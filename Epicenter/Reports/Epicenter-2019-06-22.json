{"url": "http://epicenter.bg/article/Vanche-Mihaylov-bil-gotov-da-agitira-v-Balgariya-za--nezavisima-Makedoniya--v-polza-na-SFRYu-quot-/186334/2/0", "text": "Ексклузивен секретен доклад от архива на американското външно разузнаване ЦРУ, който вече е разсекретен,  , предава Агенция \"Фокус\".  „Докладът съдържа пет изключително интересни точки, които разкриват как високопоставена делегация на Югославия и ръководителите на ВМРО се договарят за общ проект, за който трябва да сключат и писмен договор, предвиждащ македонците да получат подкрепа като отделен субект и да се опитат да формират „всемакедонска държава“. На края на документа са загатнати и перспективите на тази държава, които са били включени като клауза на договора. А именно, по съдържание, документът е интересен от няколко аспекта.  От него научаваме, че през март 1949 г. в Анкара, Турция, се провежда среща между представители на Югославия и делегация на ВМРО, ръководена от Иван (Ванче) Михайлов, дългогодишен лидер на тази организация. Михайлов поискал и получил писмен отговор от югославска страна, а искането се отнасяло за формиране на „независима македонска държава“ и по какъв начин Югославия може да помогне в този замисъл.  Според документа, Югославия е приела идеята за създаване на отделна и независима държава на македонския народ и се е съгласила да направи всички дипломатически усилия за приемане на този замисъл от международната общност, както и да „влияе на общественото мнение в Гърция и България“ в полза на плана. „Освен това, правителството на Югославия ще субсидира ВМРО за период от две години след сключването на това споразумение“.  „Михайлов, от своя страна, действащ от името на ВМРО, се е съгласил да се откаже от всички антиюгославски дейности и ще насърчава агитацията за независимост сред македонците в България. ВМРО ще се опита да обърне симпатиите на македоците и в България, и в Гърция, в полза на Югославия“, се отбелязва във втора точка на документа на ЦРУ.  ", "date": "2019.06.22", "title": "Ванче Михайлов бил готов да агитира в България за „независима Македония, в полза на Югославия\""}
{"url": "http://epicenter.bg/article/Ognyan-Gerdzhikov--Noviyat-glaven-prokuror-tryabva-da-e-kato-Sotir-Tsatsarov--VIDEO--/186294/2/0", "text": "Ако се приеме субсидията на политическите сили да бъде намалена до 1 лев, това ще доведе до смъртта на малките партии и зависимостта на големите от бизнеса. Това заяви професор Огнян Герджиков в студиото на \"Всяка събота\" по Би Ти Ви.  „Интересно е позоваването на референдума на Слави, където 2.5 млн са гласували за субсидия от един лев. Ако направим един референдум дали да бъдат намалени двойно данъците, а заплатите увеличени двойно, смятам, че ще се получи същия резултат, а на другата година държавата ще фалира”, смята бившият председател на парламента, който е учуден от това клатушкане от крайност в крайност и политическата буря около субсидиите.  „Едно такова позоваването на референдуми, ако не е коректно зададен въпросът, не трябва да бъде основа за вземане на решения по важни въпроси”, категоричен е правистът и припомни, че субсидията е била приета при управлението на НДСВ именно за да „не бъдем зависими по такъв непосредствен начин, така че бизнесът да диктува какви закони да се приемат”.  \"Много ми е болно за начина, по който се приемат законите. Това изключително голям проблем за България, много непрофесионално. Един пример, който давам и няма да се уморя да давам, е Кодекса за социално осигуряване. От 2000 година до сега е променян 138 пъти – по 7 пъти на година. Бизнесът е много заинтересован да има стабилно законодателство\", коментира Герджиков.  Според него именно тази промяна на правилата в движение отблъсква инвеститорите от България.  Огнян Герджиков разкри, че не е изкушен от поста на главен прокурор. Според него няма нищо лошо в срещите на държавния глава с магистрати по повод избора на нов обвинител №1.  „Властите в България са разделени, но това не означава, че не трябва да има диалог между тях”, заяви Герджиков.  „Сотир Цацаров е един много добър главен прокурор, макар че получава атаки оттук и оттам, което е естествено, когато си на такава позиция”, смята правистът, според когото новият обвинител трябва да прилича на своя предшественик.  Вдъхновен от австрийския доктор фон Айхщед, който през 1896 г. е пресъздал Гражданския кодекс на империята в мерена реч, Огнян Герджиков също е претворил правната материя в поезия.  ", "date": "2019.06.22", "title": "Проф. Огнян Герджиков: Новият главен прокурор трябва да е като Сотир Цацаров (ВИДЕО) "}
{"url": "http://epicenter.bg/article/Radev--V-pastrata-palitra-na-balgarskiya-folklor-shopskiyat-ima-svoeto-yarko-i-nezamenimo-myasto-/186296/2/0", "text": "В пъстрата палитра на българския фолклор шопският има своето ярко и незаменимо място. Той е уникална сплав от мъдрост, хумор и темперамент в музикалните ритми, в красивите носии и в езика. Това заяви президентът Румен Радев в приветствието си пред участниците в 50-ото юбилейно издание на фестивала \"Шопският празник е традиция\", който се провежда в град Елин Пелин. Тазгодишното издание на фестивала се провежда под патронажа на държавния глава, съобщиха от прессекретариата на президента.  В историята на нашата национална култура народното творчество е сред най-живописните и скъпоценни страници, заяви Румен Радев и подчерта, че то е огледало на огромното богатство от чувства и образи, разкриващи устойчивите житейски и нравствени ценности на българите.  Президентът изтъкна, че със своята пиперливост шопският език е пример за това, че хуморът и сатирата не само хвалят, но и учат, защото народното творчество показва жизнеността на българския дух и традиции.  \"Нека не забравяме, че самокритичността и самоиронията са отличителна черта на свободния и просветен ум на непреходната мъдрост. Те показват жизнеността на народното съзнание да изисква справедливост и хармония в ежедневния човешки бит и обществените отношения\", каза още Румен Радев.  Държавният глава поздрави участниците и организаторите на фестивала за енергията, с която допринасят за завръщането, възхода и утвърждаването на традициите, които са ни съхранили от векове като народ, идентичност и самосъзнание.  \"Пожелавам ви след този и всеки следващ празник да се множат почитателите на вашия красив град, на шопския фолклор и на българското народно творчество\", заяви президентът в приветствието си пред участниците във фолклорния празник.  ", "date": "2019.06.22", "title": "Радев: В пъстрата палитра на българския фолклор шопският има своето ярко и незаменимо място "}
{"url": "http://epicenter.bg/article/Parvan-Simeonov--Shte-ima-lek-zaden-hod-za-namalyavaneto-na-partiyna-subsidiya-na-1-lev-/186298/2/48", "text": "Ще има лек заден ход по отношение на намаляването на партийна субсидия на 1 лв., защото идеята срещна сериозен отпор и от коалиционните партньори на ГЕРБ, и от опозиционните среди. Това каза в интервю за обзорното предаване „Метроном“ на Радио „Фокус“ политологът Първан Симеонов, изпълнителен директор на социологическа агенция „Галъп интернешънъл“.  „Ситуацията се разви спрямо прогнозите. Донякъде закъснели, но много са мненията, които ясно показват, че това е необмислено и емоционално решение на Борисов и не е най-доброто за самия него. Може би се случи най-логичното в една демократична политическа система – референдум, който показа какви са настроенията на хората в посока намаляване на партийните субсидии“, обясни социологът.  Първан Симеонов добави, че референдумът на Слави Трифонов не е минал прага за задължителност и в момента политическата прослойка и експертните среди са призвани да изработят вариант, който да отговаря на волята на голяма част от българите, изразена в този референдум.  По отношение на популизма Първан Симеонов коментира, че това е новият дух на времето, както го определя науката, и в момента е много трудно да се отличат добрите стари партии от новите агресивни популистки играчи.  „И първите, и вторите използват демагогски похвати, което има своите предимства, защото така по-пълно отговаряме на желанията на хората, но има и своите недостатъци, защото не винаги това, което хората желаят, е добро за самите тях. Живеем в общество, в което целта е да имаш повече лайкове, а не да отстояваш истината“, каза още Първан Симеонов.  Според него на обществото се харесват драматични действия срещу политическия елит.  „Политическата прослойка ще трябва да се отбранява спрямо собствения си народ. Очевидно не народът е виновен, а политиците са виновни, че са останали неразбрани и не са убедили народа, че тяхната роля е позитивна“, обясни Първан Симеонов.   ДПС влиза в нов политически етап, обясни Първан Симеонов. Според него партията ще се опита да привлече нови избиратели чрез по-активна политика.  „Виждаме ясни послания, че ДПС дългосрочно се ориентира към най-уязвимите и социално слаби групи в българското общество, говори в техен интерес и се опитва да се превърне в синдикат на най-слабите гетоизирани и уязвими групи в българското общество. ДПС е най-силна в най-слабите райони на страната. Те говорят подчертано социално и през последните две години се опитват да разпрострат влиянието си в нетрадиционни територии, включително и в гетата“, каза още той.  Първан Симеонов добави, че ДПС се превръща в партия на социалната низина. Това е опасно не за ГЕРБ, за БСП, която по този начин губи потенциална територия, добави още той.  Първан Симеонов обясни, че по време на местни избори могат да се появят друг тип проблеми, защото тогава спира да действа вездесъщата централизация на ДПС.  „Местните избори имат местно значение, това кара ДПС да изглежда по-мобилизирана, за да преодолее потенциалните дефекти от това. Търсят се нови територии сред други социални слоеве и групи с неблагоприятна житейска инициатива. Докато ГЕРБ се разтваря към селата, вероятно заради кметове на малки населени места и арендатори, монополът на БСП над селата изглежда разклатен. Тук драмата не е между ГЕРБ и ДПС, драмата е за БСП“, добави политологът.   Лидерът на БСП Корнелия Нинова трябва да спре с този подход, който консолидира вътрешната опозиция, каза още Първан Симеонов. Той отбеляза, че Корнелия Нинова трябва да установи контакт с част от тези хора и дейци. Голяма част от тях вероятно са отворени за диалог, смята той.  Коментирайки 49-ия конгрес на БСП, Първан Симеонов отбеляза, че през двете седмици след обявената от Корнелия Нинова оставка са се появили доста плашещи алтернативи за БСП, граничещи с хаоса.  „Вариантът, който Корнелия Нинова сега предложи, е най-малкото зло за БСП. Пак е зло, защото не е хубаво да казваш едно, а да правиш друго, но е най-малкото зло, защото в момента, наистина БСП няма друга опция от Нинова. Прагматичният анализ показва, че обратното би означавало хаос преди избори, а това е неприятно за БСП“, каза Първан Симеонов.  По думите му решението на Нинова да остане лидер на БСП е взето заради вътрешната опозиция, която е увеличила тежестта си.  „Нинова видя, че няма да е толкова лесно това, което тя си представяше – да постигне масиран вот на доверие от редовия социалист под формата на пряк избор. И като видя, че няма да е токова лесно, се отказа“, коментира политологът.  Първан Симеонов добави, че БСП трябва да се възползва от личностите, които е създавала през годините. Съвременният политически живот е мрежови, уточни той.   ", "date": "2019.06.22", "title": "Първан Симеонов: Ще има лек заден ход за намаляването на партийна субсидия на 1 лев "}
{"url": "http://epicenter.bg/article/Istorik-ot-Skopie--Balgarite-oshte-ot-nachaloto-kazvaha--che-tryabva-da-priznaem-Gotse-za-balgarin--VIDEO-/186299/2/0", "text": "Професор Ванчо Георгиев от Института за история при Философския факултет, който е и член на смесената българо-македонска комисия за исторически и образователни въпроси, заяви, че още миналата година, на първата среща на органа, българската страна е казвала, че Скопие трябва да признае Гоце Делчев за българин, иначе ще му бъде наложено вето за Европейския съюз, предава скопското електронно издание „МКД“.  В началото се скарахме и имаше скандал, заяви Георгиев в ефира на скопския телевизионен канал „1ТВ“.  „Става въпрос за работен документ, предложение от македонската част на комисията за почитането на Делчев. Става въпрос за крайно непрофесионално и безотговорно отношение от колегите от другата страна, щом документът се изнася навън до политическите партии. Това не е било от незнание, а целта е била тенденциозно да се поиска помощ от политиката“, твърди професор Георгиев.  „Реакцията на датата 7 октомври, струва ми се, както и на останалите членове на комисията, че това е просто димна бомба, за да се прикрият други неща и да се скандализират другите същински въпроси, следващи Илинденското въстание, всички други революционери, а и периодът преди това до 1944, понеже те слагат границата тук. Ние съществуваме от тук, като преди това не съществува нищо. Нито един народ не може да съществува, ако няма процес. Нациите са конструкция и всяка има процес на развитие. На първата среща на комисията започнаха непристойните закани: Гоце Делчев е българин и ако не приемете това, ще има вето. В тяхното предложение за Гоце Делчев нито веднъж не се споменава българин, само по индиректен начин се споменава, че произтича от българско семейство, учи в българско училище... На края на последната напрегната среща бе утвърден дневния ред за следващата. Съмнявам се, че ще се придържаме към дневния ред, защото чух, че някои от тях искат радикализация, други излизане от комисията, а трети са за вето“, обяснява професорът.  Професорът разказа и за процеса на прехвърляне на мощите на Гоце Делчев от България в Македония и на цялата атмосфера през 1946 г., която днешните български политици възприемат като предателство от комунистическите власти. Тогава в българската преса се пише, че „мощите на великия македонски революционер Гоце Делчев са прехвърлени в Скопие, столицата на страната, за която той е дал живота си\", а на саркофага още през 1923 г. са се заклели в бъдещите поколения мощите на Гоце Делчев да почиват в столицата на независима Македония“.  „Идеалът на съратниците от Илинденското въстание е мощите на Гоце Делчев да почиват в столицата на независима и свободна Македония, което го пише на саркофага от 1923 година, който е бил специално изработен, когато мощите на Делчев са пренесени в дома на Илинденската организация в София. Обявяването на независима Македония през 1944-та означаваше много за борците от Илинденското въстание и те започнаха да говорят, че е време мощите на Гоце Делчев да бъдат пренесени в Скопие, но и че е време за обединение на Македония\", обяснява историкът.  \"Въпросът за пренасянето на мощите се активира повторно през 1946 година и започват преговори от Илинденската организация в София, а след това започват преговори между правителствата. Тогава македонските атрибути са напълно признати от българската държава, Разбира се, всички подготовки са завършени и на седми октомври се стига до подисване на протокола. Официални подписници са представители на Илинденската организация в София и двама министри от македонското правителство. Присъства и представител на България. След това мощите тръгват за Скопие и умишлено минават през пиринската част на Македония. Избрахме тази дата като символ на сближаването и съжителството на двата народа, изцяло европейски. Предложихме я за ден на приятелство между Македония и България. Всеки, който чуе контрааргументите на другата страна на това предложение, ще се смее“, подчертава Георгиев.   ", "date": "2019.06.22", "title": "Историк от Скопие: Българите още от началото казваха, че трябва да признаем Гоце за българин (ВИДЕО)"}
{"url": "http://epicenter.bg/article/Koshmar-v-zhegata-na-GKPP-Kulata--Opashkata-kam-Gartsiya-dostiga-8-kilometra/186303/2/0", "text": "7-8-километрова е опашката от автомобили на българо-гръцката граница на ГКПП \"Кулата\" на изход от страната малко след 12:30 ч., съобщи радио \"Фокус\" по информация на слушател.  Според друг свидетел час по-рано - около 11:50 ч, опашката от коли била 3-километрова.  От ГД \"Гранична полиция“ потвърдиха за натоварения трафик на излизане от страната на ГКПП \"Кулата\", а също и за интензивно движение на товарни и леки автомобили на вход на българо-румънската граница при ГКПП \"Дунав мост-Русе\", и на изход за камиони на \"Дунав мост-Видин\".  На българо-сръбската, българо-македонската, българо-турската граница трафикът е нормален на всички гранични контролно-пропускателни пунктове.  Днес и утре се очаква засилен трафик през ГКПП \"Маказа\", като от \"Гранична полиция\" препоръчват да се използват и съседните гранични пунктове на българо-гръцката граница.  ", "date": "2019.06.22", "title": "Кошмар в жегата на ГКПП Кулата: Опашката към Гърция достига 8 километра"}
{"url": "http://epicenter.bg/article/Danail-Kirilov--Nay-vazhnata-ni-zadacha-e-padaneto-na-monitoringa-/186305/2/0", "text": "Не би следвало да се преекспонира тази тема, но потвърждавам, че ще подам оставка, ако след 31 октомври продължи мониторингът на страната. Това обяви в предаването \"Седмицата\" по Дарик радио правосъдният министър Данаил Кирилов.  Преди повече от седмица министърът е заявил тази готовност пред еврокомисаря Вера Йоурова след разговор с нея във връзка с готвения от него проект за разследвания на председателите на ВКС, ВАС и главния прокурор.  Пред водещия Кирил Вълчев Кирилов обясни, че основният проблем, за да продължава мониторингът, е доверието и затова падането на механизма е най-важната задача.  \"Ние следва да дадем максимум гаранции пред другите държави за това, че имаме утвърден принцип за върховенство на правото и че се борим с корупцията\", отбеляза министърът.  Според него скандалите около \"Апартаментгейт\" са показали вътрешната чувствителност на обществото към корупцията.  \"Ние се гневим към корупцията, но не правим следващата стъпка, да повишим изискванията към самите себе си за спазването на правилата\", подчерта Кирилов.   Тенденцията в нашето право е за максимализиране на отговорността на държавата и длъжностните лица посочи той, в отговор на въпроси на водещия, трябва ли длъжностните лица да плащат разходите, ако съдът приеме, че наложения административен акт е незаконен.  Темата за избора на главен прокурор бе също тема в разговора.  Според министър Кирилов президентът Радев като участник в последния елемент от тази процедура има право да заяви, че ще наблюдава тази процедура.  Според министъра прокурор трябва да заема поста на главен прокурор, но допусна възможността това да бъде и човек, който се занимава с наказателно право. Не игнорирам наказателните съдии, допълни той.  Друга важна тема в разговора бе отговорността на тримата големи в съдебната система и как да се води разследване срещу тях, ако възникне такава необходимост. Министър Кирилов обясни идеята за тази правна норма.  На директният въпрос трябва ли Лозан Панов да подаде оставка Кирилов отговори така: \"Ако Лозан Панов бе целта, това щеше отдавна да се случи.\"  ", "date": "2019.06.22", "title": "Данаил Кирилов: Най-важната ни задача е падането на мониторинга (ВИДЕО)"}
{"url": "http://epicenter.bg/article/Velislava-Krasteva--DPS-e-za-publichno-finansirane-na-partiite--neobhodim-e-chesten-debat--VIDEO--/186306/2/48", "text": "ДПС не е съгласно с решението за 1 лев субсидия и начина, по който го показваме, е предложението за 0 лева субсидия. Това заяви депутатът от ДПС Велислава Кръстева в предаването \"Седмицата\" на Дарик радио.  \"Спекулацията със субсидиите за партиите е в голям мащаб и е крайно време да се проведе честен дебат, за какво са им на партиите парите? Защо трябва да имат финансиране, защо трябва да е публично?\", посочи тя.  \"Защо, защо, защо? Трябва да си отговорим за тези въпроси. ДПС е за публично финансиране\", подчерта Кръстева.  Отвореното финансиране е от немай къде, каза тя.  Велислава Кръстева подчерта няколко пъти, че трябва много сериозен дебат, защо са им на партиите пари.  ДПС няма да подкрепи предложение за 1 лев, няма да подкрепят и предложение, което поставя в риск политическата система, категорична бе тя.  Кръстева даде пример с Германия, където има три стълба за финансиране на политическите партии - фондации, субсидия от 1 евро и още механизми за финансиране.  Дебатът за партийните субсидии трябва да напусне полето на популизма, подчерта тя и допълни, че ДПС е за модела на публично финансиране.  Доган се е оттеглил от активната политика и ДПС няма общо с икономическата му активност, каза още Велислава Кърстева.  По темата за намаляването на данъците Кръстева подчерта, че те са за намаляване на ДДС за учебници и книги, но ще се отнася до храните - трябва да има дебат.  ", "date": "2019.06.22", "title": "Велислава Кръстева: ДПС е за публично финансиране на партиите, необходим е честен дебат (ВИДЕО) "}
{"url": "http://epicenter.bg/article/Kray-Haskovo-dvama-mladezhi-zaginaha--5-dushi-sa-tezhko-raneni-v-dve-zhestoki-noshtni-katastrofi-/186288/3/0", "text": "Две тежки катастрофи станаха тази нощ край Хасково с двама загинали и шестима ранени. При единия инцидент около полунощ двама младежи са загинали в зоната на кръстовището до завод \"Язяки” по пътя между Хасково и Димитровград. Колата с четирима пътници се е ударила в камион. Двама от пътуващите са тежко ранени. Шофьорът и спътницата му са загинали.  Тази сутрин двама младежи са пострадали тежко на входа на града по пътя от Кърджали към Хасково при сблъсък със стадо биволи, информират haskovo.net Канал 3. Свирепата катастрофата е станала около 4 часа. В автомобила \"Опел Астра\" с хасковска регистрация, който е разнебитен от сблъсъка, е имало четирима души.  Изяснява се защо животните, чийто пастир е от Хасково, са били на пътя през нощта. Единият от пострадалите младежи е в много тежко състояние и е на командно дишане в ОАРИЛ в болницата в Хасково.  Двама от спътниците му са с тежки травми в неврохирургия, четвъртият от колата е освободен за домашно лечение. При удара две от животните са мъртви и още три ранени. Пастирът на стадото тази сутрин също беше на местопроизшествието. Той се представи като Банко.  Обясни, че във фермата си отглежда общо 15 животни и има монтиран електронен пастир. Защо обаче устройството не се е задействало нямал обяснение и отбеляза, че е знаел, че добитъкът е напуснал огражденията, от три часа тази сутрин обикалял да търси животните.  ", "date": "2019.06.22", "title": "Край Хасково двама младежи загинаха, 5 души са тежко ранени в две жестоки нощни катастрофи "}
{"url": "http://epicenter.bg/article/Kupuvachat-na-ChEZ---othvarlen-ot-Gartsiya-za-lipsa-na-kapitali--globen-v-Rumaniya-za-kartel-/186297/4/0", "text": "\"Еврохолд\", новият купувач на ЧЕЗ България, е с още по-скандално досие от предишния кандидат за енергоразпределителното дружество, доставящо тока на една трета от страната – \"Инерком“ на Гинка Върбакова.  Проверка в регистрите показва, че дъщерно дружество на \"Еврохолд“ е било отхвърлено от Гърция като инвеститор заради липса на капитали. В друга наша съседна държава пък – Румъния, отново фирма от структурата на \"Еврохолд“ е била глобена за картелно споразумение на застрахователния пазар. Отделно се оказала с огромна капиталова дупка и се е наложило да премине оздравителна програма.  Че \"Еврохолд“ е на път да придобие ЧЕЗ бе обявено от самия холдинг в четвъртък, вероятно не случайно – след края на работния ден. Тогава от дружеството обявиха, че са сключили договор за закупуване на българските активи на чешката компания срещу впечатляващата сума от 335 млн. евро.  Самите пари обаче щели да дойдат не само от собствени средства, но от външно финансиране, като за целта били в преговори с кредитни институции. С какви средства точно \"Еврохолд“ ще придобие ЧЕЗ е и най-голямата въпросителна в тази сделка. Именно затова малко след анонса, че двете компании са в преговори за сключването на договор, Комисията за финансов надзор стартира проверка, която обаче и към настоящия момент не е приключила.  Самата сделка още не е финализирана, защото трябва да се произнесат регулаторите – освен КФН, Комисията за защита на конкуренцията и КЕВР. Именно при регулаторната проверка беше спряна опитът за покупка на ЧЕЗ от предния т.нар. \"инвеститор“ - \"Инерком“ със собственик Гинка Върбакова.  Справката в досегашната инвестиционна дейност на холдинга обаче показва, че финансовото състояние на „Еврохолд“ и негови дъщерни дружества е събудило сериозни съмнения в съседните ни държава. Така например    да купи гръцката \"Креди Агрикол\", действаща в областта на животозастраховането. Последният отказ е от 21 януари тази година. Гръцката банка безапелационно порязва дружеството на \"Еврохолд“, като се мотивира с изключително тежки аргументи и изразява съмнение относно финансовата стабилност на кандидат-купувача.  Като проблем финансовият регулатор в Атина посочва това, че членовете в групата на \"Еврохолд“ до голяма степен разчитат на външни заеми и на прехвърляне на акции помежду си, а не на собствен капитал. Посочва се, че тази стратегия довела до големи щети в Румъния, където кандидат-купувачът притежава застрахователна компания.  Като се имат предвид тези проблеми в Румъния се стига до извода, че кандидат-купувачът не отговаря на принципите, съществуващи в Европейския съюз, по отношение на застрахователните пазари, категорични са от гръцката банка. Ако се даде възможност на дружеството на \"Еврохолд“ да влезе в Гърция, това ще доведе до необмислено нарушаване на балансите и европейските принципи на застрахователните пазари.  Тази политика на вземане на външни кредити може да предизвика сериозна заплаха за кандидат-купувача и да го направи неплатежоспособен, пише в решението си гръцката банка. Оттам посочват още, че дружеството на \"Еврохолд“ не разполага с достатъчно ноу-хау и опит в областта на животозастраховането – в тази област, в която искат да навлязат в Гърция. Накрая заключението на гръцката банка гласи: кандидат-купувачът е в незадоволителна позиция по отношение осигуряването на достатъчно капитал.  Още по-драстично е положението в Румъния, въз основа на което гръцкият регулатор отказва сделката в южната ни съседка.  за застраховане на \"Еврохолд“. През 2015 г. Комисията за финансов надзор в северната ни съседка решава да наложи едногодишен план за оздравяване на закъсалата компания заради огромна ликвидна дупка, но той продължава два пъти по-дълго – до 2017 г. Причините за намесата на регулатора в съседката ни е, че са констатирани \"несъответствия по отношение на платежоспособността и капиталовите изисквания“.  Открити са \"дупки“ в акционерния капитал на дружеството. Бордът на директорите е бил задължен да изготви план с точни разчети как ще увеличат капитала и график за уреждане на дълговете. След стриктен контрол и увеличение на капитала в размер на 125 млн. лева все пак застрахователното дружество си стъпва на краката. Но преминава през подобрения на вътрешните политики и процедури, както и смяна на одитора си.  Драмите за дъщерното дружество в Румъния обаче не приключват дотук. Тамошният регулатор за конкуренция на пазара открива смущаваща договорка на застрахователния пазар. През декември миналата година дружеството на \"Еврохолд“ заедно с още осем компании бяха глобени с колосалната сума от 50 млн. евро. Причината е картелно споразумение за цената на задължителната застраховка \"Гражданска отговорност“.  След разследването регулаторът е установил, че дружествата са участвали в \"чувствителен обмен на информация относно увеличаване на премиите“ по застраховката. Така са ограничили конкуренцията на пазара на застраховки между октомври 2012 г. и ноември 2016 г., тъй като застрахователните компании не са установили премиите си самостоятелно. Дъщерното дружество на \"Еврохолд“ е глобено с 6,35 млн. румънски леи (2,6 млн. лева), по-малко от другите застрахователни компании, защото е предоставило серия от документи и информация на разследващите картела.  доколко изобщо \"Еврохолд“ би бил стабилен инвеститор на пазар, от който зависи електричеството на цяла Западна България. Още повече, че групата няма какъвто и да било опит в енергийния сектор, което се признава и от мениджмънта й. Още по-притеснително е, че и у нас опити на \"Еврохолд“ за нови придобивки вече са били отхвърляни.  В периода 2015-2016 г. дъщерната компания на \"Еврохолд“, занимаваща се със застраховането, е порязана от тогавашния ръководител на управление \"Застрахователен надзор“ в Комисията за финансов надзор по искане да придобият \"ХДИ Застраховане“. Изтъкнатата причина е, че кандидатът не разполага с достатъчно капитал за това. Един от мотивите са влошените финансови показатели, като се изтъква примерът със зейналата капиталова дупка на дъщерното дружество в Румъния, излязла наяве след стрес-тестовете, проведени в северната ни съседка.  В крайна сметка обаче дружеството успява да приключи сделката след юридически врътки. Решението на ръководителя на застрахователния надзор първоначално е публикувано на сайта на КФН, каквато е обичайната практика. С вътрешно разпореждане на комисията, обаче, това решение набързо е свалено. Формалният претекст бил, че в решението се цитирало становище от ДАНС.  Дружеството на \"Еврохолд“ освен това атакува отказа на ръководителя на застрахователния надзор пред самата КФН. Комисията от своя страна обезсилва решението на собствения си член с мотива, че срокът за издаването на това решение бил изтекъл с един ден. Така отказът, който дружеството на \"Еврохолд“ получава за сделката за ХДИ, се обезсилва.  \"Ние смятаме, че тази сделка се осъществява в тежка корупционна тишина. Продажбата на най-големия електроенергиен разпределител, от което зависи цената на тока за българските граждани и бизнеса, а също така и националната сигурност, не може да се осъществява по такъв начин“. Това заяви зам.-председателят на ПГ на ДПС Йордан Цонев в коментар за купувача на ЧЕЗ.  \"Ние призоваваме управляващите от ГЕРБ и мъничкия им коалиционен партньор да задействат органите на държавата, които са компетентни да се произнесат по тази сделка. А именно – ДАНС и трите регулатора – КЕВР, КФН и Комисията за защита на конкуренцията. Всичко по тази сделка трябва да бъде прозрачно и тя да се осъществи в интерес на българските граждани и националната ни сигурност.  Затова ние настояваме правителството да дойде следващата седмица в парламента и да запознае народните представители с подробностите по сделката и становището на органите“, настоя още той, като посочи, че „тази сделка много съмнително се лансира и от медиите от кръга \"Капитал“, като ни я представят като вече свършен факт“.  Председателят на енергийната комисия в парламента Валентин Николов пък заяви, че все още не е запознат с резултати от започнатата преди два месеца проверка на Комисията за финансов надзор. Той посочи, че след подписване на договора между ЧЕЗ и \"Еврохолд“ ще изиска от финансовия регулатор резултата от проверката.    Основен собственик на \"Еврохолд“ е \"Старком“ на шефа на надзора Асен Христов с близо 65%. Малък дял има и регистрирано в Кипър дружество. Интерес обаче буди присъствието като миноритарен акционер на скандалния герой от прехода и агент от ДС Атанас Тилев.  Неговата компания \"Дар финанс“ влиза в \"Еврохолд“ през 2015 г. В това дружество участие имат компании от Лихтенщайн и Атанас Тилев. Това сочат данни от Търговския регистър, пише \"Пик“. Тилев е банкерът на фалиралите през втората половина на 90-те години на ХХ век Българската земеделска банка и Добруджанска банка.  Обявен е за кредитен милионер и агент на Държавна сигурност. И то не какъв да е агент, а \"специален на Първо главно управление на ДС” и сътрудник, нелегал на Разузнавателното управление на Генералния щаб на БНА (Българска народна армия).  Тилев, финландски гражданин, е приятел и съученик на бившия шеф на разузнаването Бриго Аспарухов, член на Националния съвет на БСП. Твърди се, че досието на Тилев с псевдоним \"Румянцев“ от ДС е било унищожено от Бриго Аспарухов.  Чешкото издание \"Лидове новини“ първо съобщи още в края на март, че \"Еврохолд“ е третият кандидат за активите на ЧЕЗ у нас след отпадането на \"Инерком“ на Гинка Върбакова и \"Индиън Пауър“. Тогава изданието посочи, че търговското финансиране на сделката можело да бъде предоставено от руска банка.  Финансирането на сделката засега е обвито в мъгла. В четвъртък от \"Еврохолд“ обявиха, че са се споразумели с ЧЕЗ, но не дадоха почти никакви подробности откъде ще дойдат парите за покупката. Единствено бе посочено, че те ще бъдат осигурени чрез собствен и заемен капитал и че вече бил подписан мандат с две глобални инвестиционни банки.  Държавата няма отношение към покупката на ЧЕЗ. С това скандално изявление си изми ръцете ресорният министър – шефът на енергийното ведомство Теменужка Петкова. По думите й \"сделката се реализира по чешкото законодателство“. В същото време обаче тя заяви, че нямало да бъде направено нищо, което да постави под риск енергийната сигурност на страната и българските потребители. Петкова обаче не уточни как ще бъдат компенсирани енергийно бедните при евентуално покачване на цените. Посочи само, че щели да бъдат подпомагани с нефинансови мерки.  Потърсени за коментар дали е приключила стартираната от тях проверка на състоянието на \"Еврохолд“ в края на април, от Комисията за финансов надзор заявиха, че ще предоставят информация в понеделник. КФН се самосезира по подготвяната сделка в края на април и започна извънредна проверка в холдинга и в основните му дружества заради високия обществен интерес.  Причината е, че по закон електроразпределителните дружества са част от националната европейска критична инфраструктура с пряко отношение към въпросите на националната сигурност. При стартирането на проверката от финансовия надзор са информирали за нея прокуратурата и ДАНС. Те ще бъдат уведомени и за резултатите, както и ако бъдат констатирани факти и обстоятелства, навеждащи на заключения за извършени нарушения.  От енергийния регулатор – КЕВР, който също трябва да се произнесе по сделката, обявиха, че са готови да оценят сделката на \"Еврохолд“ с ЧЕЗ, но чак след като бъде финализирана – т.е. след произнасяне от КЗК.  ", "date": "2019.06.22", "title": "Купувачът на ЧЕЗ – отхвърлен от Гърция за липса на капитали, глобен в Румъния за картел "}
{"url": "http://epicenter.bg/article/Prof--Andrey-Pantev--Tryabva-da-pomnim-datata-22-yuni-1941-godina-v-istoricheskiya-kalendar/186286/11/0", "text": "    Вероятно много млади хора и преди 78 години на 22 юни са четяли и са се вълнували предимно за някогашните кинозвезди, но не са очаквали че върху тях ще се сгромоляса една световна война, която ще промени и засегне живота на милиони хора, които дори не са подозирали с каква страшна мощ политиката може да се намеси в съдбите им. Прекрасно е младите хора да се радват на живота, но често пъти в него се намесва политика с национални претенции, мании, фанатизми и др.   На 22 юни се осъществява гигантска операция срещу бившия съюзник на Германия Русия. Реализира се една операция на широкомащабен фронт и се очаква до 2 месеца руснаците да поискат капитулационно примирие. Само че те не знаели, че с Русия не се преговоря и не се говори с езика на силата. Преди това го е научил по трудният и кървав начин шведският крал Густав, Наполеон и др.   Ето един случай, в който става ясно, че човечеството не научава уроците от историята. Днес, в съвременния ни живот, също има много доказателства за липсата на поуки от случилото се в исторически план. 22 юни е предупреждение, че всеки, който решава да се намесва в съдбата на други народи с оръжие, претърпява крах.   Не зная младите хора, за които дискотеката е по-важна, дали и доколко се интересуват от историята. Но е важно да са наясно, че колкото и да не им пука за политиката, тя се намесва в живота им дори да не ги интересува. Когато млади хора отиват да гинат в преспите на Русия и в пясъците на Африка, те не са знаели какви геополитически съображения, преговори и решения са вземали ръководителите им. В повечето случаи генералите и политиците са стояли далеч от фронтовата линия, с малки изключения, разбира се.   Няма красиви войни. Може би има справедливи войни, но често пъти точно в тях несправедливо загиват и деца. На 22 юни се осъществи един гигантски сблъсък между СССР и нацистка Германия, между две идеологии, в които се издигаше тезата за расово превъзходство, имаше и за класова борба. Идеята за расово превъзходство обаче беше по-отблъскваща в психологически аспект.   Дивият, мразещ и агресивен национализъм трябва да се отличава от изконното чувство за патриотизъм. Глобалните сблъсъци днес не се водят на националистическа основа, а поради дълбоки социални неправди. Никой не е виждал шейх или петролен магнат да се взривява в терористичните акции по света.   Правят го аутсайдери и фанатици, индоктринирани младежи, които смятат, че на небето ги чакат поне хиляди девици и прочее. Богаташите си стоят в разкошните резиденции и само понякога помагат на осиротелите близки на умрелите. Този конфликт, който съществува в света, е част от природната същност на човека и вероятно ще продължи. За жалост често пъти загиват много невинни.   Не съм човек със самочувствие да отправя послания, но все пак бих искал да кажа на младите хора: Не се поддавайте на илюзии и внушения. Не се поддавайте на страстното желание да бъдете значими чрез войни, агресия и сблъсъци. Бъдете добри в семеен, в битов, в патриотичен смисъл, без да влагате агресия към другите!  ", "date": "2019.06.22", "title": "Проф. Андрей Пантев: Трябва да помним датата 22 юни 1941 година в историческия календар"}
{"url": "http://epicenter.bg/article/Petar-Stoyanov-nagradi-uchenichki-ot-selo-Chernoochene-za-raztarsvashto-prouchvane-za-Vazroditelniya-protses/186327/6/0", "text": "Петър Стоянов по традиция връчи наградите на класиралите се на първо и второ място в Националния исторически конкурс, организират от фондация „Ценности“.   На церемонията в зала „Тържествена“ на Централния военен клуб ученици от цяла България трепетно очакваха да получат отличията си лично от  президента.  В 11-ото издание на научната надпревара участваха 58 гимназисти с 34 задълбочени проучвания  по всеобхватната тема „Детството в историята“.   Както справедливо отбеляза Таня Еленска – преподавател от ППМГ “Добри Чинтулов” в Сливен „Напоследък се нароиха много исторически конкурси, но този освен, че е първият – от 1998 година, той не само е с непрекъснато устойчиво развитие, ами е и единственият, в който заданията не са по казионни и патриотарски теми, а предполагат въображение и широта на мисълта“. А госпожа Еленска със сигурност  е наясно – тя е непрестанен научен ръководител на гимназисти от първото издание на състезанието и нейни ученици са печелили първото и юбилейното 10-о издание.   Петър Стоянов призна, че е бил изненадан от задълбочеността на някои от разработките и че никога не е осмислял Възродителния процес по начина, описан в научния труд на победителките Муса и Севилай Салим от 8-ми клас на СУ “Христо Смирненски”от кърджалийското село Черноочене. Хора, преживели смяната на имената си в детска и тийнейджърска възраст са споделяли чувствата и вълненията си в разговор с тях. Петър Стоянов заяви, че за тези интимни емоции човек трудно говори дори с децата си.   Научната им ръководителка Юлия Чортленева, която също получи награда, обяви, че Муса и Севилай са решили вместо да отидат на море с примамливото за един ученик финансово изражение на приза – 700 лева, да издадат написаното от тях в проучването „Името е достойнство, чест  - децата в община Черноочене и Възродителния процес”, за да стигне до повече читатели.   Двете втори отличия заминаха за Русе и Сливен чрез Селджан Мехмедова от 10-ти клас на  СУЕЕ “Свети Константин Кирил – Философ”  и Ивана Мангинова от 11-ти клас на ППМГ “Добри Чинтулов”. Третото място си поделиха три разработки – на  Георги Рангелов от 9-ти клас на Природо-математическа профилирана гимназия “Св. Климент Охридски” от  Монтана; Светослава Павлова от 9-и клас на СУ \"Константин Константинов\" от Сливен и Дечо Павлов от 10-т и клас на  91-ва немска езикова гимназия “Проф. Константин Гълъбов” в София.    Отличията им бяха връчени от Слава Иванова, директор на Национален дарителски фонд „13 века България“, дългогодишен партньор на фондация „Ценности“.   Благотворителната организация на Антонина Стоянова получава подкрепа за Националния исторически конкурс и от швейцарската фондация Leonardo, германската фондация „Кьорбер“, Столична община, Синдиката на българските учители  и е под патронажа на Министерството на образованието. Министерството на отбраната пък предостави за тържеството зала във Военния клуб.   Издателство „Просвета“ подари на заинтригуваните от историята участници изключително подходящата документална книга „Великите сили, България и Балканската война“.   Дългогодишният член на журито проф. Веселин Янчев пък донесе книги от университетското издателство и се обърна вдъхновяващо към присъстващте.   Hayчното състезание e чacт oт мpeжaтa EUSTORY, ĸoятo oбeдинявa иcтopичecĸи ĸoнĸypcи oт вcичĸи eвpoпeйcĸи cтoлици. Всички отличени, ако имат приличен английски могат да участват в мoгaт дa yчacтвaт  в ceминapитe нa EUSTORY, ĸoитo ce пpoвeждaт в paзлични eвpoпeйcĸи cтpaни.   Дечо Павлов,  който за втори път печели награда от Националния исторически конкурс разказа любопитни подробности от необичайния подход на тези срещи на младежи от 30 страни. Част от историческите факти се претворявали под формата на хип-хоп песни или чрез театрализиране на реални събития.   Антонина Стоянова поздрави отличените научни ръководители и благодари поименно на екипа на фондация „Ценности“. В края на церемонията всички се надпреварваха за снимки с нея и с президента Петър Стоянов.        ", "date": "2019.06.22", "title": "Петър Стоянов награди ученички от село Черноочене за разтърсващо проучване за Възродителния процес"}
{"url": "http://epicenter.bg/article/Lud-skandal-v-doma-na-Boris-Dzhonsan--Politsiyata-izvikana-na-pomosht/186279/7/0", "text": "Британската полиция е била повикана да провери сигнал от съсед на кандидата за лидер на Консервативната партия и претендент за премиерския пост Борис Джонсън, предаде Ройтерс. Съседът е съобщил, че е чул спор на висок глас.   Малко след полунощ в петък полицията е посетила адрес в южен Лондон, където Джонсън живее заедно с приятелката си.    Шумният спор се е чувал извън пределите на имота, където Джонсън живее   която е бивша пресаташе на Консервативната партия.   Съсед твърди, че са се чували виковете на жената, а след това е имало блъскане и тропане. Симъндс е  от апартамента й.   Съседите са се притеснили и са почукали на вратата, за да разберат дали Джонсън и приятелката му са добре, но не е последвал отговор. Тогава те са подали сигнал и след минути на мястото са   Те са си тръгнали, след като Джонсън и Симъндс са заявили, че са добре. \"Подалият сигнала е бил разтревожен дали негова съседка е добре. Полицията посети адреса и говори с всички обитатели, които бяха в безопасност и добре\", съобщи полицията в изявление.  \"Не са били установени нарушения или опасения, видими за служителите, и не е имало причина за полицейски действия\", се казва още в съобщението.  Според \"Гардиън\", цитиран от Асошиейтед прес, съседите са чули писъци, викове и блъскане.", "date": "2019.06.22", "title": "Луд скандал в дома на Борис Джонсън. Полицията извикана на помощ"}
{"url": "http://epicenter.bg/article/Donald-Tramp--Ne-iskam-voyna-s-Iran-/186285/7/96", "text": "Президентът на САЩ Доналд Тръмп не иска да започва война с Иран, която ще доведе до невиждани разрушения. Американският лидер каза това в интервю пред телевизия NBC, предават ТАСС и Агенция \"Фокус\".  „Не се стремя към война (с Иран) и ако тя се случи, ще има разрушения, каквито още никой не е виждал“, отбеляза американският лидер. „Не се стремя към това“, повтори той.  Тръмп заяви още, че САЩ не поставят никакви условия за започване на преговори с Иран, пише NBC.  „Те (иранците) не трябва да имат ядрено оръжие“, подчерта президентът. „Ако искат да говорят за това, добре. В обратния случай няма да мине много време и ще потънат в условията на пропадане на икономиката им“, поясни той.  По-рано бе публикуван фрагмент от интервюто на Тръмп пред NBC, в което американският лидер констатира, че е отменил нанасянето на удари по Иран малко, преди военните самолети на САЩ да се вдигнат във въздуха.  Както увери президентът, той е взел това решение, когато го уведомили, че в резултат от военната операция ще загинат около 150 иранци. Пълното интервю ще излезе в ефир на 24 юни.  ", "date": "2019.06.22", "title": "Доналд Тръмп: Не искам война с Иран!"}
{"url": "http://epicenter.bg/article/Dimitar-Karanikolov-za-magiyata-na-snimkite-s-dron/186263/10/0", "text": "Види ли човек един-едничък кадър от първия гост в Покана за пътуване, не може да го забрави. Независимо дали е снимал с дрон устието на река Велека, покрива на НДК или езерото Инле в Мианмар.   Той определя себе си като „професионален мечтател“ и обитава реализираните си мечти. Живял е в Лондон и Ротердам, но е имал периоди с по 39 полета на месец. Щастлива съм да посрещна в студиото Димитър Караниколов, само че наистина се затруднявам как да го представя – като пътешественик, архитект или фотограф. Всъщност, той е човекът, който чрез обектива си прониква в душата на хора и природа.   Когато е бил в Бирма, или както днес се нарича Мианмар, Димитър Караниколов искал да снима отвисоко Шведагон пагода в столицата Янгон. Там било абсолютно забранено да се лети. Той се отдалечил на няколко километра в близък парк и пуснал „умната птица“. Монасите, обаче, се оказали въоръжени с анти-дрон пушка и така българинът се сдобил с няколко изключителни кадъра, които можете да видите в Епицентър.бг, но се простил с летателната си машина. Съдбата на снимките му от въздуха над езерото Инле се оказва много по-благосклонна.   Ненапразно Димитър Караниколов ни гостува в рубриката Инвестирайте в спомени.  Той вярва, че пътешествието и запечатването му в снимки е най-доброто вложение.   Още снимки от Димитър Караниколов можете да видите на   Ако и вие мислите така, можете да се присъедините на 22 юни към лятното кино само на час път от София – в   в с.Дъбравите , Пазарджишко. Там след зазел слънце Димитър ще показва на екран впечатляващите си кадри под звездите, а наоколо ще е разположена импровизираната му фотоизложба. Местата за нощувка в кемпа вече са свършили, но наоколо има много селца с приветливи хотели. Но и палатката е решение при желание.   Забелязали ли сте, че напоследък майсторите на черпака са истински звезди, а гидът Мишлен – пътеводител на добрите ресторанти по света, стана едва ли не настолна книга на всеки приключенец.   В България все още няма заведение, удостоено дори с половин  звездичка от престижната класация, но шеф Жоро Иванов от гранд-хотел София е работил 7 години в ресторант Черния трюфел в Брюксел, удостоен с две звезди Мишлен. А преди това е завършил Френския кулинарен институт в Ню Йорк. При тази биография, направо си плаче  да го разпита човек?! Понеже не успях да го откъсна от кухнята му, го интервюирах на работното му място в престижен столичен хотел.   Добре че е шеф Жоро Иванов, вицепрезидент на Евро ток - Асоциацията на водещите европейски главни готвачи, за да научим какво се крие зад словосъчетанието „ресторант със звезди Мишлен“. От него ще разберем и има ли мода в готвенето. Какво е фюжън и молекулярна кухня и наистина ли стекът Кобе е божествен на вкус ще ни каже шеф Жоро Иванов.   Да пожелаем на шеф Жоро Иванов ресторантът в новия хотел Милениум да стане първият български със звезда Мишлен.   Докато сме на тема храна, да ви разкажа за мястото, където се прави стипчивото и възсолено сирене Апенцелер. То е малко алпийско градче, прочуто с изрисуваните фасади на къщите си, необичайните ковани табели, бижутата с дамски коси и непривичния си диалект. И... с умението да превърне дори  смешното си говорене в самореклама.   От връх Сентис над Апенцел се виждат 6 държави. А в самото градче всяка фасада е манументално произведение на изкуството. Всичко започнало от първия аптекар, който се чудел как да намери работа на непрокопсания си зет – художник. Заръчал  му да изографиса бялата стена над фармацевтичния дюкян. Комшията харесал, малко позавидял, пък си поръчал и той. И така – целият град.    Тук също се делят на протестанти и католици. Затова планината около Апенцел е цепната на два полукантона. Все още разликата между тях е сякаш отрязана с нож. В  католическата част има широки тротоари, шарени къщи, много цветя и живи декоративни петли в дворовете. В протестантската тротоарите са по 50 см, местните си изкарват хляба не от туризъм, а с промишленост и къщите са мрачно издържани в сиво и кафяво.   Апенцелци са много консервативни и се гордеят с това. Зорко пазят рецептата на билките, с които овкусяват сиренето си.  На Коледа между селцата шетат кукери, съвсем като нашите. Костюмите се предават от баща на син в семействата. Също като женските гиздила. Една дамска носия струва между 5 и 8000 евро и само за бродирането на яката отиват 500 работни часа. Единствено акселерацията пречи на приемствеността. Младите момичета стават все по-едри  и бабините дрешки са им тесни.   При жените най-интересни са бижутата от коса, преплетена със златни нишки, а при мъжете – жълтите панталони от козя кожа и... сребърната лъжичка, закачена като обица на ухото. С  нея навремето обирали каймака от млякото.   Друга странност на апенцелци е гласуването. Тук то става не с урни, ами пряко, чрез вдигане на ръка. От 5000 жители в Апенцел 3200 имат право на глас и са снабдени с вотинг-паспорти. За да си изберат кмет или да участват в референдум всички се стичат на градския площад. На първите редове са седнали старците, останалите са прави. Нарочни преброители отмятат гласовете.   Най-шокиращо е, че жените са добили право на вот едва през 1992 г. И то след изрично нареждане на съда в Лозана  Не че изначално швейцарките  гласуват отдавна. В демократичната неутрална държава поданиците в поли пускат бюлетини едва от 1972 г.   И идната седмица в Покана за пътуване ще ви разходим подобаващо – до Космоса през Израел и до българите в Аржентина. Навестявайте и страницата ни във Фейсбук   ", "date": "2019.06.22", "title": "Димитър Караниколов за магията на снимките с дрон"}
{"url": "http://epicenter.bg/article/Lili-otnovo-zapya--Detelini--publikata-poludya--SNIMKI-VIDEO--/186317/10/0", "text": "Едва ли някой може да каже откога Лили Иванова не е пяла „Детелини“. След дълга пауза, една от най-обичаните песни в нейния репертоар прозвуча почти на финала, на концерт край езерото в Панчарево. И публиката буквално полудя. Всички пееха в хор със своята любима певица, която в продължение на час и половина не спираше да разказва своите приказки за любовта, щастието и надеждата,    Близо 700 човека посрещнаха първия ден на лятото на открито, в компанията на Лили и нейните музиканти – Ангел Дюлгеров, Веселин Веселинов-Еко, Огнян Енев, Орлин Цветанов, Росен Ватев и вокалното трио „Ла Ти Да“.  Сред най-запалените фенове бе и мексиканец, дошъл да чуе на живо жената, за която преди това е чувал само легенди. Когато Лили разбра за неговото присъствие, го поздрави на английски: Hello. How are you? Do you like Bulgaria? (Здравейте. Как сте? Харесвате ли България? – бел.а.). Застаналият пред сцената чужденец бе толкова стъписан от неочакваното внимание, че въобще не успя да отговори на поздрава, а просто се скри в публиката.  Златните хитове на Лили – „За тебе бях“, „Щурче“, „Искам те“, „Невероятно“, по-новите – „Дали“, „Обичай ме“, „Вкусът на греха“, и най-новите – „Главна роля“, „Бурната река“, „Мигът и любовта“, за пореден път доказаха нейния висок професионализъм на артист, роден с умението да улавя най-доброто от миналото, радостта от момента и щастието от красотата на утрешния нов ден. И всичко това като ток минава през нейната личност и излиза от гласа й, за да влезе в сърцата на хората.  Незабравимата юнска вечер завърши със смразяващ финал – с композицията „Присъда“ и стиховете на Михаил Белчев – „Последната ми дума ще е песен“.  Следващите спирки от турнето на Лили Иванова са в Пловдив и Варна, съответно на 30 юни и 17 септември, но билети за тези концерти отдавна няма. Финалът ще бъде сложен с две софийски дати в зала 1 на НДК – на 8 и 9 декември.  ", "date": "2019.06.22", "title": "Лили отново запя „Детелини“, публиката полудя (СНИМКИ+ВИДЕО) "}
{"url": "http://epicenter.bg/article/Sar-Eltan-Dzhon-veche-e-kavaler-na-Ordena-na-pochetniya-legion-/186319/10/0", "text": "Сър Елтън Джон от днес е кавалер на Ордена на почетния легион. Той беше удостоен с отличието от френският президент Еманюел Макрон на церемония в Елисейския дворец, предаде БНР.  Наградата е свързана както със забележителното творчество на 72-годишния музикант, така и с неговата дейност в борбата срещу СПИН, отбеляза френският държавен глава.  Церемонията се състоя на прием в Елисейския дворец по случай Деня на музиката, който се празнува във Франция.  \"Франция изрази своята признателност за заслугите на сър Елтън Джон, който току-що стана кавалер на ордена на Почетния легион\", заяви френският държавен глава пред насъбралото се множество на входа на Елисейския дворец.  Макрон поясни, че награждаването на музиканта е свързано със забележителното творчество на музиканта, както и с неговата дейност в борбата срещу СПИН. Президентът отбеляза, че фондацията на Елтън Джон от нейното основаване през 1992 година е събрала над 450 милиона евро за тази цел.  Макрон припомни, че Франция преди 15 години заедно с други държави основа международна фондация за борба със СПИН, туберкулозата и маларията, оказала подкрепа на 27 милиона души по света.  Церемонията по награждаването на сър Елтън премина без присъствието на журналисти. Носителят на високо отличие излезе с ордена на сакото пред очакващата го в двора публика.  \"Получаването на тази награда в Деня на музиката е особено събитие за мен\", заяви Елтън Джон. Той благодари на президента на Франция за оказаната му чест и напомни колко е важно борбата срещу СПИН да продължи.  \"Имам прекрасна любовна история с Франция. Имам къща тук, винаги съм обичал да идвам. Обичам френската култура, начина на живот и французите. А като музикант, това, че получавам тази награда в Деня на фестивала на музиката, я прави още по специална за мен,\" подчерта музикантът.  ", "date": "2019.06.22", "title": "Сър Елтън Джон вече е кавалер на Ордена на почетния легион "}
{"url": "http://epicenter.bg/article/Prezidentat-Radev-shte-otkrie-Petropavlovskiya-sabor-na-narodnoto-tvorchestvo-v-Lyaskovets/186281/2/0", "text": "Президентът Румен Радев ще открие днес Петропавловския събор на народното творчество в община Лясковец, съобщиха от прессекретариата на държавния глава.  Националният събор има характер на всенародни игри и надпявания и повече от две десетилетия заема значимо място в духовния живот на хората от региона. Събитието ще се състои пред каменната сцена в местността над манастира \"Св.св. Петър и Павел\", от 11.20 часа.", "date": "2019.06.22", "title": "Президентът Радев ще открие Петропавловския събор на народното творчество в Лясковец"}
{"url": "http://epicenter.bg/article/Traseto-ot-Stara-Zagora-do-AM--Trakiya--shte-se-razshiri-dvoyno-/186282/2/0", "text": "През тази година ще бъде възложена актуализация на проекта за удвояване на съществуващото трасе на пътя от гр. Стара Загора до връзката с АМ „Тракия“ и през 2020-2021 г. ще се търси финансиране за него. По предварителна оценка индикативната стойност на обекта се очаква да бъде около 25 млн. лв., като стойността на строително-монтажните работи може да бъде конкретизирана едва след преработването на проекта.   Това съобщи министърът на регионалното развитие и благоустройството Петя Аврамова при участието си в парламентарния контрол в петък.   Областно пътно управление - Русе и община Русе обсъждат варианти и ще предприемат общи действия за изготвяне на проект за кръгово кръстовище на мястото на сега съществуващото, на което се пресичат републиканските пътища Русе – Разград и Русе – Кубрат и общинския път към кв. „Средна кула“.   За обезопасяването му общината вече е опреснила хоризонталната маркировка и е поставила нови пътни знаци. Областното пътно управление е положило шумна маркировка по направленията Русе – Разград и Разград – Русе. В резултат от началото на годината до момента в участъка са регистрирани 2 леки пътно-транспортни произшествия само с материални щети, информира още министърът в отговор на въпрос.   Безопасността на пътната инфраструктура е основен приоритет на Министерството на регионалното развитие и благоустройството и Агенция „Пътна инфраструктура“, заяви още тя. В момента експерти по пътна безопасност в АПИ извършват анализ, оценка и набелязване на мерки за всички установени през 2018 г. участъци с концентрация на пътнотранспортни произшествия.    На въпрос за републиканския път от Симитли до границата с Република Гърция Петя Аврамова коментира, че той е с добри технико-експлоатационни качества. Преди началото на зимния сезон е подновена маркировка в участъка от Симитли до Банско, а до края на месец септември ще бъде положена такава и в останалата част на трасето. След края на зимния сезон са изпълнени дейности по отводняване, ландшафтно оформяне и почистване на сервитута на пътя, като АПИ ще продължи да насочва ресурс за осигуряване на видимост и комфорт в участъка.   Като част от мерките, които се предприемат за регламентиране на отрасловата политика, МРРБ започна подготовка на специален Закон за водоснабдяване и канализация. В момента се сформира работна група, която да подготви предложения, които се очаква да бъдат финализирани и подложени на обществена дискусия през есента. Чрез въвеждането на нови разпоредби трябва да се постигне съответствие с европейските директиви за питейни и отпадъчни води и адекватна поддръжка и експлоатация на системите и съоръженията. Ключов момент в закона ще бъдат мерките за повишаване на ефективността чрез консолидация, икономии и въвеждане на модерни практики.   Ще се предложи и създаването на по-широки възможности за кадрово обезпечаване на отрасъла и адекватно заплащане на работещите в него, каза министър Аврамова в отговор на въпрос за заплащане на труда на заетите във ВиК отрасъла. Тя обърна внимание, че ВиК операторите имат задължение да спазват разчетите за труд, предвидени в представените и одобрени от Комисията за енергийно и водно регулиране бизнес планове, която в качеството си на регулаторен орган следи за цената на ВиК услугите. Средната месечна работна заплата към 31.12.2018 г. е 873 лв. и се е увеличила с близо 10 % спрямо 2017 г., информира министърът.   На въпрос за консолидацията на ВиК операторите в област Благоевград Петя Аврамова съобщи, че поради отказ на 2 общини да са членове на областната асоциация, останалите 12 няма да имат възможност за европейско финансиране на проекти за модернизиране на водоснабдителна и канализационна инфраструктура.   Оперативна програма „Околна среда“ следва регионален подход, финансиране на ВиК инфраструктура в области, които се обслужват от един ВиК оператор, като обектите се определят въз основа на регионално прединвестиционно проучване. МРРБ е разработило такива проучвания за 15 административни области, като това за Смолян беше направено пилотно през миналия програмен период. Останалите 14 области регионалните проучвания завършиха през 2018 г. и в периода февруари- април 2019г. ВиК операторите от тези области подадоха проектни предложения към Оперативна програма „Околна среда 2014-2020“. В момента проектите са в етап на оценка от Управляващия орган на ОПОС.   МРРБ ще изготви регионални прединвестиционни проучвания за още 6 области – Велико Търново, Хасково, Габрово, Софийска област, Плевен, Търговище, в които през предходните години всички общини взеха решения и са членове на областна асоциация по ВиК.   В случай на установена забава в изпълнението на конкретна дейност, последната се разглежда като изменение на сключения договор с изпълнител и се извършва проверка за законосъобразност на констатираното изменение, като при установено нарушение от Управляващия орган на Оперативна програма „Региони в растеж“ ще бъде наложена финансова корекция, информира още регионалният министър в отговор на въпрос за изпълнението на проект за изграждане на спортна зала и рехабилитация на дворното пространство в „ОУ „Проф. Димитър Димов“ – Ловеч.", "date": "2019.06.22", "title": "Трасето от Стара Загора до АМ „Тракия“ ще се разшири двойно   "}
{"url": "http://epicenter.bg/article/Yordanka-Fandakova--Shte-zapazim-istoricheskata-chast-na-Sofiya--kakto-i-Borisovata-gradina/186283/2/0", "text": "Грижата и инвестициите, които правим, показват ясно моето отношение към парковете и строителството в тях. Само преди няколко години никой не искаше да ходи в парковете, защото не се косяха, а сега няма място. Продължаваме това поддържане. Тази грижа означава да запазим това, което е останало от парковете и градинките в нашия град. Именно за това решихме, че трябва подробен устройствен план. В проекта има план за изграждане на нови обекти, които според мен няма нужда да се изграждат. Това заяви кметът на София Йорданка Фандъкова в предаването \"Тази събота\" по БТВ.  \"Моят подход и ангажиментът, който съм поела, е да запазим историческите ценности на нашия град. Ще запазим историческата част на София, както и Борисовата градина. Между 1997 година и 2005 година части от Борисовата градина или са били продадени, или са включвани в търговски дружества. В дейността на тези дружества се споменава хотелиерство и строителство. Опитвано е много пъти в Борисова градина да се строят хотели, за това искаме подробен устройствен план, за да избегнем подобно строителство\", каза още Фандъкова.  \"Проектът за Борисовата градина се обсъжда публично. Всеки общински служител може да предложи промени\", допълни Фандъкова.  \"Няколко пъти съсобствениците на къпалнята „Мария Луиза“ искаха да строят хотел там. Столична община ги спря\", разкри столичният кмет.  \"Обвинението срещу Евгени Крусев е по определен проблем. Проектът, за който е обвинен, е огромен и зад него стоят много хора. Съдът ще реши, а за нас поуките са ясни\", каза още Йорданка Фандъкова.  \"Когато наближат местните избори ще взема решение дали отново да се кандидатирам за кмет на София\", коментира Фандъкова.  \"Предстои ремонт на ул. България. Ще има неудобства за гражданите през юли и август, но за новата учебна година движението ще бъде пуснато\", разкри кметът на София.  \"Разрешението за строежа на “Златен век” е изтекло и не е подновявано\", коментира кметът и строежа на небостъргача \"Златен век\".  \"Не познавам сделката между \"Еврохолд\" и ЧЕЗ България. За мен е важно да има инвестиции в това дружество. Играта на \"дискотека\" в столични квартали е именно защото няма инвестиции. Ще настоявам и за качественото обслужване\", завърши Йорданка Фандъкова.", "date": "2019.06.22", "title": "Йорданка Фандъкова: Ще запазим историческата част на София, както и Борисовата градина"}
{"url": "http://epicenter.bg/article/Georgi-Markov--Mishel-Barnie-shte-bade-evropredsedatel--Koy-e-tozi-biznes--deto-shte-finansira-partii-/186284/2/0", "text": "СДС бяхме бедни като църковни мишки през 90-та година. Въпреки това аз спечелих на първия тур на тогавашните избори. През ума ми не ми е минало да ми даде държавата пари. Това каза депутатът от ГЕРБ Георги Марков по Нова тв.  Всеки петък в 13 часа през 90-та година с Данчо Соколов, отивахме при Милва, касиерката на СДС. На другият ден се издаваха два листа дарители кой е дал. Имаше идея, имаше хора. Със счупените лади спечелихме изборите.  Хората не ходеха на мач, за да ни слушат и гледат в 36-то НС. Защо сега хрантутим партии от по 1%? Става парламентарна агония и лудница. Защо ще субсидираме партия-джудже като ДСБ? Аз не ща да им давам.  Не съм видял законодателен текст с пари за бизнеса. Защо сте слаби и смешни партиите, че не можете да накарате хората да отидат до урните? Нали бихме този пуст комунизъм. И аз живея в криза на недоверие. Гласувах на тези избори само от лоялност към Борисов. Осем месеца се боря с едно незаконно строителство на „Солунска“. Казаха ми, че имало бос, той бил кметът в сянка, той ги закрилял. Ще го кажа, само да го разбера.  Не зная кой е този бизнес, дето ще финансира партии? За Борисов е типично, много чува. Сега ще се събират пак, може да правят субсидиите 2, 3 лева. Де да знам, коментира политикът.   ПЕС и ЕНП няма да имат мнозинство в парламента. Нито Манфред Вебер, нито Франс Тимерманс ще бъдат избрани, поради простата причина, че в Европа има много натрупани проблеми, а те са част от проблема, прогнозира Марков.  „Няма да има Европейски съединени щати - това вече е сигурно, защото 10 страни не го желаят. Според мен ще се отиде към компромис и вероятно Мишел Барние ще бъде председател на ЕК. Очевидно е, че има криза на лидери в Западна Европа”, каза още Георги Марков.   ", "date": "2019.06.22", "title": "Георги Марков: Мишел Барние ще бъде европредседател! Кой е този бизнес, дето ще финансира партии?"}
{"url": "http://epicenter.bg/article/Inzh--Ivan-Dosev--API--Pravim-vsichko-vazmozhno-s-resursa--s-koyto-razpolagame--da-oblekchim-trafika-/186289/2/0", "text": "Предстои да се стартират по Оперативни програми „Региони в растеж“ ремонти на още 27 моста и още 9 по програмата за Трансгранично териториално сътрудничество на ЕС. Това каза инж. Иван Досев, член на Управителния съвет на АПИ в „Събуди се“ по Нова телевизия.  „Изпълнили сме ремонт през последните две години на 17 големи съоръжения. Най-големите от тях са виадукта на Бебреш, двата виадукта на 61 и 67 км на АМ „Тракия“. Други големи съоръжения, които през последните две години сме направили, са десните тръби на „Витиня“ и „Ечемишка“. Ще се стартира ремонти дейности на всички места, където има необходимост и има ресурс“, отчете той.  Досев допълни, че опасни съоръжения към момента няма.  „Там където има опасно съоръжения или опасен път, ние затваряме съоръжението или ленти. По такъв начин се регулира движението съвместно с колегите от \"Пътна полиция\", за да може да се избегне застрашаването на живота на хората“, обясни той.  \"Правим всичко възможно с ресурса, с който разполагаме, да облекчим трафика, затова предприемаме веднага спешни мерки, когато нещо се появи\", увери инж. Иван Досев.  Той каза още, че се стараят да приключат ремонтните дейности по АМ „Тракия“ до края на юни.  „По принцип срокът е малко по-дълъг, но ние упражняваме натиск върху изпълнителите да работят по-усилено, за да може да освободим трафика и да няма стеснения. Стесненията, които ще останат и през летния сезон, са на \"Хемус\" на двата виадукта на 20-и и на 37-и км“, обясни той.  Досев допълни, че другото стеснение ще бъде на тунел \"Витиня\".  „Там работите са доста по-сложни и изискват доста по-голяма подготовка. Към момента се правят аварийни укрепвания, но тече проектиране, за да се преведе този тунел и тези две тръби към всички необходими нормативни изисквания“, каза още той.  „Беше направен през 2017 година ремонт на дясната тръба на тунел \"Витиня\" и на тунел \"Ечемишка\", които са преведени към европейската директива 54 и към всички нейни изисквания освен изискването за напречни галерии, което сега предвиждаме при ремонта на втората тръба да се изпълни. Ремонтът ще продължи със сигурност до края на годината“, допълни Досев.  Той каза още, че за момента се предвиждат през летния сезон само тези три ремонта.  „Ще освободим движението, за да може да облекчим максимална степен пътуването и да осигурим в максимална степен здравето и живота на ползвателите на пътищата“, допълни Досев.  ", "date": "2019.06.22", "title": "Инж. Иван Досев, АПИ: Правим всичко възможно с ресурса, с който разполагаме, да облекчим трафика "}
{"url": "http://epicenter.bg/article/Vigenin--S-namalyavane-na-subsidiite-tselyat-da-poprechat-na-BSP-da-se-predstavi-dobre-na-mestniya-vot/186290/2/48", "text": "„Не мисля, че опасността от намаляването на партийната субсидия е отминала. Вероятно това беше опит да се тества общественото мнение, реакциите на хората, неправителствените организации и партиите.” Това каза пред БСТВ секретарят на ПГ на „БСП за България” Кристиан Вигенин.  „Учудих се, че стигнахме до момента, в който бюджетната комисия в НС одобри промените за намаляване на субсидиите в един не толкова изненадващ съюз между ГЕРБ и ДПС. Те подкрепиха една фундаментална промяна непосредствено преди местните избори. За мен това е знак, че ще бъдат предприети всички възможни мерки, които да попречат на БСП да се представят убедително на местните избори”, обясни още той.  Вигенин добави, че много гласове са се чули против намаляването на субсидиите и добави, че БСП ще отстоява досегашния модел, но с намаляване на парите в разумни граници на база реални изчисления.  „Готови сме да сезираме всички европейски и международни институции за опита да бъдат откраднати местните избори още на предварителен етап”, категоричен бе той.  „Ако се приеме изобщо такава промяна, това ще е тежък удар върху демокрацията”, добави той и призна, че на БСП ще е много трудно в началото, защото, като опозиция, няма тези финансови възможности като на управляващата партия. Вигенин припомни, че по време на кампанията за европейските избори Борисов е ползвал държавни пари.  По думите му всичко, което се прави в момента, е опит да бъде смачкана опозицията.  „Надявам се, че хората няма да го допуснат. Те бяха подмамени с популистки предложения. През последните дни дебатът започна да отваря очите на много хора и се надявам, че няма да допуснат тази гавра с демокрацията”, каза още Вигенин.  Той предположи, че намаляването на партийната субсидия на 1 лев ще продължи да виси, с което да бъде заплашвана опозицията във всеки момент.  „С това предложение се открива сезонът на разпродажбата на партии на олигархията”, добави народният представител от левицата.  Кристиан Вигенин беше категоричен, че официалната управляваща коалиция. няма да се разпадне, въпреки изразеното недоволство от искането за намаляване на субсидиите от Валери Симеонов, без да е консултирано с ОП.  „Има две партии с обръчи от фирми, които могат да поемат финансирането им, ако отпадне субсидията, и това са ГЕРБ и ДПС, които управляват в момента. Надявам се останалите да разберат тази опасност. Отлагането днес е печелене на време, а не отлагане на намеренията им”, каза още Вигенин.  Кристиан Вигенин коментира, че изборът за председател на ЕК, както и на другите основни европейски постове, ще е труден, защото силата и конфиграцията след вота и на ЕНП, и на ПЕС е различна. Той обаче беше категоричен, че ще бъде поискано от министър-председателя Бойко Борисов да се яви в българския парламент, за да обясни каква позиция отстоява при обсъжданията на кандидатурите.  ", "date": "2019.06.22", "title": "Вигенин: С намаляване на субсидиите целят да попречат на БСП да се представи добре на местния вот"}
{"url": "http://epicenter.bg/article/Vestnik--Duma--osamna-s-razbita-vrata-/186293/2/0", "text": "Днес в. „Дума“ осъмна с разбита врата, съобщават от пресцентъра на БСП.  Партията осъжда този вандалски акт. Това е поредното посегателство върху свободните медии у нас.  Подаден е сигнал за извършеното престъпление до органите на реда.  Очакваме извършилите да бъдат намерени и подведени под отговорност, пишат още от пресцентъра на социалистическата партия.  ", "date": "2019.06.22", "title": "Вестник „Дума“ осъмна с разбита врата "}
{"url": "http://epicenter.bg/article/Monika-Beluchi-se-podpisa-varhu-sartseto-na-balgarin-/186330/10/0", "text": "  Автограф на Моника Белучи със сърце, нарисувано от холивудската звезда върху риза на български оператор, бе една от изненадите на изложбата „Тête-à-tête“ на журналистката от Канал 3 Ивелина Кунчева, която се откри в галерия Нирвана.   Арт пространството на Ники Младжов, известно като един от най-престижните центрове за изкуство в страната, събра стотици почитатели на филмовото изкуство в неспирен поток в трите зали на галерията. Ризата, върху която блести подписът на Моника Белучи, е собственост на оператора Таси Асенов, който заедно с Ива Кунчева за поредна година отразява кинофестивала в Кан. Тъй като предпочел да запази по-близо автографа на прочутата красавица, той посочил мястото, където е сърцето му, и Моника се разписала там.   Десетки фотографии на световни звезди с личните им автографи изпълват залите на галерия Нирвана, където могат да се видят и ексклузивни интервюта с носителя на „Златната палма“ Антонио Бандерас, с носителя на „Златен глобус“, „Златна палма“ и „Оскар“ Хавиер Бардем, запомнящи се минути на червения килим с мега звездата Ален Делон и сексапилните извивки на Моника Белучи.   С телевизионно предаване на живо и топли думи от програмния директор на Канал 3 Ива Стоянова бе открита изложбата, обединила фотографии и мултимедия от емблематичното събитие в света на киното, което всяка година събира звезди на Френската Ривиера. „Галерия Нирвана за втори път е домакин на изложба, посветена на кинофестивала в Кан“, сподели Ники Младжов.   А Ива Кунчева добави, че изложбата на практика все още не се е случила, защото част от лентите, които са представени, все още се очаква да излязат на голям екран – като филмът „Имало едно време в Холивуд“ на Куентин Тарантино с участието на Брад Пит и Леонардо Ди Каприо, който ще видим на кино през август.   Невероятният декор за филма „Рокетмен“, разказващ за живота на Елтън Джон, привлече вниманието на Христо Мутафчиев, председател на Съюза на артистите в България, който разгледа с интерес снимките заедно с проф. Любомир Стойков и актьора Ники Сотиров.   Художникът Николай Панайотов, който живее в Париж и представи неотдавна творбите си в галерия Нирвана, Евгени Минчев, дизайнерката София Борисова, бизнес дамата Таня Скринска и съпругът й Кристиян, бизнес дамата Капка Амзина, дъщеря й Паолина Петракиева и бизнесменът Явор Цаков единодушно стигнаха до извода, че Ален Делон си остава един от най-страхотните актьори на планетата, докато гледаха кадри със звездата на френското кино.   Тв водещият Димитър Патарински и много негови колеги поздравиха Ива Кунчева за усиления труд, който е положила, за да се стигне до блясъка на „Тête-à-tête“. Певиците Боряна Баташова и Диана Дафова, бившият шеф на магистрална полиция Красимир Занев, Вики Божилова, Ирина Белчева и Йордана Димитрова – носителки на титлата мисис България, Олег Велинов - президент на федерацията по снукър в България, бизнесмени, творци от различни сфери, светски красавици и ценители на седмото изкуство превърнаха откриването на изложбата в истинско холивудско парти.   В синхрон с кадрите от Лазурния бряг бяха и ексклузивните френски вина на See Wines, които бяха представени на всеки един от гостите лично от сомелиера Петър Бакалов. Снимки ALINA", "date": "2019.06.22", "title": "Моника Белучи се подписа върху сърцето на българин "}
{"url": "http://epicenter.bg/article/Vashington--Belgrad-i-Prishtina-da-izbyagvat-provokatsiite-i-da-se-varnat-kam-dialoga-/186295/7/0", "text": "Белград и Прищина трябва да премахнат пречките, да избегнат провокациите и да се върнат към преговорите. Това препоръчаха от Държавния департамент на САЩ по повод отмяната на среща на лидерите на Сърбия и Косово в Париж на 1 юли, съобщава електронното издание на македонския вестник \"Независен\", цитирано от Агенция \"Фокус\".  В изявлението на външнополитическото ведомство се посочва, че САЩ продължават да подкрепят диалога под егидата на Европейския съюз и нормализира отношенията между Белград и Прищина.  След седмици на заплахи за провеждането на Парижката среща между представители на Сърбия и Косово, в петък както от Берлин, така и от Париж потвърдиха, че тя няма да се състои.  ", "date": "2019.06.22", "title": "Вашингтон: Белград и Прищина да избягват провокациите и да се върнат към диалога "}
{"url": "http://epicenter.bg/article/-Huavey--sadi-targovskoto-ministerstvo-na-SASht-/186300/7/0", "text": "Китайската компания „Хуавей” заведе дело в американския съд срещу Министерството на търговията на страната, като поиска връщането на конфискуваното телекомуникационно оборудване, което се намира в Аляска.  В продължение на две години американските служители не могат да решат дали да издадат отделен лиценз за износ на тази партида оборудване, която беше изпратена през юли 2017 г. за тестване в лаборатория в щата Калифорния, но в последствие беше изтеглена в Аляска.  Според „Хуавей” дружеството е предало на американската страна цялата поискана информация за продуктите, за които по това време не се е изисквал отделен лиценз. Въпреки това, Министерството на търговията в продължение на 20 месеца не е взело решение.  Във връзка с това „Хуавей” моли съда да признае, че администрацията на САЩ „незаконно се е въздържала или неоснователно е отложила действията си” по отношение на конфискуваното оборудване, съобщиха РИА Новости и БГНЕС.  В средата на май Министерството на търговията на САЩ включи „Хуавей” в черен списък, което блокира пътя за компанията да купува компоненти и технологии от американски производители. „Хуавей” е в списъка на компаниите, на които е забранено да извършват бизнес с американски фирми без нужния лиценз.  „Google” вече прекрати сътрудничеството с „Хуавей” в области, които изискват прехвърляне на оборудване, софтуер и технически услуги, с изключение на тези, които са публично достъпни при отворен лиценз. По-специално, американската компания е лишила „Хуавей” от достъп до актуализации на „Android OS”, с които са оборудвани смартфоните на китайската компания.  ", "date": "2019.06.22", "title": "„Хуавей” съди търговското министерство на САЩ "}
{"url": "http://epicenter.bg/article/Tri-zhertvi-v-poreden-smartonosen-pozhar-v-tsentara-na-Parizh-/186301/7/0", "text": "Нов голям пожар в жилищна сграда на улица \"Немур\" в централната част на Париж взе три жертви. Един човек е в критично състояние, съобщават АФП и Канал 3.  27 души са били прегледани заради вдишването на отровен дим от пожара. Състоянието им е стабилно, съобщиха медицински източници.  15 души са били спасени от огнеборците със стълби, обяви капитан Флориан Лоантие. Сред жертвите има момиченцe, скочило от прозорец на 6-етажната сграда в 11-ти район на френската столица, двама души са загинали в пламъците.  В партерното пространство на зданието се помещават ресторант и хамам (турска баня), посочи говорител на пожарните служби.  Огънят е пламнал рано в събота сутрин. Около 200 пожарникари в продължение на близо 4 часа гасиха пламъците. Причините за инцидента се изясняват.  ", "date": "2019.06.22", "title": "Три жертви в пореден смъртоносен пожар в центъра на Париж "}
{"url": "http://epicenter.bg/article/Bitkata-za-Istanbul--Opozitsionniyat-kandidat-s-prednina-predi-utreshnite-kmetski-izbori-/186302/7/0", "text": "С близо четири процента продължава да води в допитванията кандидатът на опозицията Екрем Имамоглу за утрешните повторни кметски избори в Истанбул, предава БНР. В Истанбул живеят почти 20% от избирателите в Турция. Мегаполисът произвежда над една трета от брутния вътрешен продукт на страната.  Баръш Яркадаш, журналист и бивш депутат от опозиционната Народнорепубликанска партия, обясни в интервю за предаването „Събота 150“ защо смята, че истанбулчани ще подкрепят кандидата на опозицията:  „От години кметове от Партията на справедливостта и развитието управляват Истанбул. Те доведоха града до състояние да не може да се живее в него. Строителната политика под името „проекти за градско преустройство“ увеличи населението на града, а с това трафикът е блокиран. Издаването на разрешителни за строеж на много високи сгради се превърна в източник на рента, на доходи. Не останаха места, на които възрастните, децата, младежите да могат да се разхождат и да спортуват. Поради лошото управление у хората има очакване за промяна. ... Има и още един аспект. За Имамоглу не гласуват само хора от Народнорепубликанската партия. Тя е в коалиция с „Добрата партия“, а Демократичната партия на народите, която не е част от коалицията, но печели около 10% от гласовете в града, също го подкрепя. Най-важната причина за това е търсенето на сметка за авторитарните политика на Партията на справедливостта и развитието. Екрем Имамоглу се превърна в символ на надеждата както за добро управление на града, така и в търсенето на политическа сметка на Партията на справедливостта и развитието“.  На противоположното становище са управляващите и подкрепящите ги. Депутатът от Партията на справедливостта и развитието Зафер Саръкая пояснява защо техният кандидат, бившия премиер Бинали Йълдъръм, трябва да спечели утрешния вот:  „Нека сравним двамата кандидати: г-н Йълдъръм е бивш премиер на Турция, министър на транспорта, който построи много мостове и пътища. Опитът на г-н Йълдъръм е несравним с опита на другия кандидат. Освен това съм убеден, че честността на г-н Йълдъръм ще победи“.  \"Истанбул е много важен, той не е просто град, сравним с другите градове в Турция, тъй като тук живеят хора от всички райони на Турция и от тук се излъчва сигнал към другите части от Турция. Заради това се отдава такава голяма важност на изборите. На 26 май наблюдавахме изборите за Европейски парламент. Аз хвърлих поглед към някои европейски вестници и видях, че интересът към местните изборите в Истанбул е дори по-висок, отколкото към изборите в Европа. Истанбул е не просто град, а много важно място, в което различните религии съжителстват рамо до рамо. Тук има над 10 милиона избиратели и 84% от тях отидоха пред урните, т.е. избирателната активност беше много висока\", коментира Саръкая.  Някои турски и чужди коментатори посочиха, че отминалите избори не са били просто местен вот, а имат по-голямо значение. Опозиционният политик Баръш Яркадаш пояснява:  \"На 31 март Народнорепубликанската партия спечели градове, които не е управлявала по-рано, като Адана, Мерсин, Анкара, Анталия, Истанбул. Тези градове, заедно с Истанбул и с градовете, които партията управлява и до момента, произвеждат 68% от националната икономика и показват политическата посока. Спечелването на тези градове показа краха на президентската система на Партията на справедливостта и развитието и националистите. Особено резултатът в Истанбул беше голяма загуба за тях. Заради това изборите придобиха характер на парламентарни избори. С нова победа на Имамоглу на 23 юни Турция ще бъде принудена да обсъжда предсрочни избори и връщане назад от президентската система на управление. Победата на Екрем Имамоглу на тези избори ще бъде знак, че властта на Тайип Ердоган вече отива към края си\".  Зафер Саръкая обаче е на различно мнение:  \"Ако анализираме изборите на 31 март, ще видим, че от общо 312 общински съветници, 170 от тях са от Партията на справедливостта и развитието. От 39 кмета на общини в града, ние спечелихме 25. Народнорепубликанската партия спечели 14 района. Така че тези избори сега са само за кмет на Истанбулската голяма община, надяваме се да ги спечелим, както спечелихме мнозинството от общинските съветници и кметовете\".  ", "date": "2019.06.22", "title": "Битката за Истанбул: Опозиционният кандидат с преднина преди утрешните кметски избори "}
{"url": "http://epicenter.bg/article/Tramp--Pri-konflikt-mezhdu-SASht-i-Iran-shte-ima--quot-zalichavane-v-nepoznati-proportsii-quot--/186304/7/0", "text": "При конфликт между САЩ и Иран ще последва \"заличаване\" с непознати пропорции. Това каза в интервю за Ен Би Си американският президент Доналд Тръмп, предава БНР.  Той обясни решението си да спре планирани въздушни удари срещу 3 ирански цели заради прогнозата, че те ще доведат 150 човешки жертви. Ударите е трябвало да бъдат отговор на свалянето на американски дрон над Ормузкия проток от иранска ракета.  Според Тръмп наличието на евентуални жертви е направило американските действия неправомерни.  Иран твърди, че американският дрон е бил над въздушното пространство на Ислямската република и отговори на твърденията на Тръмп със заплахи към американските военни, разположени в района на Персийския залив. Нарастващото напрежение между Вашингтон и Техеран доведе до поскъпване с 10 процента на петрола.  \"Изстрелването на един куршум към Иран ще подпали интересите на Америка и нейните съюзници\", заяви говорителят на генералния щаб на армията бригаден генерал Аболфазл Шекарчи за информационната агенция \"Тасним\", цитирана от \"Фокус\".  \"Днес ситуацията в региона е в полза на Иран. Ако врагът - особено Америка и нейните съюзници в региона - направят военната грешка да прострелят буревестното буре, на който лежат интересите на Америка, регионът ще бъде подпален\", предупреди Шекарчи.  Президентът Доналд Тръмп заяви в петък, че САЩ са щели да атакуват Иран, но са се отказали в последната минута, тъй като планираната операция не би била \"пропорционален\" отговор на свалянето на безпилотен самолет от страна на Техеран.  ", "date": "2019.06.22", "title": "Тръмп: При конфликт между САЩ и Иран ще има \"заличаване в непознати пропорции\" "}
{"url": "http://epicenter.bg/article/Situatsiyata-s-migrantite-v-Kipar----quot-nevazmozhna-za-spravyane-quot--/186308/7/0", "text": "Ситуацията с мигрантите в Кипър става „невъзможна за справяне”, заяви вътрешният министър на Кипър Константинос Петридис. Значително нарастващият поток мигранти се дължи и на организирани трафикантскисхеми, обхващащи Турция и северните окупирани територии, предава БНР.  За първите пет месеца на тази година 3060 мигранти са преминали от окупираните северни територии, пресичайки демаркационната „зелена” линия между двете части на разделената страна, с молба за политическо убежище в Република Кипър. През цялата 2018 г. те са били 2625. Само за един месец – месец май, през „зелената линия” са дошли 744 мигранти.  Повечето от тях са мъже, идващи в големи групи, при това от страни, които доскоро не са били характерни като бежански, като Камерун и Нигерия.  Проблемът е изключително сериозен и говори за организирани трафикантски схеми, обхващащи Турция и окупираните територии, заяви министър Петридис. Мигрантите пристигат със самолети от Турция в северната част на острова, откъдето ги препращат на юг.  За първи път кипърският вътрешен министър официално посочи, че в изградената мрежа е възможно дори властите на север да действат като трафиканти.  Според него зад този въпрос стоят политически цели и има грубо нарушение от страна на Турция на споразумението ѝ с ЕС за бежанците.  Вече 15 000 бежанци са получили защита в Кипър, други 15 000 молби за убежище са в процес на разглеждане, съобщи още министърът.  Правителството иска помощ от ООН и ЕС за справяне с тежката ситуация. Заради нея Кипър може да преразгледа прилагането на регламента за „зелената линия”, каза Константинос Петридис.  ", "date": "2019.06.22", "title": "Ситуацията с мигрантите в Кипър – \"невъзможна за справяне\" "}
{"url": "http://epicenter.bg/article/SASht-vklyuchiha-v-cherniya-si-spisak-i-kitayski-proizvoditel-na-superkompyutri-/186309/7/0", "text": "САЩ включиха в черния списък пет китайски компании, които се занимават със суперкомпютри, като ги определиха за заплаха за националната сигурност и прекратиха достъпа им до американска технология, която е от решаващо значение за тях, предаде БТА.  Решението, взето в петък от Министерството на търговията на САЩ, може да усложни преговорите между президента Доналд Тръмп и неговия китайски колега Си Цзинпин следващата седмица, целящи намаляване на напрежението в търговските спорове между двете най-големи световни икономики.  Въпросните компании са производителят на суперкомпютри \"Сугон\", Институтът по компютърни технологии \"Уси Цзяннан\" и три дъщерни предприятия на \"Сугон\". \"Сугон\" и Институтът \"Уси Цзяннан\" участват в усилието на Китай за развитие на производството на компютри, които да подпомагат военната модернизация.  Черният списък забранява на американски фирми да продават технология на китайски компании, без да имат правителствено разрешение за това.  Миналия месец министерството на търговията включи в черния списък телекомуникационния гигант \"Хуавей\", засилвайки напрежението с Пекин. Тръмп наложи мита от 25% на китайски внос на стойност 250 милиарда долара и се готви да се насочи към други вносни стоки на стойност 300 милиарда, като по този начин вносните мита ще обхванат практически всичко, внасяно от Китай.  Пекин отговори с мита върху американски продукти.  Преговорите за решаване на спора бяха прекъснати миналия месец. Но Тръмп и Си трябва да се срещнат следващата седмица на срещата на високо равнище на Г-20 в японския град Осака, за да способстват за продължаване на преговорите.  Американската администрация изпраща смесени сигнали преди срещата в Осака, посочва АП.  В жест, който прилича на проява на добра воля към Китай, вицепрезидентът на САЩ Майк Пенс отложи своя реч, планирана за понеделник във вашингтонски мозъчен тръст, където се очакваше той да критикува китайския комунистически режим.  Специалистът по проблемите на Азия Тами Овърби, старши директор в консултантската фирма \"Макларти\", каза, че \"изглежда странно\" администрацията на Тръмп да отлага речта на Пенс и след това да включва още китайски компании в черния си списък.  На 15 май президентът Тръмп подписа указ за въвеждане на режим на извънредно положение за защита на информационно-комуникационната инфраструктура на САЩ от външни заплахи, припомня ТАСС.  През август 2018 г. Тръмп забрани с указ правителствени учреждения на САЩ да използват оборудване, произведено от Хуавей и компанията ZTE (Зет Ти И).  ", "date": "2019.06.22", "title": "САЩ включиха в черния си списък и китайски производител на суперкомпютри "}
{"url": "http://epicenter.bg/article/Merkel-prizovava-za-mirno-razreshavane-na-konflikta-s-Iran-/186311/7/0", "text": "Канцлерът на ФРГ Ангела Меркел подкрепи мирно решение на кризата между САЩ и Иран, съобщава германският национален ежедневник Die Frankfurter Allgemeine Zeitung, цитиран от \"Фокус\".  От нейна гледна точка трябва да има политическо решение, каза политикът на ХДС.  Въпросът със сигурност ще играе роля и в срещата на върха на Г-20 следващата седмица в Осака, Япония, поне в двустранните разговори.  Предисторията на новото напрежение е свалянето на американски разузнавателен дрон от страна на Иран, припомня изданието.  ", "date": "2019.06.22", "title": "Меркел призовава за мирно разрешаване на конфликта с Иран "}
{"url": "http://epicenter.bg/article/Dubrovnik-ostana-bez-tok-zaradi-golemiya-broy-klimatitsi-/186312/7/0", "text": "Големи части от Дубровник останаха без електричество, което наложи затварянето на голяма част от сградите в центъра, предава македонската информационна агенция \"Макфакс\", цитирана от \"Фокус\".  Аварията, която според хърватския оператор е предизвикана от големия брой включени климатици, налага подмяна на трансформатор в центъра. В резултат ще се изисква и спиране на движението в сърцето на града.  \"Системата е претоварена в по-голямата си част заради многобройните климатици, но и заради ресторантите в централната част на града\", поясни кметът на Дубровник Мато Франкович.  ", "date": "2019.06.22", "title": "Дубровник остана без ток заради големия брой климатици "}
{"url": "http://epicenter.bg/article/Protestirashti-svaliha-Edi-Rama-ot-vlast---no-samo-simvolichno-/186314/7/51", "text": "На протестите в петък вечер в Тирана протестиращи \"свалиха\" премиера Еди Рама от власт - но само символично, предава македонската Pressing TV, цитирана от Агенция \"Фокус\".  Поддръжниците на опозицията свалиха импровизиран паметник на албанския министър-председател от социалистическата партия, поставен пред парламента в Тирана. По този начин бе сложен край на \"царуването\" на Рама.  Все пак протестът на Демократическата партия и други по-малки опозиционни партии продължи мирно за около два часа.  \"Албания е свободна страна. Това трябва да се чува в Лондон, Вашингтон, Париж, Брюксел, европейска Албания е свободна в очите на света”, каза лидерът на ДП Лулзим Баша.  Той каза, че до 30 юни, за когато са насрочени местните избори, протестите ще се провеждат всеки ден.  Снощи Еди Рама увери, че местните избори, насрочени за 30 юни, ще се проведат в цялата страна, като предупреди онези, които дръзнат да „нарушат“ този процес, да не си „играят с огъня“.  Във връзка с институционалната и политическа криза, която възникна заради разногласието между Рама и президента Илир Мета за датата на провеждане на местни избори, премиерът отбеляза, че решението е ясно и че то се подкрепя цялата международна общност.  „Хората имат право да избират деня, определен от Конституцията, а законът и политиците имат задължението да излязат пред хората. Който не излезе пред хората, той е свободен да го направи, но историята показа, че не само не получава нищо, а напротив, плаща голяма политическа цена”, подчерта Рама.  По повод твърденията на опозицията, че няма да има избори, Рама заяви, че това е „отчаяно усилие, което няма никакъв шанс да спре основата на правилата на демократичното съжителство\".  „Не е проблем, че настоявам за избори, за спазване на Конституцията и правото на гражданите да избират\", подчерта Рама.  Албанският президент Илир Мета отложи местните избори преди две седмици, обяснявайки това решение с „дълбоката политическа криза\" в страната.  ", "date": "2019.06.22", "title": "Протестиращи свалиха Еди Рама от власт - но само символично "}
{"url": "http://epicenter.bg/article/Iran-uveri--che-vazdushnoto-mu-prostranstvo-e-bezopasno-za-grazhdanskite-poleti-/186320/7/0", "text": "Иран увери, че въздушното му пространство е безопасно за гражданските полети. Според говорителя на иранската служба за гражданска авиация, цитиран от БТА и БНР, контролираното от Иран въздушно пространство над Персийския залив и други въздушни маршрути са напълно безопасни.  След като тази седмица американски дрон беше свален с иранска ракета над Ормузкия проток, Федералното авиационно управление на САЩ забрани на самолети на американски авиокомпании да прелитат над морската територия на иранското въздушно пространство.  Подобни мерки предприеха и други световни авиокомпании. Сред тях са не само \"Луфтханза\", \"Бритиш еъруейз\", \"Еър Франс\" и \"Ка Ел Ем\", но и арабските \"Емирейтс\" и \"Етихад\".  ", "date": "2019.06.22", "title": "Иран увери, че въздушното му пространство е безопасно за гражданските полети "}
{"url": "http://epicenter.bg/article/Gratskiyat-vanshen-ministar--Ochakvah-po-shtedro-otnoshenie-na-Evropa-kam-Severna-Makedoniya-/186321/7/51", "text": "Очаквах съгласувано и по-щедро отношение на Европа към Северна Македония. Това призна гръцкият външен министър Йоргос Катругалос в интервю за гръцкия ежедневник Efimerida ton Synktaton, обсъждайки решенията на Съвета на министрите на ЕС за нашата страна, предава скопската електронна медия A1 On, цитирана от Агенция \"Фокус\".  \"Съществува обща опасност за доверието в ЕС, ако остави впечатлението, че не изпълнява задълженията си към страни като Северна Македония, които напълно отговарят на критериите му. Поради тези причини очаквах по-последователно и по-щедро отношение на Европа към тази страна\", заяви първият дипломат на Атина.  Що се отнася до възгледите на опозицията в двете страни, ръководителят на гръцката дипломация заяви, че е положително, че \"Нова демокрация\" приема споразумението от Преспа и добави, че е важно изпълнението на споразумението да бъде включено в заключенията на Съвета по общи въпроси.  \"Официалното приемане на договора от ръководството на \"Нова демокрация\", въпреки несъгласието на крайно дясното крило, очевидно е положително развитие. Но има и друго важно решение: това на Съвета по общи въпроси, компетентният орган на ЕС за разширяването, ясно и за първи път свърза прилагането на Договора от Преспа с перспективата за интеграция на съседната страна. Това е основна гаранция, че Северна Македония никога повече няма да се върне към националистическата политика от миналото и дори, макар да мисля, че това не е възможно, да има промяна в властта\", заяви Катругалос.  ", "date": "2019.06.22", "title": "Гръцкият външен министър: Очаквах по-щедро отношение на Европа към Северна Македония "}
{"url": "http://epicenter.bg/article/V-Skopie--Stevo-Pendarovski-e-sluga-na-chuzhdentsite--instaliran--za-da-unishtozhi-makedonskiya-narod--/186323/7/51", "text": "„Стево Пендаровски е „слуга на чужденците, инсталиран, за да унищожи македонския наорд“. Така проруската националистическа партия „Единствена Македония“ реагира на думите на държавния глава, който по-рани заяви, че „е безспорна историческа истина, че Гоце Делчев се е обявявал за българин“, предава скопското електронно издание MakPress, цитирано от \"Фокус\".  „Стево Пендаровски се присъедини към марионетното правителство в Скопие в проекта за предаване на македонската история на България с изявлението, че македонският гигант Гоце Делчев е българин“, възмущават се от „Единствена Македония“.  \"За какви безспорни факти, че Делчев бил българин говори Пендаровски, когато апостолът на македонското революционно движение е чистокръвен македонец от Беломорска Македония, който е посветил живота си за свободата и независимостта на Македония и е поискал да бъде погребан в столицата на самостоятелната македонска държава?\", питат от партията.  „С твърдението си, че Делчев е българин, Пендаровски се включва в българската стратегия, че македонците са българи, които Йосип Броз Тито насила е накарал да бъдат македонци“, се добавя в изявлението.  Накрая от \"Единствена Македония\" заключват, че „целият свят знае, че е безспорен исторически факт, че Стево Пендаровски е слуга на чужденците, инсталиран, за да унищожи македонския народ и македонската държава. Но късмет в бедствието е, че Пендаровски не отразява волята на македонския народ, защото на изборите той бе избран само с 23% от всички записани избиратели, а и голяма част от този малък брой гласове бяха подарък от албанските граждани на Република Македония“.  ", "date": "2019.06.22", "title": "В Скопие: Стево Пендаровски е слуга на чужденците, инсталиран, за да унищожи македонския народ! "}
{"url": "http://epicenter.bg/article/Golyam-pozhar-bushuva-kray-Atina-/186324/7/0", "text": "В близост до гръцката столица Атина бушува пожар, предава скопската електронна медия \"Плюс Инфо\", цитирана от Агенция \"Фокус\".  Пламъците са избухнали в района Лагониси, Атика, на около 40 км от центъра на Атина.  Гръцката противопожарна служба увери, че няма опасност за домовете в близост до стихията.  Пожарът е пламнал в сухи треви.  На място работят 30 пожарникари, 11 противопожарни автомобила.  За потушаването му са задействани два самолета и един хеликоптер.  ", "date": "2019.06.22", "title": "Голям пожар бушува край Атина "}
{"url": "http://epicenter.bg/article/-quot-Izvestiya-quot--Strah-i-nenavist-v-Evropa---Balgariya-i-Slovakiya-se-izplashiha-ot-SASht-/186287/11/33", "text": "Гражданите на България и Словакия смятат САЩ за заплаха за своите страни, а гражданите на Полша и Румъния са загрижени от руската външна политика. Това става ясно от резултатите от анкета, проведена от международната изследователска организация „Глобсек” в седем страни от Централна и Източна Европа. Интервюирани от руския вестник \"Известия\" експерти и политици анализираха резултатите от проучването, цитирани от Агенция \"Фокус\".  В хода на изследването, проведено от международната неправителствена изследователска организация, на анкетираните е зададен въпрос: Считат ли Русия или САЩ за опасни (за значителна заплаха) за своите държави? Както показват резултатите, гражданите на Словакия и България имат най-малко страх от Руската федерация (съответно 26% и 7%). Но опасенията за политиката на САЩ в тези страни се оказаха много по-големи - в Словакия 41%, а в България 25%.  В Словакия идеята за славянството и чувството за принадлежност към славянския свят, чийто център е Русия, имат силни корени, обясни словашкият депутат Петър Марчек.  „Въпреки че мнозинството от жителите на нашата страна са католици, а вие сте доминирани от православието, християнството и придържането към традиционните ценности обединяват нашите страни в много отношения”, коментира политикът за „Известия”. \"Освен това голяма роля играе историческата памет и чувството на благодарност на много словаци за освобождаването на страната от фашизма през 1945 година\".  Според депутата много словаци смятат, че Русия е \"балансиращата сила на международната сцена, която не позволява на САЩ да направят каквото и да било\", докато външната политика на Вашингтон - агресивна демократизация и намеса във вътрешните работи на други страни, предизвиква страх сред жителите на Словакия.  \"Сигурен съм, че около 60% от населението всъщност вижда САЩ като заплаха за международната стабилност\", твърди Марчек.  Русофилските настроения имат силни корени в България, където много граждани смятат себе си за откровени симпатизанти на Руската федерация, заяви в интервю за \"Известия\" политологът Аждар Куртов. Общественото мнение е повлияно от факта, че Русия играе важна роля за формирането на българската държавност, помагайки в борбата срещу Османската империя. Освен това решението на София да прекъсне традиционните връзки с Москва и да се преориентира към Запада не допринесе за просперитета на България, подчерта политологът.  \"България беше принудена да се откаже от руския пазар, който получи, например, за селскостопанските си продукти. Тя също беше принудена да затвори много фабрики за производство на военно оборудване. Това доведе до ситуация, в която хората загубиха работата си. Населението на България е много чувствително към факта, че тяхната страна е една от най-бедните в Европа. На този фон разговорите, че Москва е виновна за всичко и че Русия представлява заплаха, не намират разбиране”, обясни Куртов.  Българите възприемат с опасения действията на САЩ на Балканите. По-специално това се отнася до подкрепата на американците от Косово, албанското и мюсюлманското население като цяло. Българите възприемат укрепването на албанския фактор в региона като заплаха за собствената им стабилност, тъй като в страната има доста сложни отношения между мюсюлманско малцинство и славянското население, заключава Куртов.  Австрия се оказа единствената страна от общия списък, чиито граждани разглеждат Русия и САЩ като заплахи: 37% от австрийците се страхуват от Руската федерация, а 29% имат същото мнение за САЩ.  В други държави огромното мнозинство от населението по-скоро е загрижено за действията на Москва, отколкото за тези на Вашингтон.  \"В САЩ има държавна институция за отпускане на големи субсидии за различни програми, които би трябвало да повлияят върху формирането на общественото мнение в чужбина. Целта на американците е да разкъсат европейските страни, преди всичко държавите от бившия социалистически лагер от Москва. Във Вашингтон това започна активно да се развива още през 90-те години на миналия век и, уви, действа върху определена част от населението\", твърди професорът Александър Домрин.  В Унгария 31% от гражданите са разтревожени от руската политика и 16% - от американската политика. В Чешката република разликата е много по-забележима. Русия се счита за заплаха от 52% от респондентите, докато САЩ са възприемани като заплаха от едва 20%.  Според чешкия депутат Ярослав Голик ключова роля в това схващане за Русия играят медиите, които редовно споменават \"ужасната заплаха от Москва\". Събитията от август 1968 г., когато страните от Варшавския договор въвеждат войски в Чехословакия, заемат специално място в чешкото общество. И много граждани и до днес помнят действията на Москва в онзи момент, казва политикът.  \"Историята не бива да се намесва в изграждането на добри отношения в момента. За съжаление, в Чешката република се създава изкуствена атмосфера на страх, въпреки че Русия е културно, географски и исторически по-близо до нас от САЩ\", заключи Ярослав Голик.  Най-малко доверие в Русия има хората от Полша и Румъния. И ако 23% от румънците и 12% от поляците възприемат САЩ като заплаха, то съответно 58% и 77% от гражданите се страхуват от Русия.  \"Първо, полските власти водят активна антируска пропаганда и Руската федерация се позиционира не просто като съперник, а като враг, който е на път да атакува. Можем да припомним обединението на Крим с Русия през 2014 г. След това събитие в почти всички полски издания се появи заглавието: „Днес е Крим, а утре Варшава“. Ето защо определен процент от населението наистина живее в страх, че сутринта ще видят руски танкове през прозореца. Това помага на управляващите да следват изключително проамериканска политика”, заяви пред изданието Олег Неменски, водещ изследовател в Руския институт за стратегически изследвания.  Политическият анализатор добави, че основният фактор обаче е историческата традиция. Полша от XI век преследва експанзионистична политика на Изток. В същото време редовните конфликти научиха поляците да се страхуват от руснаците и да живеят в условия на постоянна конфронтация, отбелязва Олег Неменски.  Във военно отношение Полша и Румъния са приоритетните съюзници на САЩ, които подкрепят концепцията за укрепване на Източния фланг на НАТО. А митът за руската заплаха е изключително важен за прилагането на такава политика.  Проблемът с Приднестровието и неуспехът на проекта за обединението на Румъния с Молдова имат фундаментално въздействие върху румънското население, убеден е Олег Неменски. Подкрепата за синдикализма нараства в страната и много румънци смятат, че Русия възпрепятства създаването на Велика Румъния. Тази формация трябва да включва Приднестровието, където сега се намират руските войски, обясни експертът.  Проучването е проведено през март 2019 г. чрез индивидуални интервюта в Словакия и задаване на въпроси по телефона в останалите шест страни (Австрия, България, Унгария, Полша, Румъния, Чешката република). Във всяка от седемте държави са анкетирани най-малко 1000 души. Извадката на респондентите е извършена по пол, възраст, образование и местоживеене. ", "date": "2019.06.22", "title": "\"Известия\": Страх и ненавист в Европа - България и Словакия се изплашиха от САЩ "}
{"url": "http://epicenter.bg/article/Prof--Iskra-Baeva--Koy-pobedi-vav-Vtorata-svetovna-voyna-i-na-kakva-tsena-/186291/11/33", "text": "Първият въпрос изглежда странен за всеки човек, израснал след войната и получил образование по времето, когато то все още имаше висока обществена стойност. Но го поставям, тъй като живеем в други времена. Отговорът е ясен – Антихитлеристката коалиция принуждава Тристранния пакт да капитулира безусловно. Но той съдържа в себе си подвъпрос, ставащ все по-актуален напоследък – коя от основните сили в Антихитлеристката коалиция – СССР, САЩ и Великобритания, е с най-голям принос за победата? Този спор се възроди, когато отбелязахме 74-годишнината от победата (8-9 май) и 75-годишнината от откриването на Втория фронт в Европа (6 юни).  А зад спора за заслугите се крие новото противопоставяне между Запада и Изтока, което често не съвсем вярно се определя и като нова Студена война. Той звучи по следния начин: на кой фронт е „изкована” победата във Втората световна война? Дали в мащабните сражения на Източния фронт, където Червената армия се сражава с германския вермахт от 22 юни 1941 г. до средата на май 1945 г. (сражения има и след капитулацията на Германия). Или във военните действия, които британците и американците водят срещу силите на Тристранния пакт в Африка след десанта в Мароко и Алжир от 8 ноември 1942 г., след дебаркирането на о. Сицилия на 9 юли 1943 г., на Апенинския полуостров и след десанта в Нормандия на 6 юни, за да атакуват директно Третия райх.  Още в началото ще кажа, че според мен, а и според повечето сериозни изследователи на Втората световна война, въпросът е поставен неправилно. Защото такъв съдбовен за бъдещето на Европа и света конфликт не може да се спечели самостоятелно нито от съветската Червена армия, нито от съюзените армии на САЩ и Великобритания. Победата е плод на обединените усилия на Антихитлеристката коалиция.  Самостоятелните усилия не успяват нито при опитите на Великобритания и Франция да се противопоставят на Третия райх (от юни 1940 г. и на фашистка Италия) при защитата на Дания, Норвегия, Белгия, Холандия, Люксембург и Франция през пролеттта на 1940 г., на Гърция и Югославия през 1940-1941 г., нито в сраженията на Червената армия през лятото и есента на 1941 г.  Именно победите на Тристранния пакт до 1942 г. са най-важният стимул за създаването на Антихитлеристката коалиция и я държат обединена, докато не изчезва военната опасност, а политиците не започват да мислят за следвоенния ред. Тогава, при разпределянето на придобивките от победата се ражда противопоставянето, отглас от което са днешните спорове.  Ако оставим настрана съвременната политика и се върнем към историята, можем наистина да потърсим отговор на въпроса за относителната тежест на различните фронтове и битки в шестте години на Втората световна война. За целта трябва да се обърнем към данните за численността на противоборстващите армии и за дадените жертви. Да, вярно, те изглеждат малко сухи и скучни, но ми се струва, че са единственият независим и безпристрастен критерий. Затова се обръщам към тях.  Войната започва на 1 септември 1939 г. с нападението на Третия райх срещу Полша. В тази първа голяма битка германците ангажират 1 500 000 свои войници и 50 000 словашка армия. На 17 септември от изток в Полша навлизат съветски войски, наброяващи 800 000 души. Срещу всички тези нашественици воюва 950 000 полска армия. До края на кампанията, който настъпва в началото на октомври, полските съюзници Франция и Великобритания не се включват във военните действия.  В Съветско-финландската война (30 ноември 1939 – 12 март 1940 г.) участват 998 100 съветски военни и 346 500 финландски, към които се присъединяват 11 000 чуждестранни доброволци.  В Норвежко-Датската кампания (9 април – 8 юни 1940 г.) вермахтът разчита на армия от 122 100 д., срещу които воюват 164 000 норвежци, датчани, британци, французи и поляци.  Когато германците превземат Белгия, Холандия и Люксембург, преди да покорят и Франция (9 май – 22 юни 1940 г.) те навлизат с армия от 3 350 000 д., към които по-късно се присъединяват и 700 000 италианци, а срещу тях се сражават 2 862 000 французи, британци, белгийци и холандци.  Битката за Англия (10 юли 1940 – 11 май 1941 г.) е военновъздушна, затова участниците са значително по-малко. Все пак заслужава да се отбележи, че в нея се включват 1963 съюзнически самолета с британски (включително австралийски, новозелански, канадски), както и полски и чехословашки летци, които отразяват нашествието в британското небе на 4074 германски и италиански военни самолета.  Битката за Балканите (28 октомври 1940 – 1 май 1941 г.) започва с военната кампания на фашистка Италия срещу Гърция, а след срамния италиански неуспех Третият райх е принуден да се включи във военните действия, в рамките на които е завладяна не само Гърция, а и излязлата извън контрол на Тристранния пакт Югославия. В този случай войските на италианските и германски агресори наброяват 1 975 000 д., докато защитаващите се им противопоставят армия от 1 382 612 д.  В Северноафриканската кампания (10 юни 1940 г. – 16 май 1943 г.) от едната страна са фашистка Италия, Третият райх и Франция на Виши, а от другата британците (плюс южноафрикански, индийски, австралийски, новозеландски части), поляци, чехи, американци, французи от Сражаваща се Франция на ген. Дьо Гол, гърци. Силите на Оста разполагат с армии от 431 000 д., а на страната на съюзниците воюват 506 600.  Германо-съветската война (22 юни 1941 – 8 май 1945 г.) още в началото ангажира 3 900 000 германска армия (заедно с румънски, финландски, италиански, унгарски, словашки и хърватски войски), срещу която Съветският съюз противопоставя 2 900 000 военни (само на Източния фронт). Но това е само началото. След като през декември 1941 г. „светкавичната война” се проваля, военните сили и от двете страни нарастват, големите битки следват една след друга. За да стане ясно за какви мащаби става дума, трябва да се каже, че на Източния фронт от 1941 до 1945 г. се изправят армии в следните размери: съветската наброява общо 34 476 700 д., а войските на Тристранния пакт – 19 000 000 д.  D-Day, големият десант на съюниците, започнал на 6 юни 1944 г., включва 156 115 англо-американски части, срещу които са разположени 50 350 бойци на вермахта.  Във войната на Тихия океан съюзниците включват войски от Китай, САЩ, Филипините, Великобритания, Австралия, Нова Зеландия, Канада, Холандия, от 1945 г. и от Франция и СССР. Срещу тях воюват армиите на Япония и Тайланд, подкрепяни от множество марионетни режими. Тихоокеанските битки се водят предимно по море и въздух, затова в тях не се включват голям брой военни.  За характера на морските битки говорят данните за един от най-мащабните сблъсъци при атола Мидуей (4-7 юни 1942 г.). В него американският флот включва 3 самолетоносача, 50 поддържащи кораба, 360 самолета, а японците се отбраняват с 4 самолетоносача, 7 линейни кораба, 150 поддържащи и 264 самолета. Една от най-кръвопролитните битки в региона е за о. Окинава (1 април-22 юни 1945 г.), който е превзет от 250 000 американски воини, надделели над отбраняващите се 96 000 японци.  Доста по-различен характер има протяжната война на Япония срещу Китай, започнала значително преди официалното начало на Втората световна война и продължила няколко дни след края є – сраженията се водят от 7 юли 1937 г. до 9 септември 1945 г. Това поставя японско-китайските военни действия донякъде встрани от интереса на противоборстващите коалиция. Но пък ги прави едни от най-кървавите. Японската армия заедно с местните си съюзници достига 4 100 000, а китайската – 1 900 000 д.  Данните за числеността на участниците във военните операции е едната страна от оценката за значението им. Те косвено демонстрират значението, което политическото ръководство на воюващите държави придава на различните битки и фронтове. Другата оценка – за интензивността на битката, се базира върху дадените жертви. В този случай числата са не по-малко стряскащо високи.  В Полската кампания загиват 66 000 полски военни и 16 343 германски. Във Финландската война съветските жертви са 126 875, а финландските – 25 904. В Норвежко-Датската операция съюзниците дават 3961 убити, а германците 3672. Завладяването на Франция коства на френско-британските съюзници 112 000 бойци, а на агресорите 45 860. Горе-долу по равно са жертвите на съюзниците и на агресорите в Битката за Англия (по 2500 летци) и в Балканската кампания (21 030 съюзници и 22 386 агресори). Но истински ужасяващи са военните жертви на Източния фронт – 8 668 400 съветски и 5 076 700 германски и на техните съюзници. При десанта в Нормандия загиват 4414 съюзници и и около 9 000 германци.  Австралия и Канада дават 17 501 убити военни, САЩ 106 207, Филипините 57 000, Китай обаче 3 800 000. Като се добавят британските, френските, холандските, новозеландските военни загуби общият брой на загиналите съюзници е около 4 000 000. Докато Япония дава над 2 500 000 военни жертви. Битката за Окинава носи на американците между 14 009 и 20 195 убити, а на японците между 77 166 и 110 000.  Данните за жертвите показват къде се водят най-ожесточените сражения, „пречупили гръбнака” на вермахта. Несъмнено те са на Източния фронт в Европа. Но няма съмнение, че войната в морето и във въздуха е спечелена от САЩ с помощта на Великобритания. Така че ще повторя – победата е обща.  По-малко дискусии предизвиква въпросът за цената на войната. Не толкова материалната, която все пак е възстановима, а невъзвратимата човешка цена. Тя е огромна ама по себе си, благодарение на усъвършенстването на оръжията за унищожение. Но онова, което най-ярко отличава тази война, са мирните жертви. За СССР те са 17 931 600 цивилни, за Китай – 17 530 000, а в лагера на победените има 6 823 300 убити цивилни германци и милион японци.  Така че цената на Втората световна война е платена не от политиците и военните командири, а от народите, дали 73 млн. жертви (49 млн. мирни и 24 млн. военни). Или, по думите на Тери Прачет: „Всяка една война в човешката история винаги завършва с абсолютно един и същи резултат: гарвани – 1000 точки, хора – 0 точки”.  Затова, вместо да спорим кой е постигнал победата, нека заедно предотвратим повтарянето на подобна военна вакханалия в бъдеще!  ", "date": "2019.06.22", "title": "Проф. Искра Баева: Кой победи във Втората световна война и на каква цена "}
{"url": "http://epicenter.bg/article/Zhorzheta-Pehlivanova--Politicheski--blits-sovalki--v-razedinena-Evropa-/186328/11/33", "text": "Европейските избори в края на май преминаха в един нездрав климат на песимизъм и неяснота за бъдещето на Европейския съюз. В Европа, а и в света, демокрацията последните години преживява конфронтация и конфликти. Политическите системи в различните европейски страни ги организират, съзнателно или не, прехвърлят ги съответно на правителства и на партии, като по този начин влизат в управлението и политиките на Стария континент, една практика от векове.  Два са основните импулси, които предизвикаха хората да гласуват в Европа. От една страна - поляризацията, която силно се раздвижи с изяви на националисти и популисти, най-вече във Франция и Италия, където крайната десница стана първа политическа сила. А от друга - появата на нов „ековот“, който много ясно се изрази в Германия - постави „зелените“ на второ място, пререждайки социалдемократите.   днес разчитат вече на подкрепата, както на либерали, така и на зелените в Европарламента за сформиране на парламентарно мнозинство и в избора на висшите кадри на европейските институции.  Антиевропеизмът на различните формации на крайната десница в Европа направи рязък завой в тази изборната кампания, съобразявайки се с трудностите на британците за изпълнение решенията по Brexit. Тези партии вече не искат да напускат ЕС, а да се възползват от бюджетите и средствата на Съюза, за да го променят и дори да го разрушат, но отвътре.   но ще разчита на недостатъчна численост от евродепутати, които ще спъват и ще блокират парламентарната активност, но няма да управляват Европейския съюз.  Политическата личност, която най-силно бе наказана на тези избори, бе френският президент Еманюел Макрон, който бе задминат от гласовете на Марин льо Пен. Но това не попречи на неговия неистов стремеж да е лидер на новия проект за европейско строителство.  Евровотът показа също и един друг важен факт, че е износена голямата коалиция, която управлява Германия, чиито компоненти, CDU-CSU y SPD, губят почти 20%.   след изборите и да потърси нови съюзници.  Италианският политик Матео Салвини също не постигна целта си. Лидерът на италианската Liga очакваше да победи и да оглави правителството в Италия, като по този начин получи по-силен глас в Евросъвета. Въпреки успеха си, Салвини остава назад и не може да оглави силна антиевропейска група в Брюксел, която да има управленски претенции за челни европостове.   рекордьор в печелене на три последователни тежки избори – парламентарни, европейски и местни в рамките на един месец.  Санчес се оказа и безспорен политически стратег. Испанският и.д. премиер нито за миг не изостави премиерските си ангажименти, съчетавайки ги с напрегнатите три кампании, които се застъпваха. Твърдо решен Испания да поеме политическа отговорност в Брюксел, Педро Санчес предложи на испанските основни политически лидери важен  , която задължително да влезе в управленското ядро на Евросъюза. И получи тяхната подкрепа, въпреки че за кандидатурата му през юли в парламента десните партии - Народната партия и гражданската „Сюдаданос“ заявиха, че ще гласуват „против“.  “Ние изразяваме нашето съвпадение и подкрепа на Пакта за държавата, защото Испания трябва да има силна политическа позиция в Европейския съюз и ще подкрепяме кандидатурите, които ще предложи Държавата в институциите на Общността, надявайки се да са поне за два от най-важните постове.“, изтъква П. Касадо, лидер на Народната партия.  И ще попитам:   Постигната ли е такава договореност, въпреки политическите различия между правителството и лидерите от опозицията? Има ли нужната чуваемост за обща политика в името на България на правителството и 17-те български евродепутати, които ще работят в Брюксел?    Лансираният преди две години Алианс „Социална Европа“ между Меркел и Макрон, днес е Алианс и между Мадрид, Лисабон и Париж.  Френският президент разясни с цел да насърчи своите колеги Коща и Санчес новата-стара идея за реформиране на Евросъюза, центрирана върху “европейския суверенитет и европейска ефикасност”.  Париж реагира остро: „Новите важни постове в Брюксел не бива да са заради знамена, а за визия и проекти. Засега никой ”spitzenkandaten“ няма мнозинство“. Макрон все още не издава своя коз.  Брюксел отговори на Париж: „Трябва да се опитаме да спрем тази машина на престрелки и Макрон да преосмисли. Той не командва тук, Брюксел не му е Париж.“  Президентът Макрон сякаш си отдъхна след загубата от Марин льо Пен. Наблюдава се известно спокойствие във вътрешния фронт. Бурята от френската улица утихна, европейските избори консолидираха властта на либералите и катедралата “Нотр Дам” отвори опушените от пожара високи порти и макар с каски, неделна литургия отново оттекна в храма.    Френският президент изтъка цяла мрежа от алианси за амбициозната си програма за реформа на Европа през последните две години, но след последните европейски избори, той откри в лицето на Испания един от най-солидните свои съмишленици.  \"Испания е най-голямата европейска страна с лидер-социалист. Педро Санчес показа силна проевропейска ангажираност, съпричастност към линията и програмата Макрон, постигна добър резултат на изборите и споделя големите европейски приоритети”, твърдят запознати от Елисейския дворец.  „Най-важно е избиране на най-добрия за нов председател на Еврокомисията, за което Франция има и амбиция, и опит и тук не е въпрос на знамена, а на проекти и на визия”, повтаря Париж.  „Съща така не е въпрос и от коя политическа фамилия ще бъде председателят на Европейската комисия, като се има предвид, че европейските избори показаха, че политическият пейзаж е наопаки, обърнат е с краката нагоре и да говорим, че винаги трябва да са същите семейства и същите страни, които решават каква да е Европа, не смятам, че е в унисон с посланието, което гражданите отправиха от урните. Става дума за европейско възраждане... ”, смята  /Quai d'Orsay/ и добавя: „Германецът Манфред Вебер “не е убедителен с нищо, че е по-добър от останалите кандидати, липсва му опит...”.  Макрон е отчаян: \"Всичко ми се струва много бавно. Европа е свикнала не да действа, а да се отбранява само, очаква да настъпи нова криза с еврото, за да задейства механизмите за стабилитет”.  За да насърчи сътрудничеството и да получи подкрепа, Париж гледа към Мадрид и към Лисабон: \"Можем да кажем, че сега съществува в Европейския съвет  , рамо до рамо Еманюел Макрон, Педро Санчес и Антонио Коща\", казва министърът по европейските въпроси Амели де Мончален, която отбелязва, че се касае за партньорство с много общи идеи \"европейски бюджет, реформа на Еврозоната, обща земеделска политика, международна търговия, обща европейска отбрана…\" За Шенген тя смята, че се налага “императивна реформа”. \"Прилага се 33 години и се държи само на два крака: по-малко вътрешен контрол и повече контрол на външната граница, повече се грижим за първото и много малко за второто. Това върви само, ако има слаб външен миграционен натиск\".   както никой годеж. \"Има теми, по които не сме съгласни\", споделят испански дипломатически източници. \"За присъединяване на Западните Балкани, например. Испания е за интегриране на Балканите, а Франция смята да се процедира по-бавно във времето.\"   с избор на председател и заместник-председатели на Парламента от новите 751 евродепутати.  Преди първото пленарно заседание депутатите трябва да се определят към някоя политическа група и коя точно. В предишния мандат имаше 8 политически групи в ЕП.  Европейските политически семейства в досегашния парламент номинираха водещите си кандидати за поста на председател на Комисията.   който не е бил номиниран като водещ кандидат от политическите партии. Именно това е разковничето и разногласието между Меркел и Макрон на последната среща на върха на 20 юни на 28-те в Брюксел.   За първи път председател и зам.председател на европейските либерали ще са евродепутати от Източна Европа.   За председател фаворит е бившият еврокомисар по земеделието и експремиер на Румъния Дачиан Чолош, тъй като досегашният лидер на АЛДЕ белгиецът Ги Верхофстат се кандидатира за председател на Европейския парламент.   Деликатните преговори на срещата на върха на ЕС за избор на приемлив кандидат за председател на Европейската комисия завършиха с фиаско и безрезултатно.  \"Няма мнозинство за никой кандидат. Ще се съберем отново на 30 юни. Ще продължа консултациите\", заяви председателят на Европейския съвет Доналд Туск след петчасов маратон на дебати. \"Вчера бях предпазлив оптимист. Днес съм повече предпазлив, отколкото оптимист\", написа Туск в \"Туитър\" след разговора си с лидерите, Меркел, Макрон и Санчес. Кандидатът, който ще заеме на 1 ноември поста от Жан Клод-Юнкер, трябва да получи подкрепата на 21 от 28 европейски лидери и да събере мнозинство от поне 376 гласа в ЕП. ЕНП, най-голямата група в европарламента със 182 „народни“, срещу 153 социалисти и 108 либерали иска председателския пост на Европейската комисия и никой не оспорва нейните претенции, но трябва да се намери кандидат, различен от Вебер, са заявили пред АФП трима високопоставени източници.  За някои от участниците в Срещата на върха, като председателя на Еврокамарата Антонио Таяни, „кой ще ръководи ЕК, решението е да бъдат затворени 28-те европейски лидери в залата, така както кардиналите по време на конклав във Ватикана и да се отвори портата, когато се появи “белият дим”...“.  Други предполагат, че   където основните лидери на ЕС ще присъстват на световната Среща на върха Г-20 на 28 и 29 юни. На следващия ден, 30 юни, на срещата в Брюксел може да има вече наследник на Юнкер и даже имената на останалите лица за висшите постове, като председател на Европейската централна банка, председател на Евросъвета и името на Върховния представител на ЕС за външната политика. ", "date": "2019.06.22", "title": "Жоржета Пехливанова: Жива ли е европейската демокрация?"}
{"url": "http://epicenter.bg/article/Patna-politsiya-bie-trevoga--12-dushi-sa-zaginali--89-sa-raneni-na-patya-za-4-dni-/186292/3/0", "text": "12 души са загинали, а 89 са ранени от началото на полицейската операция на 18 юни. Това каза главен инспектор в „Пътна полиция“ Калоян Драганов във връзка с полицейската акция в страната, предаде репортер на Агенция „Фокус“. Акцията стартира на 18 юни.  “На територията на цялата страна продължава полицейската операция. До вчера резултатите от нея показват над 20 хил. нарушения от водачи на моторни превозни средства. Повече от 10 хил. са за превишаване на скоростта. Имаме над 2500 акта за установени административни нарушения. Останалите са глоби, наложени с фиш на водача на място“, уточни той.  „75 тежки пътни произшествия имаме от началото на операцията с 12 загинали. 89 са ранените при тези произшествия, което означава, че тенденцията е към леко увеличаване“, коментира Калоян Драганов. По думите му най-честата причина за катастрофите е превишена скорост.  „Апелираме водачите да се съобразяват с обстановката, да карат внимателно. Да бъдат толерантни към останалите участници в движението, особено към пешеходци, велосипедисти и мотоциклетисти“, добави главният инспектор. ", "date": "2019.06.22", "title": "Пътна полиция бие тревога! 12 души са загинали, 89 са ранени на пътя за 4 дни "}
{"url": "http://epicenter.bg/article/S-metalna-traba-schupiha-glavata-na-mazh-pri-mele-vav-Vrachansko-/186315/3/0", "text": "Мъж е с опасност за живота след жесток удар по главата с метална тръба във Врачанско, съобщиха от полицията. Снощи към 20:29 часа е получен сигнал от жител на село Алтимир, че в същото село е възникнал скандал, прераснал в побой.  Четирима души - 46-годишен мъж от Алтимир с инициали О. И. и 37-годишен мъж с инициали А. И. се сбили с 44-годишния С. И. от същото село и с 34-годишен жител на Старо Оряхово, област Варна с инициали Е. С.  А. И. ударил в главата с метална тръба Е. С, който е транспортиран първо до спешния център в Бяла Слатина, където му е оказана първа помощ, после е закаран в Отделението по невро-хирургия в болница в Плевен с фрактура на черепа, информира Bulnews.  Пострадалият е посетен от служители на районното управление на МВР в Бяла Слатина. Уведомен е дежурен прокурор. Започнато е досъдебно производство по описа на районно управление Бяла Слатина.  ", "date": "2019.06.22", "title": "С метална тръба счупиха главата на мъж при меле във Врачанско "}
{"url": "http://epicenter.bg/article/Bus--prevozvasht-detsa--katastrofira-v-Loveshko-/186318/3/0", "text": "Катастрофа с бус, превозвал деца, е станала на пътя между селата Българене и Малиново, съобщиха от пресцентъра на МВР.   Има пострадали пътници, съобщиха за Агенция „Фокус“ от ОДМВР – Ловеч. Те са откарани в Ловешката болница за прегледи.  Сигнал за пътния инцидент, който е станал на разклона за Априлци на пътя между селата Българене и Малиново, Ловешка област е получен малко след 14.00 часа.  По първоначална информация водачът на бус „Форд Транзит“, превозващ група от 8 деца и техния придружител (всички от Червен бряг), не е спазил предимство и се е ударил в лека кола.  Незабавно към мястото са насочени екипи на \"Пътна полиция\" и \"Спешна помощ\". Създадена е организация всички да бъдат превозени до болницата в Ловеч за преглед.  Изясняват се обстоятелствата за възникването на инцидента.   ", "date": "2019.06.22", "title": "Бус, превозващ деца, катастрофира в Ловешко, има пострадали"}
{"url": "http://epicenter.bg/article/Lihvarite-ot-Berkovitsa-ostavat-v-aresta-/186322/3/0", "text": "Специализираният наказателен съд остави в ареста петимата мъже, обвинени в лихварство след акция на ГДБОП. Защитата на обвиняемите поиска мярка за неотклонение \"подписка\" или \"парична гаранция\", но съдът постанови „задържане под стража”, предава Нова тв.  Припомняме, че те бяха задържани в четвъртък при операция на ГДБОП и Специализираната прокуратура в Берковица и видинското село Арчар, със съдействието на служители на Дирекция „Жандармерия“. Петимата участници в групата са в роднинска връзка и носят една и съща фамилия.  При извършените претърсвания и изземвания в къщи и автомобили на ръководителя и членовете на престъпното сдружение са намерени и иззети около 2 кг златни накити, тефтери със списъци и данни на длъжници, мастербокс с цигари без акцизен бандерол, луксозни автомобили.  Събраните до момента доказателства сочат, че групата е действала от 2016 г. Занимавала се е основно с лихварска дейност, като е предоставяла на нуждаещи се кредити в различни размери срещу високи лихви - обикновено 30% месечно. В много случаи „заемодателите“ искали лихвите да се възстановяват с по 100 лв. седмично.  При забавяне на вноска следвало рязко увеличаване на дълга, заплахи, физическа разправа, искания за прехвърляне на къщи и автомобили. Има данни, че участници в групата са принуждавали длъжниците си да извършват против волята им незаконни действия, докато намерят начин да се издължат.  ", "date": "2019.06.22", "title": "Лихварите от Берковица остават в ареста "}
{"url": "http://epicenter.bg/article/Krum-Zarkov--Subsidiite-na-partiite-tryabva-da-badat-namaleni--no-ne-i-spreni--VIDEO-/186307/2/48", "text": "\"Субсидиите на партиите трябва да бъдат намалени, но не и спрени\". Това заяви в \"Седмицата\" на Дарик радио зам.-председателят на ПГ на \"БСП за България\" Крум Зарков, съобщиха от пресцентъра на партията.  Според него начинът, по който се води публичният дебат в България, включително и по този въпрос, прави невъзможно намирането на правилен отговор.  \"Ангажираме се в абсолютно състезание към дъното, към това кой ще хвърли нещо по-атрактивно в медиите\", допълни социалистът.  По думите му е очевидно, че 11 лв. на глас е много, което се вижда и от това, че партии успяват и да спестяват.  \"От друга страна 1 лев, или 0 лева означава пълен блокаж на политическата дейност, с изключение на тези, които могат да се доберат до частни дарения. Не е въпрос на един човек или една партия да отсече дали да е 5 лв., 9 лв., или колко точно. Трябва обаче да се проведе обществено приемлив дебат\", категоричен бе той.  Зарков подчерта, че до този дебат се стига именно под обществения натиск, породен от недоволството на хората от това как функционират партиите и желание те да бъдат наказани.  По думите му ограничението на финансиране на партиите от бизнес в момента е постижение и връщането назад не е правилен ход.  \"Очевидно е, че в българските условия отварянето на финансирането ще доведе до официализиране на една неприятна ситуация - политическите партии ще защитават интереса не на своите избиратели, а на своите спонсори\", коментира той.  Зарков подчерта, че БСП стои твърдо и на позицията си за връщане на наддадените над 11 лв. средства.  На въпрос за диференцирана ставка на ДДС Крум Зарков посочи, че левицата е предлагала това да бъде за храни от първа необходимост и лекарства и ще продължи да се бори за това. По думите му обаче е важно да бъдат взети обосновани решения и да бъдат изработени механизми за прилагането им.  ", "date": "2019.06.22", "title": "Крум Зарков: Субсидиите на партиите трябва да бъдат намалени, но не и спрени (ВИДЕО)"}
{"url": "http://epicenter.bg/article/Tri-temperaturni-rekorda-po-Severnoto-Chernomorie-/186310/2/0", "text": "Три температурни рекорда по Северното Черноморие са регистрирани от варненския филиал на Националния институт по метеорология във Варна. Рекордите са във Варна, Шабла и Калиакра, съобщи дежурният синоптик Вяра Рафайлова пред БНР.  \"Максималната температура към момента, достигната във Варна, е 32.4 градуса. Предишният максимум е само с две десети по малък през 2002 година. Максимумът в Шабла е бил 30.8, а днес вече температурата там достигна 32.8. В Калиакра максимумът е бил през 2012 година 29.2, а днес достигнатата към момента максимална температура е 32.8,\" обясни Рафайлова.  ", "date": "2019.06.22", "title": "Три температурни рекорда по Северното Черноморие "}
{"url": "http://epicenter.bg/article/Papata-prie-akreditivnite-pisma-na-noviya-balgarski-poslanik-kam-Vatikana-/186313/2/0", "text": "Папа Франциск прие на аудиенция във Ватикана новия посланик на Република България към Светия престол, Богдан Константинов Паташев, който му връчи акредитивните си писма, съобщава изданието „Ватикан нюз”, цитирано от Нова тв.  Новият ни посланик е роден през 1968 г. в София. През 1987 г. завършва Девета френска езикова гимназия „Алфонс дьо Ламартин“ в София и започва да следва медицина. След 1989 г. заминава за Рим, където учи философия в Урбановия колеж (1993 г.), археология в Института по християнска археология (1994 г.), богословие в Григорианския университет (1995 г.) и източни духовни науки в Папския източен институт (1999 г.). В Рим също следва скулптура в Академията за съвременно изкуство.  От 2006 г. до 2018 г. е министър-съветник и заместник-посланик към посолството на Малтийския орден в България.  От 2007 г. до 2017 г. е отговорник за медиите и обществените връзки към Междуритуалната епископска конференция на България, а от 2017 г. до 2019 г. е неин генерален секретар и говорител.  Междувременно, от 2009 г. до 2019 г. преподава История на изкуството на италиански език в Националния учебен комплекс по култура към Италианския лицей в Горна Баня, София.  Г-н Паташев е женен и има четири деца. Говори италиански, френски, английски и руски.  Освен към Светия Престол Н.Пр. Богдан Паташев ще бъде и посланик на Република България към Суверенния Малтийски орден.   ", "date": "2019.06.22", "title": "Папата прие акредитивните писма на новия български посланик към Ватикана "}
{"url": "http://epicenter.bg/article/Prof--Georgi-Rachev--Lyatoto-shte-e-po-toplo-ot-obichaynoto--no-s-poveche-valezhi-/186316/2/0", "text": "Лятото ще бъде нормално и малко по-топло от обичайното от гледна точка на температурите, но с повече валежи. Това съобщи в ефира на Дарик радио климатологът и преподавател в СУ „Св. Климент Охридски“ проф. Георги Рачев.  Той гостува в предаването на Дарик \"Реактивно\" в най-дългия ден в годината. Точно в 18:54 часа вчера настъпи астрономическото лято.  В момента температурата на морето е почти рекордно висока за този период, отбеляза той. По думите му засега само Американската агенция за изследване на океаните и атмосферата NOA дава прогноза за малко по-хладно време в Северна България през месеците юли, август и септември, заедно с повече валежи в Западна и Централна България.  \"Ние от месец май по някои показатели сме си в лятото. Често журналистите ме питат къде изчезнаха преходните сезони, някак от зима минаваме на лято. Лятото в България по принцип е доста продължително, защото ние сме в най-южната крайнина на умерения климатичен пояс и по много показатели се доближаваме до Средиземноморието\", обясни Георги Рачев.  Той съобщи, че лятото се очертава да бъде нормално по отношение на температурите и малко по-топло от нормалното, и с повече валежи. Повечето валежи ще бъдат в западната половина - в Централна и Западна България, и малко по-сухо по морето.  \"Засега тази прогноза се оправдава абсолютно точно, защото юни месец дотук сме между градус и половина и два градуса над нормата, която е установена за 30-годишен период. Морето е топло, на изток остана топло и има един непрекъснат източен и североизточен пренос, което кара топлата вода да се събира близко до брега\", обясни климатологът.  Проф. Рачев отбеляза, че в неделя, когато се очаква да нахлуе малко по-хладен въздух от северозапад, когато той стигне морето и вятърът се обърне от брега навътре, тогава ще се отнесе към вътрешността този повърхностен слой от по-топла вода. Това обаче не означава, че температурата на морската вода ще падне под 20 градуса, добави той.  С изключение на NOA всички големи агенции дават прогноза за топло и нормално дъждовно лято за района на Балканския полуостров, като за Черноморското крайбрежие се дават по-високи от нормалните за сезона температури, обобщи климатологът.  Проф. Рачев определи времето като перфектно за реколтата. Два милиона българи пряко или косвено са свързани с агробизнеса - независимо дали става въпрос за добив на пшеница, лавандула или слънчоглед, топлото и влажно време е перфектното време за тази реколта, обясни той.  ", "date": "2019.06.22", "title": "Проф. Георги Рачев: Лятото ще е по-топло от обичайното, но с повече валежи "}
{"url": "http://epicenter.bg/article/Radev--Mozhem-da-imame-uspeh-kato-natsiya--samo-kogato-imame-obshta-tsel-i-edinstvo-na-usiliyata-/186325/2/0", "text": "С организацията на Петропавловския събор на народното творчество красивите български градове Велико Търново, Горна Оряховица и Лясковец ни дават много силен пример, че можем да имаме успех като нация, само когато имаме обща цел и единство на усилията. Това заяви президентът Румен Радев, който откри Петропавловския събор на народното творчество в Община Лясковец. Националният събор има характер на всенародни игри и надпявания и повече от две десетилетия заема значимо място в духовния живот на хората от региона, съобщиха от прессекретариата на президента.  „За магията на българския фолклор няма възраст, а участието на състави от чужбина показва, че за нея няма и граници“, посочи държавният глава и подчерта, че съборът се е утвърдил като национална среща на единния български дух, който може да бъде открит в красивите носии, музикалните ритми и песните.  Румен Радев заяви, че усещането за непреходната България, силното българско творчество и устойчивия български характер е особено силно в деветвековната сянка на манастира „Св. Св. Петър и Павел“. По думите на президента манастирът помни епохални исторически събития и национални герои, приютявал е славни апостоли, с него е свързана и съдбата на видни възрожденски дейци. От него води началото си първото българско богословско училище.  „Този бележит български манастир е вграден здраво в нашата история и е един от нейните вековни стожери. Затова и днес покровителството на християнските апостоли и първоучители Петър и Павел се простира над обединението около нашите традиции, дух и българска национална идентичност“, каза още държавният глава.  Румен Радев пожела на организаторите, участниците и гостите на фолклорния фестивал да продължават да разкриват автентичното, красиво и достолепно лице на България, да пазят и укрепват нашия дух и традиции и да ги предават на следващите поколения.  ", "date": "2019.06.22", "title": "Радев: Можем да имаме успех като нация, само когато имаме обща цел и единство на усилията "}
{"url": "http://epicenter.bg/article/Nedelya-e-den-na-traur-v-obshtina-Momchilgrad-/186326/2/98", "text": "Неделя, 23 юни 2019 година, в община Момчилград е обявен за ден на траур в памет на двете момичета, загинали във водите на река Върбица в петък. Това стана със заповед на кмета на общината Сунай Хасан, съобщават от общината.  Националният флаг пред всички административни сгради ще бъде свален наполовина на носещите тела. Отменени са всички увеселителни прояви.  Трагедията е голяма! Ръководството на община Момчилград изказва своите най-искрени съболезнования на близките на загиналите при нелепия инцидент деца!  ", "date": "2019.06.22", "title": "Неделя е ден на траур в община Момчилград "}
{"url": "http://epicenter.bg/article/Anton-Stankov--Sledvashtiyat-glaven-prokuror-e-klyuchova-figura-za-politicheskoto-badeshte-na-Balgariya-/186329/2/0", "text": "Историята сочи, че досега главният прокурор не е бил от средите на прокуратурата. Всички главни прокурори са били съдии и преподаватели по право. Това каза в предаването \"Офанзива\" с Любо Огнянов по Канал 3 бившият министър на правосъдието Антон Станков, по повод избора на нов главен прокурор.  \"Според мен е по-добре да има колективна кандидатура за нов главен прокурор. Президентът има решаваща роля при избора на нов главен прокурор. Аз приветствам усилията на президента, защото те създават усещането за публичност и осветляване на този избор. Изборът на нов главен прокурор е политически. Следващият главен прокурор е ключова политическа фигура за политическото бъдеще на България - дали ще бъдем в Шенген или не. Прокуратурата е основното оръжие за борба с корупцията. Съвсем наскоро Холандия ни заяви, че няма да влезем в Шенген, докато не се справим с корупцията. Главният прокурор ще има основна роля в тази борба. Няма как да се избегне политиката в съдебната система\", категоричен е Станков.  \"Аз избягвам да давам оценки, но според мен Сотир Цацаров имаше успешен мандат. Сега направи много силен финал. Говоря за операциите и опитите му да реформира прокуратурата. Досега правосъден министър не е правил предложение за главен прокурор. Приветствам думите на Данаил Кирилов. Приветствам и неговото решение за оставка, ако мониторингът не падне. Това са мъжки думи. Надявам се той да не подава оставка и мониторингът да падне\", обяви Антон Станков.  ", "date": "2019.06.22", "title": "Антон Станков: Следващият главен прокурор е ключова фигура за политическото бъдеще на България "}
{"url": "http://epicenter.bg/article/Petar-Vitanov--Oryazvaneto-na-partiynata-subsidiya-shte-unishtozhi-demokratsiyata--VIDEO--/186331/2/48", "text": "Орязването на партийната субсидия ще унищожи демокрацията в България. Това ще опорочи политическия живот в България и ще хване опозицията за гушата. Целта на това намаляване е да се удари БСП и да ни се попречи да спечелим местните избори.  Това каза в предаването \"Офанзива\" с Любо Огнянов по Канал 3 евродепутатът от БСП Петър Витанов.  \"Причината да се въведат партийните субсидии от държавата е да се гарантира независимостта на политическите партии. Ако приемем отворените дарения, партиите интересите на хората ли ще защитават или на своите спонсори? Аз съм съгласен, че субсидиите трябва да бъдат намалени. С колко точно трябва да бъдат намалени, питайте вносителите на предложението за 1 лев\", заяви Витанов.  \"За нас субсидия в границите на 5-6 лева ще бъде достатъчна за нормалното функциониране на партиите. Аз съм водил кампания срещу референдума за субсидиите. Ние обявихме, че не трябва да се гласува на този референдум, за да не стане легитимен. Факт е, че не обяснихме добре на хората. Според мен те не разбраха въпросите. Аз не искам БСП да зависи от благоразположението на някой крупен бизнесмен. Партията БСП не е на крупните бизнесмени, тя е на социалистите\", категоричен беше Петър Витанов.  ", "date": "2019.06.22", "title": "Петър Витанов: Орязването на партийната субсидия ще унищожи демокрацията (ВИДЕО) "}
{"url": "http://epicenter.bg/article/Dimitar-Glavchev--Absurdno-e-da-se-tvardi--che-sme-se-sayuzili-s-DPS-/186332/2/48", "text": "Нашата позиция е ясна и трайна още от 2016 година. Тогава на референдума над 2,5 млн. души се произнесоха по темата. Това са адски много гласове. Ние ще се съобразим с волята на нашите работодатели - гражданите. Аз съм на мнение, че ако сега се проведе същия референдум, още повече хора ще гласуват за партийна субсидия от 1 лев. Това се дължи на театъра, който се разигра при БСП с подаването и оттеглянето на оставката на Корнелия Нинова. Хората се дразнят на тази неща. Това каза в предаването \"Офанзива\" с Любо Огнянов по Канал 3 депутатът от ГЕРБ Димитър Главчев.  \"Може да има финансиране на партиите от юридически лица, но то трябва да бъде при изключително строги правила и напълно изсветлено. Процесът трябва да бъде изключително прозрачен. Абсурдно е да се твърди, че сме се съюзили с ДПС. Те направиха смислени предложения за субсидиите и няма нищо лошо те да се подкрепят. Не разбирам защо всички в последните дни ни пришиват към ДПС. Ние имаме коалиционно споразумение и го спазваме на 100%. За мен по-сериозните проблеми са в малката коалиция. Сега обвиняват премиера Бойко Борисов, че не се е явявал на коалиционен съвет. За мен първо в Обединени патриоти трябва да се съберат тримата и тогава да се осъществи голям коалиционен съвет\", разкри бившият председател на парламента.  \"За мен не трябва да се правят промени в данъчната система. Не трябва да се пипа нещо, което работи. Все пак тези промени са предмет на политически разговори и ако се постигне политически консенсус, ще трябва да се мисли по тази тема. В бюджета са заложени приходи от тези данъци. Едва ли някой ще иска да не се изпълни бюджета. За това ще се вземе и този заем за изтребителите, за да не пострадат други политики от липсата на средства. Искам да уточня, че този заем ще бъде взет при много добри условия\", каза още Главчев.  ", "date": "2019.06.22", "title": "Димитър Главчев: Абсурдно е да се твърди, че сме се съюзили с ДПС "}
{"url": "http://epicenter.bg/article/Maya-Manolova-za-tova-dali-shte-se-kandidatira-za-kmet-na-Sofiya--Az-partien-kandidat-nyama-da-bada--/186333/2/0", "text": "\"Грижите, проблемите и желанията на гражданите са мои приоритети. Грижа се проблемите на хората, да бъдат решавани по лесния или трудния начин, стоя зад тях до край. Грижите, мечтите и желанията на партиите обаче не са моя грижа. Не съм водила никакви разговори с никоя партия и във всички случаи, в които реша да променям позицията, която заемам, реша да се включа в някои избори, ще го направя от граждански позиции. Аз партиен кандидат няма да бъда\". Това съобщи омбудсманът Мая Манолова в предаването \"Офанзива\" с Любо Огнянов по Канал 3.  Здравният министър да обяви професията медицинска сестра като защитена, иска омбудсманът.  \"Да бъдат положени специални усилия от страна на властта да съхрани това съсловие. Както има защитени училища, защитени детски градини, така трябва да има защитени болници, тези които изпълняват важни за населението функции, в отдалечени райони, те няма как да бъдат търговски дружества. В обезлюдените райони, където няма възможност за конкурентност, за изпълване на поставените цели с клинични пътеки, с получаване на средства от здравната каса, няма как ръководствата да отговорят на тези условия. Колкото по-отдалечена е болницата, толкова по-важна е тя за хората. От друга страна тя е в пъти по-малко конкурентна на софийска болница, която е в центъра на София и има огромни възможности да привлича пациенти\", обясни Манолова.  \"Няма как държавните болници, особено тези които изпълняват важни здравни и социални функции да бъдат търговски дружества. Няма как да излезе сметката. Управителите са длъжни да правят стъкмистики, да лъжат с клинични пътеки, просто за да осигурят консумативи и нормална работа на болниците и достойни заплати на хората, които работят там. Ще продължа да стоя зад медиците, които протестират\", категорична е Манолова.  Омбудсманът коментира и проблемите с фирмите за бързи кредити у нас.  \"България е топ 5 по лоши кредити в Европа. Задлъжнялостта на българина нараства със всяка следваща година, причините за това са много, нисък стандарт на живот, ниски заплати, хората живеят под прага на бедността. Най-големият проблем е, че фирмите за бързи кредити, които на практика са безконтролни, си позволяват да мачкат и притискат и без това бедния българин, като заобикалят закона или откровено го нарушават\", заяви тя.  \"Всъщност законът за потребителския кредит си е една врата в полето, през която фирмите за бързи кредити преминават изобщо без всякакви задръжки. Там е фиксиран един годишен процент на разходите, които може да направи фирмата по отношение на кредита на един гражданин, едно число от 50 процента, което се надвишава многократно, като се използват всякакви уловки. За това трябва да има контрол, лицензионен режим на тези фирми, защото в момента той е регистрационен. Явяваш се и ти дават регистрация, след което единствената институция която ти дава право да те проверява е Комисията за защита на потребителите и единственото, което проверяват е дали в договорите има сключени неравноправни клаузи\", каза още Мая Манолова.  ", "date": "2019.06.22", "title": "Мая Манолова за това дали ще се кандидатира за кмет на София: Аз партиен кандидат няма да бъда! "}
