{"url": "http://epicenter.bg/article/Radev-v-Parizh--Promenite-v-klimata-stavat-vse-po-dramatichni/142797/2/0", "text": "Необходими са промени в образователната система, за да може да се дават повече пари в иновативни проекти и нови технологии, така че да имаме смели технологични решения за бъдещето. „Предизвикателствата пред промените на климата са огромни и аз поздравявам президента Макрон за организацията на това знаково събитие. Промените в климата стават все по-драматични. Всяка година се засяга икономиката на всички държави. Много хора губят живота си. Не може повече да се преструваме, че това не е проблем”. Това заяви президентът Румен Радев в Париж, където участва в среща на върха по въпросите за климата и климатичните промени. Според държавния глава този проблем не може да бъде решен само с ограничаване и забрана на традиционното производство на енергия. „Тук става въпрос за процес на дълбока трансформация - на начина, по който произвеждаме енергия, стоки и услуги, по който ги дистрибутираме и най-вече консумираме. Необходима ни е нова култура на производство на енергия и на нейната консумация. Необходими са промени в образователната система, за да може да се дават повече пари в иновативни проекти и нови технологии, така че да имаме смели технологични решения за бъдещето. Тази война не може да я спечелим само с ограничение на парниковите емисии”, заяви Румен Радев. „Бангладеш е много силно засегната от климатичните промени. Ако след години в процеса на глобалното затопляне се повиши нивото на Световния океан, какво ще стане с тази държава? Тя просто изчезва. Ако не вземем мерки навреме, ни чака огромна мигрантска криза. Тази ще ни се види като детска играчка”, каза още българският президент.", "date": "2017.12.12", "title": "Радев в Париж: Промените в климата стават все по-драматични и тове вече е проблем!"}
{"url": "http://epicenter.bg/article/Rumen-Radev-e-v-Parizh-za-svetovnata-sreshta-po-vaprosite-na-klimata/142718/2/0", "text": "Държавният глава Румен Радев ще участва на 12 декември в Срещата на върха по въпросите на климатичните промени в Париж, която се провежда по инициатива на президента на Френската република Еманюел Макрон, предава БГНЕС.  Българският президент ще представи страната ни на форума на високо равнище „Една планета“, по покана на президента на Френската република Еманюел Макрон, генералния секретар на ООН Антониу Гутериш и президента на Световната банка Джим Йон Ким.   Френският президент Еманюел Макрон ще отправи призив към богатите страни и големите компании да увеличат финансирането за борбата със затоплянето на климата и да помогнат на по-бедните страни да се справят с последиците от климатичните промени, предаде Ройтерс.   Макрон ще е домакин на срещата на върха \"Една планета\" на втората годишнина от Парижкото споразумение за климата. То бе сключено от близо 200 държави, които се съгласиха да намалят зависимостта от изкопаемите горива и да ограничат глобалното затопляне.   Макрон ще се опита да покаже, че има напредък към постигане на тези цели въпреки че президентът Доналд Тръмп заяви през юни, че САЩ ще се оттеглят от споразумението. Миналия месец френският президент каза, че има недостиг на конкретни проекти за реално финансиране.   Около 50 световни лидери, председателят на Европейската комисия Жан-Клод Юнкер, както и знаменитости като Леонардо ди Каприо и Арнолд Шварценегер ще обсъждат как държавни и частни финансови институции могат да осигурят повече пари за борба с климатичните промени и как да бъдат възприети по-екологични стратегии, посочва Ройтерс.   Световната среща по въпросите на климата в Париж има за цел да постигне напредък в изпълнението на договореностите в рамките на Парижкото споразумение за климата от 2015 г.  Във форума ще вземат участие държавните и правителствени ръководители на страните членки на ЕС, както и от много други държави.  Дискусиите по въпросите на климатичните промени ще се проведат пред 2000 представители на публични институции, международни и неправителствени организации и гражданското общество.  ", "date": "2017.12.12", "title": "Румен Радев е в Париж за световната среща по въпросите на климата"}
{"url": "http://epicenter.bg/article/Prof--Todor-Kantardzhiev--Pik-na-gripna-epidemiya-se-ochakva-sled-Nova-godina-/142732/2/0", "text": "Засега сме в началото на циркулация на грипни вируси, пик на епидемията се очаква лсед Нова година, почивките намаляват рисак от епидемия. Това каза националният консултант по микробиология професор Тодор Кантарджиев в сутрешния блок на БНТ.  Той обясни, че непроветряването на помещенията през студените дни е основна причина за разболяване и бе категоричен, че настинки няма, а по-скоро са вирусна инфекция всички тези симптоми като течене на нос и главоболие.  \"Установени са тежки вирусни грипни инфекции на едно дете и още има два случая на грип Б в Александровска болница, беше доказан и вирус А в Русе с тежка белодробна инфекции, което потвърждава, че е започнала циркулацията на грипа. Трябва да се яде витаминозна храна и да се пазим чрез ваксини срещу тежки белодробни инфекции, например.  Бoлните са най-заразни часове преди вдигане на температура, първите 24 часа\", заяви проф. Кантарджиев и обясни, че мръсният въздух също намалява имунитета на дихателните пътища. Важно е да се мият улиците, коментира той.  \"Трошеният камък запрашава много силно и затова трябва да се окопават дърветата и да не остава суха площ без засадена трева. Най-сигурните симптоми за грип са температура, болка в гърлото, тежест в гърдите, суха непродуктивна кашлица, много важен симптом е дразнене от светлината и особено показателно е, когато на пушача не му се пуши\", отбеляза още проф. Кантарджиев.  ", "date": "2017.12.12", "title": "Проф. Тодор Кантарджиев: Пик на грипна епидемия се очаква след Нова година "}
{"url": "http://epicenter.bg/article/-Galap-interneshanal--Povishava-se-doverieto-v-armiyata-i-politsiyata-/142760/2/0", "text": "През 2017 г. в очите на българското общество осезаемо се повиши авторитетът на армията - до нива от 51% доверие. Недоверието слезе на нива до 33%. Доверието в полицията затвърди известна положителна инерция през 2017 г. Преди две години то беше на нива около 30%, а сега е 46%. За последните две години недоверието спадна - от стойности, близки под 60%, преди две години, до стойности от 44% - сега.  Това сочат данни от проучване на „Галъп интернешънъл“, част от обобщение на отиващата си 2017 г. Данните са базирани на традиционния ежемесечен „Политически и икономически индекс на „Галъп интернешънъл“ – независимото от външно финансиране изследване с десетки индикатори. Последната вълна на изследване е между 30 ноември и 7 декември 2017 г.  Пълното обобщение ще излезе скоро в традиционната книга на агенцията. В следващите дни и седмици от „Галъп интернешънъл“ ще продължат да публикуват данни по важните теми на обществото ни.  През 2017 г. в очите на българското общество осезаемо се повиши авторитетът на армията - до нива от 51% доверие. Недоверието слезе на нива до 33%.   По този начин армията затвърждава допълнително по традиция високия си рейтинг като една от най-уважаваните измежду институциите на властта.   Армията е една от малкото институции, при която стойности на доверие и недоверие се движат в годините на сходни нива. А това като цяло е рядкост при институциите в страната, защото обикновено негативните оценки решително преобладават.  Вероятно този допълнителен моментен ръст в 2017 г. е обществена инерция около встъпването в длъжност на президента Румен Радев – доскорошен генерал от военновъздушните сили. Традиционно високите нива на доверие в армията се дължат най-вече на нейната непартийност.  В годините в началото на века обаче постепенно се налагаше тенденция към спад в авторитета на армията в обществото, за да се стигне до последното десетилетие, когато положителни и отрицателни стойности на практика се уеднаквиха – както се вижда и в графиката. Една от причините вероятно е свързана с намаляването числеността на армията, респективно на нейната тежест в общественото мнение, както и на редицата трудности, които армията изпитваше в годините. Вероятно влияние оказваха и съюзническите ангажименти, който не предизвикваха ентусиазъм в мненията на мнозина.  Доверието във военния министър Красимир Каракачанов в последните две години премина от обичайните си до този момент нива от около 10, понякога до 15%, за да достигне трайно на равнища от 20–25%, които задържа и в хода на 2017 г. Това прави Каракачанов един от сравнително одобряваните участници в политическия процес. Разбира се, вероятно се усеща и влиянието на президентските избори, където Каракачанов имаше силен резултат, а и „бонусът“ доверие, който участието във властта понякога дава.    Доверието в полицията затвърди известна положителна инерция през 2017 г. Преди две години то беше на нива около 30%, а сега е 46%. За последните две години недоверието спадна - от стойности, близки под 60%, преди две години, до стойности от 44% - сега. Идните месеци ще покажат дали става дума за трайна тенденция или пък за конюнктурен ефект, който се дължи на усещането за стабилизация на властта.  Последният осезаем пик в доверието към полицията беше по времето на първия мандат на ГЕРБ, когато активността на вътрешния министър Цветан Цветанов се открои. Доверието в полицията тогава достигна кратковременна пикова стойност близка до 50%. В края на 2010 г. обаче скандали около Цветанов разсеяха това усещане.  Доверието в полицията като цяло се влияе от подобни политически фактори в много по-голяма степен в сравнение с армията. Така например, периода на главния секретар Бойко Борисов беше един от периодите с най-високи стойности. Скандалът около Румен Петков пък доведе до ръстове на негативните оценки и т.н.  Доверието във вътрешния министър Валентин Радев през тази година се утвърждава до равнища на положителни оценки от над една десета от пълнолетното население. Все още обаче близо 40% не са запознати с личността на Валентин Радев – това е закономерно на този етап.  ", "date": "2017.12.12", "title": "„Галъп интернешънъл“: Повишава се доверието в армията и полицията "}
{"url": "http://epicenter.bg/article/Prokuraturata--Nezakonniyat-reeksport-na-lekarstva-nosi-milioni-sreshtu-aktove-do-samo-5000-lv-/142762/2/0", "text": "Незаконният реекспорт на лекарства носи бързи и лесни продажби за милиони без особен риск - в момента само глоби до 5000 лв. Обобщението направи ръководителят на Специална прокуратура Иван Гешев на пресконференция във връзка с разследването на организирана престъпна група.   \"Това е ниша, която в момента се запълва, защото е нова, логично е да има желаещи\", добави той.   Задържани са 7 души, чийто ръководител е фармацевт от смесен произход - майка българка, баща сириец.    \"Ръководителят от вчера е с мярка за процесуална принуда от 72 часа. В рамките на този срок ще бъде доведен през Специализирания съд с оглед дали същият следва да бъде задържан под стража\", поясни Гешев.   \"Има процесуалните основания за това според мнението на колегите. Тяхната убеденост се подкрепя и от факта, че има реална опасност това лице да се укрие и да извърши и друго престъпление.  Същият е подсъдим по два процеса – за измама и за престъпление за данъчна измама“, допълни той и уточни, че по отношение на останалите 6 лица на едно от тях ще му бъде предявено обвинение и за пране на пари, тъй като е държал сума от около 500 000 лв.    Според Иван Гешев са необходими законодателни промени, тъй като към момента санкциите за подобна дейност са актове до 5000 лв.   \"Този проблем може да бъде решен само в дух на сътрудничество между институциите - тук сме изпълнителна власт и прокуратурата, според нас трябва да се включи и законодателната власт.  Смятам, че има законодателни пропуски, за да се случва това нещо. В България търговията с фалшиви лекарства не е престъпление. В Англия и Германия има досъдебни производства свързани с дела като нашето. При тях, ако лекарството е истинско, но със сменена опаковка, то е фалшиво за тях. И по техния закон това осъществява състав на престъпление.  Според мен част от тази дейност се нуждае да бъде инкриминирана и работата ни ще бъде по-лесна ако бъде така - с определени законови промени.  Ето защо трябва комплексен подход, защото само със силата на наказателната репресия или само с актове от 3000 до 5000 лева не можем да се преборим за този проблем. Ще е нужна помощта и на законодателната власт\", изтъква прокурор Гешев.   Разследването се насочва към извършване на административни, данъчни нарушения, както и пране на пари. Към момента на мушката на разследващите и проверяващите са аптеките на три медицински заведения - частни, общински и държавни, чиито имена не бяха назовани на този етап.   \"Имена на болници и аптеки няма да посочим, тъй като разследването продължава. Това е първата вълна на престъплението\", каза още Иван Гешев.   Той посочи, че осъщественият износ на медикаменти е на стойност между 70 и 80 милиона лева. \"Не съм готов да кажа точната цифра, както не съм изчислил и печалбата\", заяви шефът на спецпрокуратурата. Схемата на престъпната група е била да изписват лекарства, но вместо да ги дават на болните, лекарите са ги изнасяли от лечебните заведения. След това медикаментите са преопаковани в склад и изнасяни наново в чужбина.  Болниците са били единият вариант за набавяне на лекарства. При другият скъпите препарати за деца и онкоболни са били изваждани от аптеки. По документи, медикаментите са изписвани на конкретни хора.  Тепърва предстои експертиза, която трябва да установи точната цена на лекарствата, намерени при обиските на антимафиотите в склада. По първоначална информация, става дума за лекарства за милиони левове. Заместник-директорът на ГДБОП Стефан Джолев добави: \"Ако трябва да се направи обобщение, ние сме изправени пред системен проблем, който не може да бъде решен само чрез следствена репресия. От друга страна би било много самонадеяно да твърдим, че сме хванали всички, които се занимават с подобна дейност. Някои от бранша вече установяват, че институциите имат желание и амбиция да се справят с този проблем. На ГДБОП поради спецификата си ни трябваше известно време за натрупване на административен капацитет - това е първо по рода си дело, може би няма да е последното.\"   Главният секретар на Изпълнителната агенция за лекарствата Цветелин Спиров разкри, че износът е на медикаменти с най-високи маржове за пазарен реекспорт: \"Инсулини, за ревматоиден артрит, различни астматични лекарствени продукти и най-вече онкологични.\"    ", "date": "2017.12.12", "title": "Прокуратурата: Незаконният реекспорт на лекарства носи милиони срещу актове до само 5000 лв.!"}
{"url": "http://epicenter.bg/article/385-detsa-ot-NU--V--Levski--vav-Varna-shte-badat-premesteni-zaradi-remont-/142766/2/98", "text": "385 деца – от подготвителни групи и ученици до 4 клас, ще бъдат изведени от НУ „В. Левски“ в Аспарухово, заради ремонт на сградата. Те ще бъдат настанени временно в детска градина „Горска приказка“, детска градина „Морски свят“ и в Морската гимназия „Св. Николай Чудотворец“, които се намират в същия район. Това съобщиха от община Варна.  Осигурени са условия за нормален учебен процес и запазване на целодневната организация на учебния ден. Промяната влиза в сила веднага след края на коледната и новогодишна ваканция, съобщиха от дирекция „Образование и младежки дейности“.  Проведена е среща с обществения съвет към училището с участието на директора Стела Петрова, на родители, представители на дирекция „Образование и младежки дейности“ и на район Аспарухово. По време на срещата са била разяснени причините за извеждането на децата – некачествен строеж на сградата, която не отговаря на изискванията по чл. 169 от ЗУТ. Проблемът е установен след извършено конструктивно обследване на сградата и актуализация на техническия паспорт.  НУ „В. Левски“ е открито през май 2012 г. Изпълнител е фирма „Стоянстрой“ ЕООД , а надзорът е бил възложен на „Стройконтрол“ ООД. Община Варна подготвя дело срещу фирмата -изпълнител, проектанти и надзорници за изясняване на проблема.  ", "date": "2017.12.12", "title": "385 деца от НУ „В. Левски“ във Варна ще бъдат преместени заради ремонт "}
{"url": "http://epicenter.bg/article/Korneliya-Ninova--BSP-organizira-protest-pred-KEVR-zaradi-tsenata-na-vodata-/142767/2/48", "text": "БСП организира протест пред КЕВР на 15 декември заради цената на водата, обяви на пресконференция лидерът на БСП Корнелия Нинова. Освен това представителят на социалистическата партия в регулатора няма да участва в това заседание, на което ще се обсъжда предложението да се повиши цената на водата, напрено от ВиК дружества. Изпълнителното бюро на БСП обсъдило няколко актуални теми, сред които е и очакваното на 15 декември решение на КЕВР, което да доведе до увеличаване на цената на водата в 14 града, между които София, Смолян, Пловдив, Кърджали , Ямбол, Враца.   В столицата се предвижда цената на водата да се повиши с 9,5 % и да стане 2,36 лв./куб.метър, припомни Нинова и изреди конкретното повишение и в другите градове.   Исканото повишение не е обосновано, не е в интерес на гражданите, а на монополистите, изтъкна Корнелия Нинова. Не е имало и обществено обсъждане по темата, изтъкна тя. „Това увеличение на цената на водата е поредното, то е драстично, не отговаря на увеличението на доходите на хората и е поредната стъпка към тяхното обедняване“, заяви Нинова. Според нея протестите идват като естествена реакция на политиката по увеличаване на тока, водата от една страна и от друга страна на доходите, които не растат. \"Действия, които ощетяват доходите на хората, живота им, влияят върху бедността, върху проблеми в здравеопазването\", коментира лидерът на БСП.   \"Категорично сме против мораториума върху лекарствата. Подкрепяме ветото на президента, ще го подкрепим и в пленарна зала\", каза Нинова. Лидерът на БСП заяви и, че утре парламентарната група на левицата ще внесе в деловодството на Народното събрание предложение за изменение в Наказателния кодекс, с които пренасянето на медикаменти в големи размери през границата да стане престъпление. Сега такава контрабанда е митническо нарушение. Производството, вноса, износа и търговията с лекарства, извършвано не по правилата, също да стане престъпление, предлагат червените.   Проблемът \"здравеопазване\" за нас става №1 в следващите месеци, изтъкна Нинова. Колкото и пари да се наливат в модел, който е пробит, няма да има добро здравеопазване, категорична бе тя. Червените започват национална кампания \"Здраве за всеки\". \"Тръгваме из страната и ще потърсим дискусии с експерти и лекари. Здравеопазването става основен приоритет за нас в следващите месеци. Целта ни е смяна на модела в сектора, който е пробит\", добави Нинова.   Според нея протестите са \"естествена реакция на политика, която води до увеличаване на вода, ток, акцизи, а от друга страна доходите не растат и хората обедняват\". Тези протести обаче не са обвързани с вота на недоверие и с внасянето му. Тази седмица ще проведем втори кръг от разговорите с ДПС и ще обявим кога ще внемсем вота не недоверие, който ще е на тема корупция, информира Корнелия Нинова.  ", "date": "2017.12.12", "title": "Корнелия Нинова: БСП организира протест пред КЕВР заради цената на водата!"}
{"url": "http://epicenter.bg/article/Pri-zamarsen-vazduh-v-Sofiya--Dvoyno-po-skapa--Sinya-zona--bezplaten-transport---samo-v-kraen-sluchay-/142768/2/98", "text": "Пакет от мерки за намаляване на замърсяването на въздуха в София и за реакция при високи нива на фини прахови частици представиха от Столичната община,  . Активизирането на местната власт идва на фона на обвинения от граждански организации и експерти, че от „Московска” 33 не правят достатъчно, докато жителите и гостите на София са изложени на пряк риск за здравето си.  Сред мерките за борба със запрашаването са и предизвикали дискусии решения като „успокоената зона” с максимална разрешена скорост от 30 км/ч и особено чувствителния въпрос с цената на т.нар „синя зона”.  Пълната забрана за движение по централните улици и безплатният градски транспорт са оставени за краен случай.    Работна група от Столичния общински съвет е гласувала т.нар нискоемисионни зони - пешеходна зона по бул. ”Витоша” в участъка от ул. ”Алабин” до бул. ”Ал. Стамболийски”; пешеходна зона по ул. „Георг Вашингтон” в участъка от ул. „Трапезица”' до ул. „Пиротска”.  Предвижда се и обособяване на „успокоена зона” с ограничение на скоростта за движение до 30 км/ч и изграждането на велоленти в карето между ул. ”Алабин”, бул. ”Хр. Ботев”, бул. ”Патриарх Евтимий”, бул. ”В. Левски”, бул. \"Цар Освободител” и ул. ”Леге””.  Всички автобуси в сърцето на София ще трябва да са със сертификат Евро 6. За собствениците на товарни и строителни машини пък влизането им в центъра и Зона 1 ще е по-скъпо, ако те не са нови и не притежават Евро 5 или Евро 6. Допълнителна такса ще се плаща за работата на багери, булдозери и валяци.  Останалите мерки са по-скъпи и, при сегашното равнище на столичния бюджет, по-отдалечени във времето, като доизграждане на вътрешния градски ринг около центъра и разширяване на Околовръстния път. И двата проекта от години буксуват в отчуждителни процедури. Трябва и да се доизгради Северната тангента в кв. „Левски – Г”.  Общината залага и насочване на повече автомобили към буферните паркинги, както и избор на места за нови такива (но не и строеж).    Общината настоява за законови промени, които да позволят по-мащабни действия при замърсяване на въздуха. При запрашаване до 100 микрограма на кубичен метър местните власти ще се задоволяват с призиви към гражданите, които пътуват с коли или се отопляват с твърдо гориво, а при подходящо време и ще се мият улиците.  Ако нивата приближат 150 микрограма буферните паркинги ще са безплатни за пожелалите да използват градски транспорт. При 200 микрограма на кубичен метър такса „синя зона” за паркиране в центъра ще скача двойно.  Т.нар „зелен билет” за градски транспорт на цена 1 лев и действие през целия ден ще се прилага само при над 200 микрограма фини прахови частици за всички градски автоматични станции на територията на общината за два последователни дни. При продължаващо замърсяване КАТ ще проверява усилено за това дали автомобилите отговарят на еконормите.  Ограничаване на движението на коли започва поетапно едва след няколко дни, а на последно място сред мерките (която от текста на презентацията излиза, че ще се приложи след цели две седмици отровен въздух) е пълна забрана за движение на МПС и напълно безплатен градски транспорт на територията на цяла София.  ", "date": "2017.12.12", "title": "При замърсен въздух в София: Двойно по-скъпа „Синя зона”, безплатен транспорт – само в краен случай "}
{"url": "http://epicenter.bg/article/Zhestoka-katastrofa-s-avtobus--Dvama-zaginali/142729/3/77", "text": "  Двама души са загинали, след като автобус с работници се е ударил в дърво на пътя между сливенските села Сокол и Еленово.   Инцидентът е станал около 7.30 часа, съобщиха от пресцентъра на МВР.  По първоначални данни жертвите на катастрофата са шофьорът на автобуса и един от пътниците.  Други петима души са откарани в болница в Нова Загора за установяване на състоянието и оказване на медицинска помощ.  На мястото на произшествието са екипи на „Пътна полиция“ и Спешна помощ, извършва се оглед. Движението не е затруднено. Към момента няма информация за причините за тежката катастрофа. От АПИ предупредиха шофьорите, преминаващи през участъка, да се движат с повишено внимание.  Един човек е загинал, а 17 са ранени при катастрофи през изминалото денонощие, допълниха от МВР. Общо в страната са станали 18 произшествия. В София са регистрирани 64 леки и три тежки пътни инцидента. При тях трима души са пострадали.    ", "date": "2017.12.12", "title": "Жестока катастрофа с автобус! Двама загинали"}
{"url": "http://epicenter.bg/article/Koledno-predlozhenie-ot-Zora-4K-televizor-Samsung/142761/4/0", "text": "     ", "date": "2017.12.12", "title": "Коледно предложение от Зора 4K телевизор Samsung"}
{"url": "http://epicenter.bg/article/Putin--vrazheskiyat-Zapad-i-pushkata-na-Chehov-/142734/11/33", "text": "В края на ноември някои руски медии, сред които и либералния московски вестник \"Новая газета\", гадаеха какво се крие зад изявлението на Путин, че Русия трябвало да се готви за война. Преди това две други събития също дадоха повод за размисъл: първо Путин заяви, анализирайки резултатите от военното учение \"Запад 2017\", че държавните и частните предприятия трябвало да бъдат готови бързо да увеличат производството си в случай на война. Няколко дни по-късно в социалните мрежи се появи указание към училищата в Красноярска област, Сибир, да се подготвят за работа във военновременни условия. И макар властите да определиха това като \"рутинна информация\", такъв документ все пак съществува.    Военната реторика не е нищо ново в днешна Русия, която се чувства застрашена от Запада. Въпреки това много са изненадани.  \"Новая газета\" свързва изявлението на шефа на Кремъл с предстоящите през март президентски избори в страната. Дълго време се пазеше в тайна, че Путин се кандидатира за четвърти мандат, докато самият той не обяви намеренията си на 6 декември.  Експертите също виждат в изборите разковничето: \"Не вярвам, че Русия се готви за война. Всъщност, това стои в центъра на легитимационен наратив на Путин: той тръби, че външният свят е настроен враждебно към Русия, и че се налага да бъдат използвани всички ресурси за защитата на родината\", казва британският историк Марк Галеоти. Той смята, че с наближаването на изборите Москва ще набляга все повече на този аргумент, за да мобилизира избирателите.  Военният експерт от Американския съвет за външна политика във Вашингтон Стивън Бланк споделя същото мнение, но поставя въпроса в още по-голям мащаб: \"От години руското правителство смята, че е в състояние на война със Запада\", казва той. Според него, мобилизацията играе важна роля в руската стратегия за национална сигурност.  Така мисли и руският военен експерт Алексадър Голц: \"Представянето на Русия като \"обсадена крепост\" създава идеални условия за президентската кампания. Лошото е, че след изборите няма да изчезне нито реториката, нито военното планиране\", казва той. Според Голц, двете неща ще останат задълго приоритети на руското ръководство.    \"В Русия се наложи виждането, че е възможно да има война, и че страната трябва да се готви сериозно за нея\", продължава Голц. Решаваща роля в това отношение, според него, е изиграла анексията на Крим през 2014 и руското участие в \"тайната война в Донбас\". Русия отрича каквато и да е военна помощ за сепаратистите в Луганск и Донецк.  \"Русия се готви за война - също както навремето това правеше и Съветският съюз - и провежда мобилизационна подготовка. Възможно е в секретната част от указанията за училищата да е записано, че в случай на война там трябва да бъдат създадени сборни пунктове, а после - да бъдат превърнати в лазарети\", казва експертът.  По думите му руснаците са убедени, че техен противник в една възможна бъдеща война ще бъде Западът. Русия прехвърля сега военна сила основно на запад и югозапад. В момента се сформират три нови дивизии - между Смоленск и Ростов. Освен това в западната част на страната е напълно възстановена и танковата армия. Стивън Бланк предполага, че Русия разглежда и Украйна като \"част от Запада\".    След анексията на Крим, Русия ускори модернизирането на армията си. Още преди това, в края на 2013 година, в Москва започна изграждането на Национален център за управление на отбраната, който във военно време ще изпълнява ролята на \"Главна квартира на върховното командване\". Още тогава руски журналисти гадаеха какво стои зад тази стъпка - дали не започва подготовката за война. Националният център беше изграден за рекордно кратко време и започна дейността си през 2014 година.  Но и много други обществени сфери също изглежда се подготвят за работа във военновременно положение: вече е тествана устойчивостта на финансовата система и комуникационните връзки; проигран е сценарият, при който военни поемат дейността на ключови административни служби; в Санкт Петербург са утвърдени плановете за военновременните запаси с хранителни продукти и дневните дажби от хляб; в Москва пък са готови с плановете за приемане на хора в бомбоубежищата.  През февруари 2017 година руският парламент промени Закона за мобилизацията и прехвърли изцяло на регионите отговорностите за изпълненнието на мерките. Не е ясно дали това е свързано по някакъв начин с масовите евакуации от тази есен, когато цяла Русия гадаеше защо десетки хиляди души биват евакуирани от училища, търговски обекти и киносалони на безопасно място. Властите тогава се аргументираха с постъпили анонимни предупреждения за поставени взривни устройства.    Марк Галеоти смята действията на Русия за \"част от модернизацията\" в сферата на сигурността. \"Когато разговарям с хора от силовите структури в Москва, виждам как те искрено вярват, че Русия е в опасност, че Западът (Америка) иска да отслаби великата сила Русия и да предизвика мека смяна на режима. Те наистина вярват на тази глупост\", казва Марк Галеоти. Според него става дума за \"агресивна форма на защита\", което е обезпокоително.  В тази връзка либералният московски вестник \"Новая газета\" припомня крилатата мисъл на Антон Чехов, че ако в първото действие на една пиеса на стената има окачена пушка, то до края тя непременно ще гръмне. \"В Русия тържествено окачиха оръжието на стената\", написа изданието по повод военната реторика на Путин. Посланието гласи: ако се готвиш за война, може и да се стигне до война.  ", "date": "2017.12.12", "title": "Путин, вражеският Запад и пушката на Чехов "}
{"url": "http://epicenter.bg/article/D-r-Rayna-Damyani-s-nagradata--Zlatnoto-klonche--za-2017-g-/142737/6/0", "text": "Известната българска журналистка, художник и арт експерт д-р Райна Дамяни е тазгодишният носител на наградата „Златното клонче”, която на 10 декември, неделя, сайтът да изкуство и култура artnovini.com връчи за шеста поредна година.   На тържествена церемония в столичната галерия „Савов” изтъкнатата журналистка получи отличието от художничката Стефка Николова и известния български скулптор Ивайло Савов (Ivaylo Savov) - автор на позлатената статуетка.  През 1994 г. носителката на тазгодишната награда създава и води и до днес най-дълго просъществувалото авторско предаване за изкуство и култура в българския ефир - „В часа на синята мъгла”, което има над 1000 излъчвания и повече от 4000 интервюта.  По време на тържествената церемония отличието на изтъкнатата журналистка връчиха Стефка Николова - иконописец, и скулпторът Ивайло Савов.   Д-р Райна Дамяни беше удостоена с наградата „Златното клонче” „за нейната голяма любов към изкуството и културата. За нейния висок професионализъм и журналистическа етика, за силата и упорството й години наред да озарява глобалния художествен небосклон, въпреки превратностите на нашето съвремие. За силата на нейния артистичен дух. За предаността й към Десетте музи!”, се казва в специалната грамота.  \"Няма да изброявам нейните многобройни награди, защото днес e важна една - наградата „Златното клонче” за 2017 г., с която сайтът за изкуство и култура artnovini.com удостоява д-р Райна Дамяни. За нейната голяма любов към изкуството и културата, за нейния принос в съхраняването на българския дух...\", казва в поздравително писмо до д-р Дамяни собственикът на сайта Марио Николов.    БИОГРАФИЯ  РАЙНА ДАМЯНИ e родена на 27 юли 1966 г. в София. Завършила е „Радио и телевизионна журналистика” във Факултета по журналистика и масови комуникации на СУ „Климент Охридски” - степен „магистър”. Специализирала е „История на изкуството, култура и масмедии” в същия университет и „Въведение в приложната психология, психодрама и техники на професионалното общуване” в Нов български университет.  През 1984 г. тя започва да сътрудничи в различни периодични издания, сред които вестниците „Отечествен фронт”, „Народна младеж”, „Черноморски фар”, „1000 дни”, „Труд”, „Постфактум”, „Власт”, списанията „БулевАрт” и „Знаци”. Била е репортер и редактор в програмите „Хоризонт” и „Христо Ботев” на Българско национално радио. Работила е като сценарист и репортер за авторския проект „За съдбата на българските църкви и манастири” на предаването „Везни” на Българска национална телевизия.  От 1994 г. работи в Дарик радио, където създава и води и до днес най-дълго просъществувалото авторско предаване за изкуство и култура в българския ефир - „В часа на синята мъгла”, което има над 1000 излъчвания, повече от 4000 интервюта, 9 арт- и 10 медийни награди.  Райна Дамяни е автор на рубрики, статии и рецензии за изкуство и култура в списание „Български дипломатически преглед”; автор и водещ на предаването за изкуство и култура „Реплики“ в BBT (от 2007 г.), където е автор и на три документални филма.  През последните 25 години, като журналист и арт експерт, тя отразява редица театрални и кино фестивали в България и Европа, пленери, изложби и събития; участва като лектор в международния симпозиум „Синтез изкуствата и тенденции в новата европейска култура” в Патра, Гърция - 2007, и в научно-практическата конференция в рамките на Международния семинар по културно наследство „Българо-малтийски културни общувания”, Малта - 2015.  Сценарист, водещ и PR на значими събития и концерти, проведени в БАН и в зала „България”.  Нейните професионални интереси обхващат всички области на изкуството, културните политики и практики и културния туризъм.  Райна Дамяни има седем самостоятелни изложби; автор е на илюстрациите на седем книги.  През 2013 г. преподава „Реторика, говорни умения и комуникации” в Колежа по журналистика в София. През същата година участва в Обществения съвет към министъра на културата в направление „Нематериално и материално културно наследство”.  През 2014 г., за цялостен принос към културата на столицата - в раздел „Културна журналистика”, д-р Райна Дамяни е отличена с Голямата награда на София. Носител е на наградата „Златно перо” за 2015 г. - раздел „Електронни медии - радио”, на Съюза на българските журналисти.  Година по-късно получава Специална награда „Ябълка на познанието - златна” от Университетската младежка Академия за управление на знанията в УниБИТ. През 2015 г. е ПР и медиен консултант на Софийска филхармония, отличена е и с награда в журналистическия конкурс „Светове и цветове” за отразяване на испанското изкуство и култура в България.  През 2016 г. участва в работата на Европейската комисия по образование и култура и Европейския парламент в Брюксел. Защитава на докторантура с тема „Системата на културното наследство в България и новата медийно-информационна среда, 1989-2016”. Работи като „Връзки с обществеността” на Международната лятна Академия за изкуства в Созопол (2016-2017).  През тази година д-р Райна Дамяни представи кураторския си прооект „Четки по пясъка на свещените земи” по време на Дните на българската култура в Израел. ", "date": "2017.12.12", "title": "Д-р Райна Дамяни с наградата „Златното клонче” за 2017 г."}
{"url": "http://epicenter.bg/article/Ruskiyat-olimpiyski-komitet-odobri-uchastieto-na-rusnatsi-v-Pyonchan/142786/8/0", "text": "Руският олимпийски комитет потвърди участието на руските атлети на Зимните олимпийски игри в Пьончан под неутрален флаг. Миналата седмица МОК реши да не допуска Русия до Игрите в южнокорейския курорт, но отделни спортисти могат да бъдат допуснато до участие, ако покрият определени условия. \"Всички бяхме единодушни - нашите атлети трябва да отидат в Пьончан и да постигнат победи за Русия. Нашите спортисти също изразиха желание да участват в Игрите\", коментира президентът на РОК Александър Жуков. \"Ние ще уважим желанието на всеки един спортист и ще осигури всичката нужна финансова, легална и спортно-техническа подкрепа\", добави Жуков. От Руския олимпийски комитет допълват, че на 15 декември ще изпратят делегация в Лозана, за да бъдат уточнено как точно руските атлети ще могат да участват в Пьончан. Според Жуков около 200 спортисти от страната могат да участват на Олимпиадата. Участието на руски спортисти под неутрален флаг в Пьончан бе одобрено и от президента на страната Владимир Путин миналата седмица.  ", "date": "2017.12.12", "title": "Руският олимпийски комитет одобри участието на руснаци в Пьончан"}
{"url": "http://epicenter.bg/article/Keyt-Midaltan-i-Megan-Markal--Priliki-i-razliki-/142735/10/100", "text": "Меган Маркъл скоро официално ще влезе в кралското семейство. Фактът, че тя ще е съпруга на Хари, бе причината много медии - печатни и онлайн, както и онлайн потребители да започнат да сравняват личността на актрисата с тази на Кейт Мидълтън.     Кейт Мидълтън - любимката на цяла Великобритания, е родена и израснала в Бъркшир, Англия. Тя е най-голямата от трите деца на Майкъл Франсис Мидълтън и съпругата му Карол Елизабет Голдсмит. Бащата на Кейт е авиодиспечер, а по-късно и пилот от Бритиш Еъруейс, а майка и е стюардеса.   През 1987 родителите на Кейт основават фирма за кетъринг — Party Pieces, която се занимава с доставка на храна и украса за партита — бизнес, който превръща родителите на Кейт в милионери. След колежа Кейт учи история на изкуството в университета Сейнт Андрюс в Шотландия – едно от най-престижните образователни заведения на Острова, което е посещавано предимно от деца на заможни бизнесмени и аристократи. В университета тя се запознава с принц Уилям, който по това време учи за магистър там.    Въпреки че прадедите й са аристократи и във вените тече синя кръв, Меган води скромен живот, преди да стане известна. Семейството на красавицата не се радва на неограничени финансови възможности като това на Мидълтън. Родителите на Маркъл се развеждат, когато тя е едва на шест.   Настоящата годеница на Хари е отгледана от майка си, която не може да си позволи да изпрати дъщеря си в скъпоструващите училища, които Катрин посещава.   Да си част от британското кралско семейство сигурно изглежда като сбъдната мечта за мнозина. Истината обаче е, че ролята на съпруга на благородник, особено такъв, който един ден ще бъде крал на Великобритания, носи със себе си не само множество привилегии, но и редица отговорности.   Поради това и Кейт Мидълтън няма как да се похвали с особени професионални успехи. Просто ангажиментите, свързани с ролята на лице на фамилията, а и кралският протокол не позволяват на Мидълтън да развие успешна кариера. Все пак преди да се омъжи за Уилям, Кейт е работила. Известно време е асистент-продажби в бижутериен магазин в Лондон, като собственикът на бутика сподели пред медии преди време, че Кейт е била много отговорен служител и се е държала на ниво въпреки постоянната намеса на папараците в личния живот.   Поясняваме, че към онзи момент чаровната дама вече е била със статута на приятелка на принц Уилям.    Тя работи като модел и актриса. Популярна е с участието си в телевизионния хит \"Костюмари\", но има и роли на големия екран. Смуглата красавица също така подкрепя и различни организации и каузи, включително и такива на УНИЦЕФ.   Но след като годежът на актрисата с Хари е вече официален, тя ще трябва да последва примера на Кейт и да се откаже от кариерата си. От една страна, защото традициите на британската корона не биха позволили снахата на Елизабет II да се целува и разголва на малкия екран, а от друга - защото със сигурност ще бъде натоварена с различни отговорности, свързани с благотворителни инициативи, пътувания и дейности.   За личния живот на Кейт и Уилям преди двамата да станат двойка не се знае нищо интригуващо. Нито един от двамата не се е появявал с половинка в публичното пространство.   И двамата са имали връзки, които открито са демонстрирали пред медиите.   През 2011 г. актрисата се омъжи за филмовия продуцент Тревър Енгелсън. Двамата се разделиха две години след сватбата си през август 2013 г., посочвайки като причина \"несъвместими различия\".   Името на Меган е спрягано и с това на голф играча Рори Макирой, въпреки че техните отношения така и не бяха официално потвърдени.    Кейт Мидълтън и Меган Маркъл привидно имат съвсем различен стил на обличане. Докато Катрин стриктно спазва кралския протокол и залага на по-сдържани облекла, от които струи елегантност и изящество, актрисата подбира на далеч по-провокативни визии.   На червения килим тя носи дълбоки деколтета и поли с високи цепки – все тоалети, които Кейт няма как и да си помисли да облече. Визиите, които демонстрира на екрана, с кожени поли, подчертаващи фигурата, също са далеч от стайлинга на херцогинята. И въпреки че стилът на обличане на двете дами е коренно различен, кратко проучване сочи, че те са се появявали и с доста сходни ансамбли.    Херцогинята на Кеймбридж няма собствени профили в социални мрежи. Съответно тя не споделя лична информация със света. Всичко, което разбираме за нея, научаваме от новинарските издания или от официалните страници на британската корона решават какво от личния живот на Кейт да споделят с нас.   Нещата не седят така при , която без притеснение надига завесата на личния си живот. Тя има профили в социалните мрежи Тоест по-личният поглед върху живота на Катрин липсва. За сравнение, Меган е много активна в Instagram и Twitter. Тя използва платформите не само, за да споделя моменти от личния си живот, но и за да обсъжда благотворителни каузи, които подкрепя.  Източник: woman.bg", "date": "2017.12.12", "title": "Кейт Мидълтън и Меган Маркъл: Прилики и разлики  "}
{"url": "http://epicenter.bg/article/Koledni-dzhindzhifilovi-biskviti-ot-Shvetsiya/142750/9/14", "text": "Необходими продукти: 1 и 1/4 ч.ч. захар 1 ч.ч. мед 1/2 ч.ч. масло 1 ч.ч. течна сладкарска сметана 1 с.л. смлени джинджифил, кардамом и карамфил 1/2 ч.л. индийско орехче 1 ч.л. канела 1 ч.ч. смлени орехи 5 ч.ч. бяло брашно 10 г бакпулвер корите от 1 лимон и 1 портокал   Начин на приготвяне: Маслото, захарта и меда се загряват, докато се получи хомогенна смес. Прибавят се сметаната, подправките, орехите и всичко се разбива, докато побелее.   Прибавя се брашното с бакпулвер. Омесва се тесто.   Тестото се разточва много тънко върху набрашнена повърхност и се нарязва на различни форми. Бисквитките се пекат върху хартия за печене около 5 минути на 200 С.    Бисквитките се мажат с глазурата", "date": "2017.12.12", "title": "Коледни джинджифилови бисквити от Швеция"}
{"url": "http://epicenter.bg/article/Pishtova-si-kupi-VIP-grob-za-800-leva-i-tuzarski-kovcheg--pravyat-mu-sadbovna-operatsiya-/142741/10/100", "text": "Митьо Пищова се купи ВИП гробно място за 800 лв, похвали се самият той, цитиран от \"Телеграф\".   Култовият шоумен взел решението 2 дни преди тежка операция на сърцето, която ще му бъде направена на 13 декември в Правителствена болница в София.    \"Искам да благодаря на лекарите и сестрите от кардиологичното отделение на болницата във Велико Търново, защото за по-малко от месец два пъти ме върнаха от оня свят. Сега в София ще ми слагат някаква машинка на сърцето, която струва 20 хиляди лева. Майната им на парите, те никога не са ме вълнували и не са били проблем. Винаги има добри хора, които се отзовават и ми помагат. Най-важното е да прескоча и този път трапа и да се върна жив за празниците. Нагласил съм няколко кашона бутилки с уиски, суджуци, абе каквото си мислиш, само аз да се върна жив и здрав\", споделя Пищова.    Случилото се с него през последните години го накарало сериозно да се замисли върху края си, който ще настъпи един ден.   \"Цял живот съм бил женкар и съм символ на българските мъжкари. Обаче напоследък започнах доста често да си мисля за смъртта. Затова по съвет на един мой приятел, богат нашенец, живеещ в Англия, реших да си купя отсега гроб, та да не тежа на плещите на сина ми един ден. Купих си за 800 лева гробно място във ВИП алеята на търновските гробища, до чешмата, където погребват кметове и важни клечки. Ще го направя отвътре с плочки и ще преместя в него първо костите на моя дедо, дето лежи в гробището в село Батак. Дядо ми Йордан ме направи човек. Той ми даде парите да уча в Стопанската академия в Свищов и да се дипломирам, за да не бъда прост човек. Затова му дължа поне тази едничка признателност\", удря го на чувства Митьо.   Той си е поръчал ковчег - бял, със златни дръжки и отвътре копринени чаршафи.    \"Искам, като ме погребат, да сложат в ковчега 4 неща: златния часовник, който ми е подарък от един много скъп за мен човек, убит през 90-те, бутилка уиски \"синьо Джони\", 25-годишно, пури \"Кохиба\" и накрая иконата, дето ми я подари баба Ванга, като ходих при нея. ", "date": "2017.12.12", "title": "Пищова си купи ВИП гроб за 800 лева и тузарски ковчег, правят му съдбовна операция "}
{"url": "http://epicenter.bg/article/Chaka-ni-slanchev-dekemvriyski-den--na-mesta-temperaturite-shte-dostigat-15-gradusa-/142716/2/0", "text": "Днес ще преобладава слънчево време, с разкъсана висока облачност. Ще духа слаб, в Източна България до умерен югозападен вятър, предава Дарик. Главно в западната част на Дунавската равнина и в отделни райони на Горнотракийската низина ще се образува ниска облачност или мъгла и там дневните температури ще остават малко по-ниски, в останалата част от страната максималните ще са между 10° и 15°.  Атмосферното налягане е по-високо от средното за месец декември и ще остане без съществена промяна.  В планините ще е предимно слънчево. Ще духа умерен до силен вятър от запад-югозапад. Максималната температура на височина 1200 метра ще е около 10°, на 2000 метра – около 4°.  По Черноморието ще е предимно слънчево. Ще духа до умерен югозападен вятър. Максималните температури ще са 12°-14°. Вълнението на морето ще е 2-3 бала. Температурата на морската вода 10° - 12°.   ", "date": "2017.12.12", "title": "Чака ни слънчев декемврийски ден, на места температурите ще достигат 15 градуса "}
{"url": "http://epicenter.bg/article/Milen-Keremedchiev--Tramp-prizna-Erusalim-za-stolitsa-v-pravilniya-moment/142722/2/0", "text": "Американският президент Доналд Тръмп е обвиняван, че е действал прибързано с местенето на посолството на САЩ в Израел от Тел Авив в Ерусалим, но всъщност това е действие в правилния момент, което връща силното присъствие на Вашингтон в региона. Такава позиция изрази бившият зам.-министър на външните работи Милен Керемедчиев в студиото на предаването „Тази сутрин” по БТВ. Той припомни, че вече 20 години четирима американски президенти отлагат на всеки 6 месеца решение на Сената за местене на дипломатическата мисия в Ерусалим. Това е направил и Тръмп преди половин година, но тогава ситуацията е била друга – не е имало единен фронт със Саудитска Арабия срещу Иран и ИДИЛ все още не е била победена.   Според Керемедчиев по времето на Барак Обама Америка е отсъствала от близкоизточния регион и е позволила на Русия да бъде силният играч. Сега обаче това се променя и именно заради това ставаме свидетели на „много интересна политическа игра на шах” между Доналд Тръмп и Владимир Путин, в резултат на която дни след признаването на Ерусалим за израелска столица руските войски започват да напускат Сирия с цел по-лесни преговори на Москва с Кайро и Анкара. Как обаче ще отговори арабският свят на действията на американския президент? „Арабският свят е много разделен. (…) Не можем да очакваме реакция като 1973 г. с петролно ембарго срещу САЩ. Шиити и сунити отново се хванаха за гушите”, отбеляза Керемедчиев.   По думите му палестинските лидери отдавна са загубили подкрепата на страните от Персийския залив заради подкрепата си за окупацията на Кувейт от Саддам Хюсеин. Това и по-късно ги е тласнало към Иран и свързаните с него организации. „Очаквам едно урегулиране на отношенията. Ако бях на мястото на палестинските лидери, нямаше да се свързвам с терористични организации, а щях да работя за признаване на Източен Ерусалим за столица на палестинската държава, което би върнало топката обратно към Израел”, посочи дипломатът, като припомни за незаконните еврейски колонии в палестинските земи. „Позицията на ЕС е доста закостеняла и неадекватна на новите промени в света – Тръмп разтърсва заспалите организации. Трябва политиката на Меркел да бъде преосмислена, тя не отговаря на агресивните действия на силните на деня – Путин, Си Дзинпин”.    ", "date": "2017.12.12", "title": "Милен Керемедчиев: Тръмп призна Ерусалим за столица в правилния момент"}
{"url": "http://epicenter.bg/article/Avariyata-s-parnoto-v-Sofiya-e-otstranena/142723/2/0", "text": "  Голямата авария, която остави десетки хиляди софиянци без парно и топла вода, вече е отстранена, съобщи БТВ. Остават само довършителните работи по изкопа, където служителите на „Топлофикация” спешно смениха спукана тръба.   След прекараната студена нощ, тази сутрин вече в някои от засегнатите квартали като „Гоце Делчев” има топла вода и хората чакат да тръгне и парното. Така абонатите няма да бъдат компенсирани, защото Топлофикация е длъжна да обезщети клиентите си само ако няма услуга повече от 48 часа.    Ако температурата в класните стаи е под 16 градуса за учениците ще има дървена ваканция. Ако е между 16 и 20, часовете ще са намалени. Над 20 градуса пък означават нормални занятия.  ", "date": "2017.12.12", "title": "Аварията с парното в София е отстранена"}
{"url": "http://epicenter.bg/article/Volen-Siderov--Ne-sam-v--quot-zlatna-quot--pregradka-s-Borisov/142726/2/48", "text": "„Златна прегръдка” между ГЕРБ и националистите няма, а представителите на „Обединени патриоти” във властта са успешни и затова на този етап агресивната политика от миналото трябва да остане на заден план. Такива тези разви лидерът на „Атака” и председател на парламентарната група на Обединени патриоти Волен Сидеров в студиото на предаването „Тази сутрин” по БТВ. Той се надява съюзът между ОП и ГЕРБ да издържи пълен мандат. „Премиерът Борисов не би трябвало да дава оставка без консултиране с нас като коалиционни партньори. Ако ние не се свалим, няма кой”, изтъкна той, на практика повтаряйки основното послание от приветствието си пред конгреса на ГЕРБ. До момента ГЕРБ нямат пълен мандат във властта след премиерските оставки през 2013 г. и 2016 г.   „Нито една обструкция няма от европейските партньори за участието на Патриотите във властта. Участието на „Обединени патриоти” във властта показва стабилност, легитимира нашите партии и ще ги легитимира още по-добре като представители на консервативната политическа среда по време на председателството”, каза Сидеров. Той заяви, че „Атака” няма партийни назначения - политическата сила е гласувала доверие на експерти. Запитан как се чувства един националист във властта, Сидеров отговори: „Като човек, който реално може да свърши нещо – мога да лобирам нещо да стане през някой министър”.   На коментара на водещия Антон Хекимян, че е доста умиротворен в думите и действията си, националистът отговори: „Моята позиция, моята роля в момента е такава. Председател съм на „Обединени патриоти” в парламента, трябва да координирам три партии”. Сидеров отбеляза, че „животът е най-големият сценарист и режисьор” и сега общува спокойно с актьора Евгени Будинов (междувременно станал депутат от ГЕРБ), в когото влезе в сблъсък пред НАТФИЗ преди години.   Волен Сидеров похвали две от големите инициативи на ГЕРБ – за ревизията на приватизацията и за активизиране във външната политика. Според него повечето българи искат проверки на раздържавяванията. „Знам, че е трудно да се направи този прочит. Смятам, че е необходимо. Какъв ще е резултатът не можем да кажем, ще е много идеалистично да има пълна справедливост”, каза той.   Експерти видяха в заявките за ревизия инструмент за политическа разправа с конкретни лица от бизнеса, но Сидеров коментира, че е странно, че БСП бяга от темата и не иска да подкрепи конституционните промени. От ГЕРБ искат да се промени конституцията и да отпадне давността за приватизационните сделки.   Сидеров отговори и на въпрос как приема участието на премиера Бойко Борисов в танца със саби в Саудитска Арабия. Каза, че го приема много добре. „В момента България е уникална като държава, защото е добре приета от различни посоки на света. Бойко Борисов провежда една балансирана и много добре премерена политика”, е заключението на Волен Сидеров.  ", "date": "2017.12.12", "title": "Волен Сидеров: Не съм в \"златна\" прегръдка с Борисов. Ако не се свалим сами, няма кой!"}
{"url": "http://epicenter.bg/article/Neno-Dimov--Vtori-lift-na-Bansko-e-po-dobro-ekologichno-reshenie/142728/2/0", "text": "„Втори лифт на Банско е по-добро екологично решение, отколкото хората да се придвижват с коли, автобуси и т.н.”. Това заяви министърът на околната среда Нено Димов в „Денят започва” на БНТ.  Вчера, 11 декември, се състоя обществено обсъждане за развитието на „Ски зона Банско” в Национален парк „Пирин”, свързано с проектите на Министерския съвет за бъдещето на ски курорта. Част от екоорганизациите не присъстваха на дебата, готвят и протести.   „В момента концесията е по изготвена по закон от 2001 година. Тя има сериозни неточности, които водят до част от конфликта. При външните граници на зоната няма да имат някаква промяна. Вътрешно няма инвестиционни намерения. Ако планът за управление бъде приет, той дава право само на строителство на спортни съоръжения.  Без промяна на концесията и плана на управление нищо не може да се направи, но дори и да има промяна, процесът е дълъг”, увери министър Димов.    Той съобщи още, че част от концесионната формула са приходите. Това означава, че колкото повече са приходите, толкова по-високи са таксите. „Формулата никога не е била определяна спрямо площта”, каза Нено Димов. По думите му увеличението на концесионната такса ще бъде около 100%.  На въпрос дали в зоната има незаконни обекти той каза: „Дали е законно или не, решава съдът. Има над 50 дела. Според решенията на ВАС няма незаконни обекти. Не коментирам решенията на съда, само информирам.” „Нищо друго освен спортни съоръженията не могат да бъдат строени в ски зоната, подчерта няколко пъти екоминистърът. „Изсичането на дърветата е въпрос на инвестиционни намерения. Не мисля, че ще има сериозна сеч. Извън зоната и сега се извършва санитарна сеч. Ние трябва да се грижим за природата, нулева сеч е вредна”, заяви той.  ", "date": "2017.12.12", "title": "Нено Димов: Втори лифт на Банско е по-добро екологично решение"}
{"url": "http://epicenter.bg/article/Pravoslavnata-tsarkva-pochita-Sv--Spiridon/142730/2/0", "text": "Днес Православната църква почита паметта на Свети Спиридон, епископ Тримитунтски чудотворец.   Той бил роден на остров Кипър, живял през V век.  Хранел бедни и сираци, лекувал болни.  Поставен е за епископ в град Тримитунт на остров Крит.    Празникът на Св. Спиридон се отбелязва като празник на различните еснафски организации - керемидари, тухлари, обущари, терзии, бакърджии, дюлгери, плетачи, тъкачи.   На 12 декември имен ден празнуват всички с имената Спиридон и Спиро, пише Блиц.   Според народните вярвания свети Спиридон при суша измолвал дъжд, при киша спирал валежа, поради което го почитали и бедни, и богати. Там, където го имат за покровител на конете, жените раздават рано сутринта обреден хляб за здравето на животните.   Каквото е времето през 12-те дни след св. Спиридон, такова ще е то през съответните месеци през следващата година: на първия ден съответства януари, на втория – февруари и т.н. Това е част от двата цикъла 12-дневни прогнози, които се правят от 1 до 12 декември и от 12 до 24 декември.   Народът особено внимателно е следил времето преди преминаването от един на друг годишен цикъл, от едно състояние на света в друго, когато все още времето е междинни, пределно и гранично. Не само дните, но и 12 следващи нощи показват какво ще бъдат месеците, които идват. С празника на Св. Спиридон (12 декември) са свързани зимния празник на Св. Анна (9 декември) и на прор. Даниил (17 декември). Те допълват обредната идея за преход, за преминаване към нещо ново.   Родина на дивния Спиридон бил остров Кипър. Син на прости хора, той и сам бил простодушен, смирен и добродетелен. От детските си години бил пастир, а когато станал пълнолетен, се оженил и имал деца. Той водел чист и богоугоден живот, подражавайки на Давид в кротостта, на Иаков в сърдечната простота и на Авраам - в любовта към странниците. Той живял за кратко в съпружество и когато жена му починала, още по-безпрепятствено и усърдно започнал да служи на Бога с добри дела, като давал всичко, което имал, за да посреща странници и да храни бедните.   Живеейки така в света, той благоугодил на Бога и се удостоил с дара на чудотворството - изцелявал неизлечими болести и с една дума прогонвал бесовете. Заради това бил поставен за епископ на град Тримитунт при царуването на император Константин Велики и на сина му Констанций*. И на епископската катедра той продължавал да върши големи чудеса.   * Свети Константин Велики царувал в западната половина на Римската империя от 306 г. и бил пълновластен владетел на цялата империя от 324 до 337 г. Император Констанций, неговият син, царувал на Изток от 337 г. и самостоятелно в двете половини на империята от 353 до 361 г.   Веднъж на остров Кипър имало страшна суша, настъпил глад и мор и загинали много хора. Небето се заключило и само втори Илия или подобен на него можел да го отвори със своята молитва (3Царств. 17).   Такъв се оказал свети Спиридон, който виждал бедствието, застигнало народа, и бащински скърбял за загиващите от глад. Той се обърнал с усърдна молитва към Бога и небето веднага се покрило с облаци. Излял се обилен дъжд, който не спирал няколко дни. Светият се помолил отново и небесата се прояснили. Земята била напоена обилно, нивите дали богата реколта, градините и лозята се отрупали с плод и по молитвите на Божия угодник след глада настъпило голямо изобилие. Но след няколко години заради греховете на хората по Божие допущение страната отново била застигната от глад и богатите търговци на хляб се радвали на поскъпването му, защото се запасили със зърно, събрано през плодородните години. Те отворили житниците си и започнали да продават на висока цена.   В Тримитунт имало един търговец, който страдал от ненаситна алчност за пари и неутолима страст към наслажденията. Той закупил от различни места много зърно и го докарал с кораби в Тримитунт, но не пожелал да го продава на цената, която по това време се задържала в града. Събрал го в складове, изчаквайки да се увеличи гладът, за да го продаде по-скъпо и да получи голяма печалба. Когато гладът станал почти всеобщ и се усилвал от ден на ден, той започнал да продава зърното си на най-висока цена.   Веднъж при него дошъл един беден човек, който се кланял унизено и със сълзи го молел да му окаже милост - да му даде малко хляб, за да не умре от глад заедно с жената и децата си. Но немилосърдният и алчен богаташ не пожелал да стори това и казал: - Иди и донеси пари - тогава ще купиш каквото поискаш. Беднякът, изнемогвайки от глад, отишъл при свети Спиридон и с плач му разказал за сиромашията си и за безсърдечието на богатия. - Не плачи - казал му светецът. - Иди си у дома, защото Светият Дух ми казва, че на сутринта къщата ти ще е пълна с хляб, а богатият ще те моли сам и ще ти го дава даром. Човекът въздъхнал и си тръгнал. Щом настъпила нощта, по Божието повеление завалял силен дъжд, който наводнил житниците на сребролюбеца и водата отнесла цялото му зърно. Заедно с домашните си той тичал из целия град и умолявал всички да му помогнат, за да не се превърне от богаташ в най-последен бедняк. А бедните хора, като видели зърното, разпиляно по пътя от потоците, започнали да го събират. Събрал си в излишък и онзи бедняк.   А богатият видял явното Божие наказание и започнал да го умолява да вземе даром толкова, колкото пожелае. Така Бог наказал богаташа заради немилосърдието му и по пророчеството на светеца избавил бедния от глад и нищета.   Един земеделец, познат на свети Спиридон, по време на глада отишъл при същия богаташ с молба да му даде на заем зърно, за да се изхрани, като обещавал да му го върне с лихва, когато дойде време за жътва. Освен разрушените от дъжда житници, богатият имал и други, пълни с хляб, но тъй като не си взел поука от първата си загуба и не се излекувал от скъперничеството, той се показал немилосърден и към този бедняк и дори не пожелал да го изслуша.   - Без пари - казал той - няма да получиш от мен и зрънце. Бедният земеделец заплакал, отишъл при Божия светител Спиридон и му разказал за нещастието си. Светителят го утешил и го отпратил, а на сутринта сам отишъл при него и му занесъл цяла купчина злато. Откъде взел златото, ще разкажем по-късно.   Той го дал на земеделеца и казал: - Брате, отнеси го на онзи търговец и му го дай като залог, за да ти даде на заем толкова пшеница, колкото ти трябва за препитание. Когато дойде време да се събира реколтата и имаш излишък на зърно, изкупи залога и го донеси отново при мен.   Човекът взел златото от светителските ръце и побързал към дома на богаташа. Користолюбецът се зарадвал и веднага му дал толкова зърно, колкото му било нужно. После гладът отминал, реколтата била добра и след жътвата земеделецът веднага върнал с лихва заема, откупил залога си и с благодарност го отнесъл на свети Спиридон. Светият взел златото и отишъл заедно със земеделеца в градината си. - Да идем, брате - казал той, - и заедно да върнем на Онзи, Който така щедро ни зае. Сложил златото край оградата, вдигнал очи към небето и възкликнал: - Господи, Иисусе Христе, Който със Своята воля всичко съзиждаш и претворяваш! Пред очите на египетския цар Ти превърна Моисеевия жезъл в змия (Изх. 7:10). Заповядай и на това злато, което направи от твар, отново да приеме първоначалния си вид. Тогава и този човек ще узнае как се грижиш за нас и на дело ще научи казаното в Свещеното Писание: “Господ върши всичко, що иска” (Пс. 134:6)! Докато се молел така, златото изведнъж се размърдало и се превърнало в змия. Така отначало по молитвите на светеца тя била превърната в злато, а после по същия чуден начин отново станала змия. Като видял това, земеделецът затреперил от страх, паднал на земята и заявил, че не е достоен за такова дивно благодеяние. После змията се скрила в дупката си, а изпълненият с благодарност земеделец се върнал вкъщи, изумявайки се на величието на чудото, сътворено от Бога по молитвите на светия.   Един добродетелен мъж, приятел на светеца, поради завистта на зли хора бил наклеветен пред градския съдия и затворен в тъмница, а после без вина бил осъден на смърт. Като научил за това, блаженият Спиридон отишъл да избави приятеля си от незаслуженото наказание. По това време в страната имало наводнение и потокът по пътя му се препълнил с вода, излязъл от бреговете си и станал непроходим. Чудотворецът си спомнил как Иисус Навин с ковчега на завета преминал по сухо Иордан (Иис. Нав. 3:14-17) и вярвайки в Божието всемогъщество, заповядал на потока като на слуга: - Спри! Така ти повелява Владиката на света, за да мога да премина и да бъде спасен човекът, заради когото бързам. Щом казал това, потокът веднага спрял и се отворил път не само за светеца, но и за всички, които вървели с него. Свидетелите на чудото побързали при съдията и го известили за идването на светеца и за сътвореното от него чудо. Съдията веднага освободил осъдения и го предал невредим на свети Спиридон.   Преподобният виждал и тайните грехове на хората. Веднъж, докато си почивал от пътуването в дома на един страннолюбец, някаква жена, която пребивавала в незаконно съжителство, пожелала по местния обичай да умие нозете му. Но той узнал греха й и наредил да не се докосва до него. Светият казал така не защото се гнусял от грешницата и я отхвърлял: нима е можел да се гнуси от грешниците ученикът на Господа, Който ял и пил с митари и грешници (Мат. 9:11)? Не, той искал да накара жената да си спомни прегрешенията си и да се засрами от нечистите си помисли и дела. И когато тя продължила настойчиво да се старае да умие нозете му, светият, желаейки да я избави от гибел, я изобличил с любов и кротост, напомнил й за греховете и я подтиквал да се покае. Жената се ужасила и удивила, че най-тайните й деяния и помисли не останали скрити от очите на Божия човек. Обзел я срам и със съкрушено сърце паднала в нозете на светеца, умила ги не с вода, а със сълзи, и сама си признала греховете, в които била изобличена. Тя постъпила както някога блудницата в Евангелието, а светецът, подражавайки на Господа, милостиво й казал: - Прощават ти се греховете. Ето, ти оздравя; недей греши вече (Лук. 7:48; Иоан. 5:14). Оттогава жената се изправила и послужила за полезен пример на мнозина. Досега разказвахме за чудесата, които извършил свети Спиридон, сега трябва да опишем и ревността му за православната вяра.   При царуването на първия християнски император Константин Велики, през 325 г. от Р. Хр., в Никея се състоял I Вселенски събор за изповядването на Сина Божий за Единосъщен с Отца и за низвергването на еретика Арий, който нечестиво наричал Божия Син твар, а не Творец на всичко. Богохулството на Арий поддържали епископите на влиятелни тогава църкви - Евсевий Никомидийски, Марис Халкидонски, Теогний Никейски и други. А поборници за православието били украсени с живота си и учението си мъже: великият между светиите Александър, тогава още презвитер и заместник на свети Митрофан, Цариградския патриар*, който бил болен и поради това не присъствал на събора, и славният Атанасий**, още неукрасен с презвитерски сан и преминаващ дяконско служение в александрийската църква. Тези двама отци възбуждали особеното негодувание и завист на еретиците с това, че превъзхождали мнозина в разбирането на истините на вярата, без още да са почетени с епископска чест.     * Свети Митрофан бил Константинополски патриарх от 315 до 325 г. Приемникът му свети Александър заемал катедрата от 325 до 340 г. Бел.ред. ** Свети Атанасий Велики, епископ Александрийски - ревностен и велик защитник на вярата по време на арианските смутове, наречен “отец на православието”.   На Първия Вселенски събор той водел спор с арианите все още в дяконски сан. Паметта му е на 18 януари. С тях бил и свети Спиридон и пребиваващата в него благодат била по-полезна и по-силна за увещаването на еретиците, отколкото словата, доказателствата и красноречието на мнозина други. С позволението на царя на събора присъствали и гръцки мъдреци, наричащи се перипатетици*.   Най-мъдрият от тях се притекъл на помощ на Арий и се превъзнасял с изкусната си реч, като се опитвал да осмее православното учение.   * Перипатетиците били последователи на философията на Аристотел. Тази школа се появила в края на IV в. пр. Р. Хр. и съществувала около осем века. Впоследствие имала последователи и сред християните. Името си получила от това, че нейният основател Теофраст дарил на школата градина с олтар и покрити коридори (περίπατει). Бел.ред.   Блаженият Спиридон, който познавал само Иисуса Христа, “и то Иисуса Христа разпнат” (Ср. 1Кор. 2:2), молел светите отци да му позволят да влезе в спор с него. А те не му позволявали, защото не бил обучен в науките и изобщо не познавал гръцката мъдрост. Но светият знаел каква сила има премъдростта свише и колко немощна е пред нея човешката мъдрост. Той се обърнал към мъдреца и казал: - Философе! В името на Иисуса Христа, чуй това, което ще ти кажа. Философът се съгласил да го изслуша и светият започнал беседата си.   - Един е Бог - казал той, - сътворил небето и земята, създал от прах човека и устроил всичко останало, видимо и невидимо, със Своето Слово и Дух. И ние вярваме, че Словото е Син Божий и Бог, Който, смилил се над нас, заблудените, се родил от Девата, живял с хората, пострадал и умрял заради нашето спасение, а после възкръснал и възкресил със Себе си и целия човешки род. Ние очакваме, че Той ще дойде да съди всички нас с праведен съд и на всеки ще въздаде според делата му. Вярваме, че Той е единосъщен с Отца и е равен на Него по власт и чест... Така изповядваме ние и не се стараем да изследваме тези тайни с любопитен ум. И ти не се осмелявай да изследваш как е възможно това, защото то е непостижимо за ума ти и далеч надхвърля всяко човешко знание.   Светият помълчал малко и попитал: - Не си ли представяш и ти всичко по този начин? Но философът мълчал, като че никога не бил участвал в прения. Той не можел да възрази нищо против думите на светия, в които се усещала някаква Божествена сила в изпълнение на казаното в Свещеното Писание: “защото царството Божие е не в думи, а в сила” (1Кор. 4:20).   Накрая той промълвил: - И аз смятам, че всичко е наистина така, както ти казваш. Старецът казал: - Тогава ела и вземи страната на светата вяра. Философът се обърнал към приятелите и учениците си и заявил: - Чуйте! Докато спорът с мен се водеше чрез доказателства, аз им противопоставях други и с изкуството си да водя спор отразявах всичко, което се изтъкваше. Но когато вместо доводи на разума, от устата на този старец излезе някаква особена сила, доказателствата станаха безсилни пред нея, защото човек не може да се противи на Бога. Ако някой от вас мисли като мен, нека да повярва в Христа и заедно с мен да последва светия старец, чрез чиито уста говореше Сам Бог. И той приел православната християнска вяра и се радвал, че в пренията бил победен от светия за своя собствена полза. Радвали се и всички православни, а еретиците били посрамени.   След края на събора, на който Арий бил осъден и отлъчен, всички участници и свети Спиридон се разотишли. По това време починала дъщеря му Ирина. Тя прекарала времето на своята цветуща младост в чистотата на девството, така че се удостоила с Небесното Царство. При светеца дошла една жена и с плач разказала как дала на дъщеря му Ирина някои златни украшения за съхранение, но тъй като тя починала, никой не знае къде са. Светият ги търсел по цялата къща, но не ги намирал. Трогнат от сълзите на жената, заедно с домашните си той застанал пред гроба на дъщеря си и се обърнал към нея като към жива: - Дъще моя Ирина! Къде са украшенията, които ти бяха поверени за съхранение? Сякаш пробудена от дълбок сън, тя отговорила: - Господине мой! Скрих ги в дома на това и това място. И посочила мястото. Тогава светецът казал: - Сега спи, дъще моя, докато Господ не те събуди за всеобщото възкресение.   Всички присъстващи при вида на това дивно чудо били обзети от страх. А светият намерил на посоченото място скритите украшения и ги върнал на жената. След смъртта на свети Константин Велики империята му се разделила на две части. В източната половина управлявал по-големият му син Констанций. Докато бил в Антиохия, той се разболял тежко и лекарите не могли да го изцелят. Тогава царят с усърдна молитва се обърнал към Бога, Всемогъщия целител на душите и телата. През нощта във видение той видял ангел, който му показал цял сонм епископи и сред тях двама, които очевидно били началници и водачи на останалите. При това ангелът казал на царя, че само те могат да изцелят болестта му.   Когато се събудил и започнал да размишлява за видяното, той не могъл да се сети кои са тези двама мъже. Имената им останали неизвестни за него, а освен това единият от тях тогава още не бил епископ. Дълго време царят бил в недоумение и накрая по нечий добър съвет събрал всички епископи от околните градове и търсел между тях мъжете, които видял във видението, но не ги намирал. Тогава той свикал и други епископи, от по-отдалечени области, но и сред тях не ги намерил. Накрая заповядал да се съберат епископите от цялата империя. Царската заповед, или по-точно молба, достигнала остров Кипър и до град Тримитунт, където епископ бил свети Спиридон. Бог вече му бил открил намерението на царя и той се отправил при него със своя ученик Трифилий*, заедно с когото се явил във видението. Тогава свети Трифилий още не бил епископ.   * Трифилий, впоследствие епископ Левкусийски, е причислен към лика на светиите, паметта му се чества на 13 юни. Бел.ред.   Щом пристигнали в Антиохия, те отишли в царския дворец. Свети Спиридон бил облечен в бедни дрехи, в ръцете си държал тояга от палмово дърво, на главата имал митра, а на гърдите - малък глинен съд, в каквито жителите на Иерусалим имали обичай да носят елей от светия Кръст. Когато светият в този вид влязъл в двореца, един богато облечен велможа го сметнал за просяк, присмял му се, не му позволил да влезе и го ударил по страната. Но преподобният по своето незлобие и помнейки думите на Господа (Мат. 5:39), обърнал и другата си страна. Велможата разбрал, че пред него стои епископ, осъзнал греха си, смирено помолил за прошка и я получил. Едва светият влязъл в покоите, и царят веднага го познал, защото точно в такъв образ го видял във видението.   Констанций станал, приближил се до него, поклонил му се и със сълзи започнал да проси молитвите му към Бога за изцеление от болестта. Светият докоснал главата на царя, а той веднага оздравял и много се радвал на изцелението си, получено по молитвите на светеца. Царят му оказвал всякакви почести и с радост прекарал с него целия ден, показвайки голямо уважение към добрия лекар. През това време Трифилий бил поразен от царското великолепие, красотата на двореца, множеството велможи, които стояли пред златния царски трон, от изкусното държане на слугите, облечени в светли одежди. Свети Спиридон му казал: - На какво се учудваш, брате? Нима величието и славата правят царя по-праведен от другите? Нима царят не умира, както последния просяк, и не бива погребан? Няма ли и той заедно с другите да застане пред Страшния Съдия? Защо предпочиташ преходното пред неизменното и се дивиш на нищожното, когато следва да се стремим към невещественото и вечното и да обичаме само неувяхващата небесна слава? Преподобният поучавал много и самия цар, за да помни Божието благодеяние и да бъде благ към поданиците си, милосърден към съгрешаващите, благосклонен към умоляващите, щедър към просещите, да бъде за всеки любящ и добър отец, защото онзи, който не управлява така, трябва да бъде наречен не цар, а по-скоро мъчител. Накрая му заповядал строго да пази правилата на благочестието и да отбягва всичко, противно на Божията Църква*.   * Трябва да се отбележи, че император Констанций се отнасял благосклонно към еретиците ариани. Бел.ред.   Царят искал да благодари на светеца за изцелението по неговите молитви и му предлагал много злато, но той отказал да го приеме и казал: - Не подобава, царю, да отплащаш с омраза за любовта, защото това, което направих за тебе, е любов. Нима не е любов това, че оставих дома си, изминах толкова път по море, претърпях жесток студ и вятър? А ти ми предлагаш да взема като отплата злато, което е причина за всяко зло и лесно погубва всяка правда. Така говорел светият и не желаел да вземе нищо. Настойчивите увещания на царя го убедили да приеме златото, но не и да го задържи при себе си, защото той веднага го раздал на бедните. Освен това по увещанията на светеца император Констанций освободил от данъци свещениците, дяконите и всички клирици и църковни служители, като разсъдил, че не подобава служителите на Безсмъртния Цар да плащат данък на смъртния владетел. Когато се разделил с царя и тръгнал обратно към дома, по пътя светият бил приет в дома на един христолюбец. Тук при него дошла една жена езичница, която не знаела гръцки. Тя донесла мъртвия си син и плачейки горчиво, го положила в нозете на светия. Никой не знаел нейния език, но сълзите й ясно говорели, че умолява светеца да възкреси мъртвото дете. Избягвайки суетната слава, той отначало отказвал да извърши това чудо. И все пак, победен от горчивите ридания на майката и по своето милосърдие, той попитал дякона си Артемидот: - Какво да правим, брате? - Защо питаш мене, отче? - отговорил дяконът. - Какво друго трябва да сториш, освен да призовеш Христа - Подателя на живота, Който много пъти е изпълнявал молитвите ти? Ти изцели царя, нима ще отхвърлиш нищите и нещастните? Подтикван още повече към милосърдие от този добър съвет, светителят се просълзил, преклонил колена и се обърнал към Господа с топла молитва. И Господ, Който чрез Илия и Елисей възвърнал живота на синовете на сарептската вдовица и на сонамката (3Царств. 17:21; 4Царств. 4:35), чул и неговата молитва и върнал духа на живота в езическия младенец, който оживял и веднага заплакал. Щом видяла детето си живо, майката от радост паднала мъртва, защото не само тежката болест и сърдечната мъка убиват човека - понякога същото прави и голямата радост. След радостта от възкресяването на младенеца присъстващите били връхлетени от неочаквана печал и сълзи. Тогава светият отново попитал дякона: - Какво да правим? Дяконът повторил съвета си и светият отново прибягнал към молитвата. Той вдигнал очи към небето и възнесъл ума си към Бога, като се молел на Вдъхващия живот в мъртвите и Променящия всичко с едно Свое пожелание. После казал на умрялата: - Възкръсни и стани! Тя станала като пробудена от сън и взела живия си син на ръце. Светият забранил на жената и на всички присъстващи да разказват за чудото на когото и да било. Но след кончината на светеца дякон Артемидот не пожелал да утаи величието и силата на Бога, явени чрез великия Му угодник Спиридон, и разказал на вярващите за всичко, което станало. Когато светецът се завърнал вкъщи, при него дошъл един човек, който искал да купи сто кози от неговото стадо.   Блаженият му заповядал да остави уговорената сума и после да вземе купеното. Но той оставил пари за деветдесет и девет кози и скрил парите за една, като си мислел, че това няма да стане известно на светия, който поради сърдечната си простота бил напълно чужд на всякакви житейски грижи. Двамата отишли в кошарата и светителят заповядал на купувача да вземе толкова кози, за колкото е платил. Човекът отделил сто и ги изкарал зад оградата. Но една от тях като умна и добра рабиня, знаеща, че не е продадена от господаря си, се върнала обратно. Купувачът я хванал и я задърпал след себе си, но тя се отскубнала и отново влязла в кошарата. Така три пъти тя бягала от него, той я отвеждал със сила и накрая я метнал на раменете си. Козата блеела високо, опитвала се да се освободи и го бодяла с рогата си, а присъстващите се чудели на ставащото. Свети Спиридон разбрал причината за това, но като не желаел пред всички да изобличи нечестния купувач, тихо му казал: - Сине мой, сигурно не напразно животното прави така, като не желае да бъде отведено от тебе. Не си ли скрил цената му? Може би затова се отскубва от твоите ръце и бяга в кошарата?   Купувачът се засрамил, признал греха си и помолил за прошка. После дал парите и взел козата, а тя сама кротко тръгнала пред своя нов стопанин. На остров Кипър имало едно село, наречено Еритра. Когато отишъл там по някаква работа, свети Спиридон влязъл в църквата и заповядал на дякона да възнесе кратка молитва: светият бил уморен от дългия път, времето било по жътва и слънцето пекло немилостиво. Но дяконът започнал бавно да изпълнява заповяданото, нарочно проточил молитвата и с някаква гордост възгласявал и пеел, явно превъзнасяйки се с гласа си. Светият го погледнал гневно и макар да бил добър по природа, с укор казал: “Замълчи!”   Дяконът веднага онемял. Той се лишил не само от глас, но и от дар слово. Всички присъстващи усетили страх. Вестта за това бързо се разпространила из селото, жителите дошли да видят чудото и изпаднали в ужас. Дяконът паднал в нозете на светителя и със знаци го умолявал да развърже езика му. За същото молели и неговите приятели и роднини.   Светият не изпълнил веднага молбата им, защото бил строг към гордите и тщеславните, но накрая простил провинилия се, развързал езика му и му върнал способността да говори. Той обаче запечатал върху него следа от наказанието, като за цял живот го оставил да говори неясно и да заеква, за да не се гордее с гласа си и да не се хвали със словото си. Веднъж свети Спиридон влязъл в църквата в своя град на вечерня.   Случило се, че тогава там нямало никой, освен свещенослужителите. Но въпреки това той заповядал за запалят светилниците и много свещи и сам застанал пред олтара в духовно умиление. В определеното време той провъзгласил: “Мир на всички”, но нямало хора, които да отвърнат на благопожеланието на светителя. И изведнъж отгоре се чули множество гласове, които възгласявали: “и на твоя дух”. Този хор бил голям, строен и по-сладкогласен от всякакво пение на човеци.   Дяконът изпаднал в ужас, чувайки след всяка ектения, която произнасял, някакво дивно пение от небесата: “Господи, помилуй”. Чули го дори хора, които се намирали далеч от църквата и мнозина побързали да отидат там. Когато се приближавали към църквата, чудното пение все повече изпълвало слуха им и услаждало сърцата им. Но когато влезли вътре, не видели никого, освен светителя и неколцина църковни служители, и вече не чували небесната песен, от което изпаднали в голямо изумление. Друг път, когато светият пак стоял в църквата на вечерня, в светилника не достигал елей и огънят започнал да угасва. Светецът скърбял, защото се опасявал, че когато угасне светилникът, ще прекъсне и църковното пение и обичайното църковно правило няма да бъде изпълнено.   Но Бог, Който изпълнява желанията на онези, които Му се боят, заповядал на светилника да се препълни с елей, както някога съдът на вдовицата в дните на пророк Елисей (4 Царств. 4:2-6). Служителите донесли съдовете и по чуден начин ги напълнили с елея. Този веществен елей явно показвал изобилната Божия благодат, с която бил преизпълнен свети Спиридон и с която напоявал словесното си стадо. Веднъж той пристигнал по работа в град Кирина заедно с ученика си Трифилий, който по това време вече бил епископ Левкусийски. Когато преминавали планината Пентадактил и местността Паримна, която се славела с красотата и богатата си растителност, Трифилий се прелъстил от мястото и пожелал да придобие за своята църква някакво имение в местността.   Той дълго размишлявал за това в себе си, но мислите му не останали скрити от прозорливите духовни очи на великия отец, който му казал: - Трифилие, защо постоянно мислиш за суетното и пожелаваш имения и градини, които всъщност нямат никаква цена? Само привидно те изглеждат нещо съществено и с призрачната си ценност възбуждат в сърцата на хората желанието да ги притежават. Нашето неотемно съкровище е на небесата (1 Петр. 1:4), ние имаме жилище неръкотворно (2Кор. 5:1) - към тях се стреми и на тях се наслаждавай чрез богомислие. Те не могат да преминават от едни ръце в други и този, който веднъж стане техен притежател, получава наследство, от което вече никога не ще се лиши.   Тези думи донесли на Трифилий голяма полза и впоследствие заради истинския си християнски живот подобно на апостол Павел той станал избран Христов съсъд и се сподобил с безброй дарове от Бога. Така свети Спиридон, сам бидейки добродетелен, насочвал към добродетелта и други, и онези, които следвали увещанията и наставленията му, получили голяма полза, а отхвърлящите ги бивали застигани от лош край, както се вижда от следния случай.   Един търговец от Тримитунт заминал по море да търгува в чужда страна и останал там цяла година. По това време жена му извършила прелюбодеяние и заченала. Когато се върнал вкъщи, търговецът видял жена си непразна и разбрал, че в негово отсъствие е прелюбодействала. Той се разярил, започнал да я бие и искал да я прогони от дома си, а после отишъл и разказал за всичко на Божия светител Спиридон.   Съкрушавайки се душевно за греха на жената и голямата скръб на мъжа, той призовал жената и без да я пита дали наистина е съгрешила, защото за това свидетелствала бременността й, направо казал: - Защо оскверни ложето на съпруга си и опозори дома му? Но жената била изгубила всякакъв срам и се осмелила явно да излъже, че е заченала не от някой друг, а от мъжа си.   Присъстващите възнегодували още повече заради тая лъжа, отколкото за прелюбодеянието, и й казали: - Защо уверяваш, че си заченала от мъжа си, когато той не е бил вкъщи дванадесет месеца? Нима може плодът да остава в утробата дванадесет и повече месеци? Но жената настоявала на своето и твърдяла, че заченатото дете очаквало завръщането на баща си, за да се роди при него. Тя отстоявала своите лъжи и спорела с всички, вдигала шум и викала, че са я наклеветили и обидили. Тогава свети Спиридон, желаейки да я доведе до разкаяние, кротко й казал: - Жено! Ти падна в голям грях - голямо трябва да е и покаянието ти, защото все пак имаш надежда за спасение: няма грях, който да надвишава Божието милосърдие. Виждам, че прелюбодеянието те е довело до отчаяние, а отчаянието - до безсрамие, и би било справедливо да понесеш достойно и бързо наказание. Но все пак, като ти оставям време да се покаеш, пред всички ти заявявам, че плодът няма да излезе от утробата ти, докато не кажеш истината, без да прикриваш с лъжа онова, което може да види и слепец.   Думите на светеца скоро се сбъднали. Когато дошло време жената да ражда, тя била настигната от болест, която й причинявала страшни мъки и задържала плода в утробата й. Но ожесточена, тя не искала да се покае и умряла в грях с мъчителна смърт, без да роди. Като научил за това, Божият светител се просълзил и съжалил, че е осъдил грешницата с такъв съд, а после казал: - Няма повече да произнасям присъда над хората, щом думите ми тъй скоро се сбъдват над тях на дело.   Мъжът на една благонравна и благочестива жена на име Софрония бил езичник. Тя неведнъж усърдно умолявала светителя да обърне мъжа й в истинската вяра. Тези хора били съседи на Божия угодник, мъжът го уважавал и дори понякога си гостували. Веднъж се събрали много съседи на светия и езичника, присъствали и те двамата. И ето, изведнъж свети Спиридон казал на един от слугите, така че да го чуят всички: - Пред вратите стои вестител, пратен от човека, който пасе стадото ми. Той носи вест, че когато пастирът заспал, целият добитък се изгубил в планината. Иди и му кажи, че пастирът вече е намерил цялото стадо невредимо в една пещера. Слугата отишъл и предал на вестителя тези думи. Гостите още не били станали от масата, когато дошъл друг вестител с новината, че стадото е намерено. Езичникът много се учудил, че свети Спиридон знае ставащото далеч от него така, сякаш се извършва съвсем наблизо. Той решил, че светителят е един от боговете му и пожелал да стори това, което някога жителите на Ликаония направили за апостол Варнава и Павел* - да доведе жертвени животни, да приготви венци и да извърши жертвоприношение. * След като свети апостол Павел изцелил хромия от майчина утроба, жителите на ликаонския град Листра сметнали апостолите Павел и Варнава за езическите богове Зевс и Ермес (Деян. 14:13). Бел.ред.   Но светецът му казал: - Не съм бог, а само слуга на Бога и човек, във всичко подобен на тебе. Това, че зная какво става далеч от мене, ми е дадено от моя Бог, и ако ти повярваш в Него, ще познаеш всемогъществото и силата Му.   От своя страна и Софрония намерила подходящо време и започнала да убеждава мъжа си да се отрече от езическите заблуди, да познае Единия Истински Бог и да повярва в Него. Накрая със силата на Христовата благодат езичникът бил обърнат към истинската вяра и просветен със свето Кръщение. Така се спасил неповярвал мъж - \"чрез вярващата жена\"*, както казва свети апостол Павел. * 1Кор. 7:14. Тук свети апостол Павел внушава, че нечистотата на езичника баща като че се изглажда от чистота на майката християнка и не се предава на родилите се от този брак деца. При това е ясно, че за езичниците бракът с християни е естествено стъпало към пълното освещаване, тоест към приемането на Христовата вяра. Бел.ред.   Известно е и смирението на блажения Спиридон - той, светителят и великият чудотворец, не се гнусял да пасе безсловесните овци и сам се грижел за тях. Една нощ крадци взели няколко овци от кошарата му и вече се канели да си тръгват. Но Бог, Който обичал Своя угодник и пазел оскъдното му имущество, с невидими връзки здраво свързал крадците, те не могли да излязат от кошарата и против волята си останали там до сутринта.   На разсъмване светият дошъл при овцете и като видял крадците, свързани с Божията сила за нозете и ръцете, с молитвата си ги развързал и им дал наставление да не пожелават чуждото, а да се прехранват с труда на своите ръце. После им дал един овен, за да не отидат напразно - както той казал - усилията и безсънната им нощ, и ги отпратил с мир.   Един тримитунтски търговец често вземал на заем пари от светеца за търговията си. Когато се завръщал от пътуванията си и ги носел обратно, светият обикновено му нареждал сам да остави парите в сандъка, от който ги е взел. Толкова малко се грижел той за временните блага, че дори не следял дали длъжникът плаща правилно! А търговецът вече много пъти правил така, с благословията на светеца сам вземал пари от сандъка и сам ги връщал обратно, и делата му процъфтявали.   Веднъж, победен от користолюбието, той не оставил донесеното злато, задържал го при себе си, а на светеца казал, че върнал всичко. Скоро той обеднял, защото скритото злато не само не му донесло печалба, но го лишило от успех в търговията и като огън погълнало цялото му имущество. Тогава той отново дошъл при светеца и го помолил за заем. Божият угодник го пратил в спалнята си при сандъка, за да си вземе сам. - Иди и вземи, каквото си сложил - казал той. Търговецът отишъл и не намерил в сандъка пари. Върнал се при светителя с празни ръце, а той му казал: - Брате, в сандъка досега не е пипала друга ръка, освен твоята. Ако беше сложил там златото, сега можеше да го вземеш отново. Засраменият търговец паднал в нозете му и го замолил за прошка.   Светецът веднага му простил, но при това му казал за назидание, да не желае чуждото и да не осквернява съвестта си с измама и лъжа, защото придобитото с неправда не е печалба, а в крайна сметка загуба. В Александрия веднъж бил свикан събор на епископите.   Александрийският патриарх призовал всички подчинени епископи да съкрушат и низвергнат с обща молитва езическите идоли, защото в града имало още много от тях. Много усърдни молитви, както съборни, така и частни, били принесени на Бога и всички идоли в града и околностите паднали, само един особено почитан от езичниците идол останал неповреден на мястото си. Патриархът дълго и усърдно се молел за съкрушаването му и една нощ, докато стоял на молитва, той имал Божествено видение. То му повелявало да не скърби, а по-скоро да призове от Кипър Спиридон, епископ Тримитунтски, защото идолът е оставен, за да бъде съкрушен с неговата молитва. Патриархът веднага написал послание до свети Спиридон, с което го викал в Александрия, и му разказал за видението си. Щом получил посланието, свети Спиридон се качил на кораб и отплавал за Александрия. Когато корабът спрял на пристана и светият слязъл на брега, в същия миг идолът с многобройните му жертвеници се разрушил. Така в града научили за пристигането на светия.   Когато на патриарха казали, че идолът е паднал, той се обърнал към останалите епископи с думите: - Приятели! Идва Спиридон Тримитунтски.   И всички излезли да посрещнат светеца, приели го с почести и се радвали на пристигането на този велик чудотворец и светилник на света. Църковните историци Никифор* и Созомен** пишат, че свети Спиридон много се грижел за строгото спазване на църковния чин и за запазването в неприкосновеност на Свещеното Писание дори до последната дума.   * Църковният историк Никифор Калист живял през XIV в. Неговата “Църковна история” в 18 книги обхваща времето до смъртта на византийския император Фока († 611 г.). Бел.ред.   ** Созомен - църковен историк от V в., написал историята на Църквата от 323 до 439 г.. бел.ред.   Веднъж на Кипър имало събрание на всички епископи от острова по църковни дела. Сред тях били свети Спиридон и споменатият вече Трифилий, който бил изкусен в книжната премъдрост, защото като млад дълги години изучавал писанието и науките в Берит*. Събралите се отци го помолили да произнесе поучение в църквата. В словото си той трябвало да спомене думите на Христа, казани към разслабения: “стани, вземи си одъра и върви у дома” (Марк. 2:11). Трифилий заменил думата “одър” с “ложе” и казал: “стани и вземи ложето си”.   * Берит, днешен Бейрут, особено процъфтявал през V в. и се славел с школата си по риторика, поезия и право. Бел.ред.   Като чул това, свети Спиридон станал от мястото си и като не понесъл промяната в Христовите думи, казал на Трифилий: - Нима ти си по-добър от Онзи, Който е казал “одър”, че се срамуваш да употребиш Неговите думи? И пред очите на всички напуснал църквата. Той постъпил така не от злоба или защото сам не бил учен. Като укорил превъзнасящия се със своето красноречие Трифилий, той го научил на смирение и кротост.   Освен това свети Спиридон се ползвал с голямо уважение сред епископите, защото бил най-стар на години, прославен с живота си, пръв по епископство и велик чудотворец и всички уважавали думите му. Върху преподобния Спиридон почивала толкова велика Божия благодат и милост, че по време на жътвата в най-горещото време на деня главата му веднъж се оказала покрита с прохладна роса, паднала свише. Това станало през последната година от живота му. Заедно с жътварите той излязъл на полето, защото бил смирен и работел сам, без да се гордее с високия си сан. И докато жънел нивата си, в най-големия пек главата му била оросена както някога руното на Гедеон (Съд. 6:38).   Всички, които били на полето заедно с него, гледали и се удивлявали. После косите му изведнъж се променили: едни станали жълти, други - черни, а останалите - бели, и само Бог знаел какво знаменува това. Светият докоснал с ръка главата си и казал, че е наближило времето душата му да се раздели с тялото. После започнал да поучава всички на добри дела и особено на любов към Бога и ближния.   След няколко дни по време на молитва свети Спиридон предал своята свята и праведна душа на Господа (около 348 г., бел.ред.), на Когото праведно и свято служил през целия си живот, и бил погребан с почести в църквата на Светите Апостоли в Тримитунт*, където било постановено ежегодно да се почита паметта му. На гроба му се извършват много чудеса за слава на дивния Бог, прославян в светиите Си, на Отца и Сина и Светия Дух, Комуто и от нас да бъде слава, благодарение, чест и поклонение во веки. Амин.   * С Божията благодат честните мощи на свети Спиридон пребивават нетленни. Особено забележително е, че кожата е останала мека, като на живо човешко тяло. Те се пазели в Тримитунт до средата на VII в., когато поради набезите на варварите били пренесени в Константинопол. През 1453 г. свещеникът Георги Калохерет се отправил с тях в Сърбия, а оттам през 1460 г. - на остров Корфу. Тук всички свети мощи се пазят в храма на светеца, с изключение на дясната ръка, която се намира в Рим. Бел.ред.    ", "date": "2017.12.12", "title": "Църквата почита Св. Спиридон, по времето през 12-те дни след празника се гадае за идната година"}
{"url": "http://epicenter.bg/article/Zam-glaven-prokuror--Nad-124-000-dushi-u-nas-s-orazhiya--bez-da-sa-lovtsi-/142731/2/0", "text": "„Последните две години установихме неефективен контрол на МВР по отношение на разрешителните за носене на оръжия. Имаше стотици разрешителни с изтекъл срок. Общият брой на оръжията в страната с разрешително е над 340 000. Като над 124 000 са оръжията, които се държат от физически лица с цел самоотбрана, като сред тях няма регистрирани ловци”, заяви в студиото на предаването „Здравей, България” по Нова телевизия зам.-главният прокурор Ася Петрова.   По думите й обаче липсва единен електронен регистър, в който да фигурират разрешителните за носене на оръжия. А това възпрепятствало работата на МВР по контрол на лицата, притежатели на оръжие.   Запитана дали наистина прокуратурата проверява „Мис България” 2017 Тамара Георгиева, прокурор Петрова отвърна: „Наистина има депозиран сигнал във Върховна касационна прокуратура. Сигналът е депозиран от Николай Бареков във връзка с провеждането на конкурса”.   Тази сряда започва процесът за разграбването на КТБ. Специализираната прокуратура работи по случая. А преди няколко дни главният прокурор Сотир Цацаров се срещна със своя колега – главният прокурор на Сърбия. По време на срещата е подписано споразумение за сътрудничество между двете прокуратури и по наказателни дела. „Параметрите по това споразумение не касаят конкретни дела, обвиняеми лица или подсъдими лица”, уточни зам.-главният прокурор Ася Петрова. Прокуратурата проверява и колко са опасните язовирите у нас. „При язовир Огняново констатирахме следния проблем - прехвърляне на отговорност между различни институции, неиздаване на акт за публично-държавна собственост, както и непредприемане на мерки за ремонт на стената”, добави зам.-главният прокурор Ася Петрова. Тя коментира и делото „Килърите”. „Делото „Килърите” мина в историята. Факт са влезлите в сила осъдителни присъди без право на обжалване по отношение на трима от подсъдимите – Петър Стоянов, Васил Костов и Георги Вълев. Изпитвам удовлетворение от финала на този казус”, коментира зам.-главният прокурор Ася Петрова.  ", "date": "2017.12.12", "title": "Зам.-главен прокурор: Над 124 000 души у нас с оръжия, без да са ловци!"}
{"url": "http://epicenter.bg/article/D-r-Ilko-Semerdzhiev--Ministar-Ananiev-proyavi-glupava-arogantnost-kam-prezidenta/142740/2/0", "text": "Мотивите на президента са конституционни и са прецизирани от професор по право и конституционен съдия, което навява и на други мисли - дали здравният бюджетар няма и съдебно-конституционни амбиции, посочва бившият министър на здравеопазването Мораториум в здравеопазването е най-лошата идея, която може да хрумне на някого. В най-хуманната професия се пази живота и здравето, и дори на вербално ниво не се обявява мораториум (смърт). Медицината и здравеопазването изискват хуманитарна настройка, а не бюджетна - ясно е, че ресурсите са ограничени, но на този пост предмета на дейност не е да режеш разходи защото така режеш хора - изискват се баланси. Публичният бюджет за здравеопазване през 2018 г. е около 4.7 млрд.лв. и да не можеш да балансираш 25 млн.лв. е бюджетно безсилие. През 2017 г. така лишиха възрастните хора от плаково протезиране и пак ставаше въпрос за 20 млн.лв. - през юни лъгаха, че ги няма, за 2018 г. пак ги няма, въпреки че само в НЗОК ще бъдат акумулирани 407 млн.лв. в повече. На този фон да определиш мотивите на президента за \"несериозни\" е глупава арогантност. За бюджетар, не знам, може и да е допустима, за здравен министър - НЕ. И още нещо - нелоялността е отвратителна. Ананиев, вечният зам.-министър, за първи път стана министър по решение на президента Радев и днес квалифицирайки решенията му като \"несериозни\" всъщност дисквалифицира самият себе си. Впрочем, мотивите на президента са конституционни и са прецизирани от професор по право и конституционен съдия, което навява и на други мисли - дали здравният бюджетар няма и съдебно-конституционни амбиции ", "date": "2017.12.12", "title": "Д-р Илко Семерджиев: Министър Ананиев прояви глупава арогантност към президента"}
{"url": "http://epicenter.bg/article/Maya-Manolova-poiska-ot-KEVR-da-namali-tsenata-na-vodata/142744/2/0", "text": "Омбудсманът Мая Манолова изпрати остро становище до председателя на Комисията за енергийно и водно регулиране (КЕВР) Иван Иванов, във връзка с предстоящото увеличение на ВиК услугите от 1 януари 2018 г. в 14 области в страната. „За пореден път държавният регулатор не счете за необходимо да проведе обществено обсъждане по един толкова важен въпрос, който засяга потребителите в областите: Смолян, Варна, Пловдив, Силистра, Кърджали, Русе, Перник, Монтана, Шумен, Сливен, Бургас, Ямбол, Враца, София-град“, пише омбудсманът. В документа тя подчертава, че „правилното определяне на цените на ВиК услугите е въпрос от обществена значимост за развитие на ВиК сектора“. Манолова посочва, че на практика КЕВР и ВиК дружествата обсъждат цени, които се плащат от трета страна, без последната да има възможност да вземе отношение по тях. „Това, освен че е незаконосъобразно, е и неморално“, категоричен е общественият защитник. В становището си до председателя на КЕВР тя акцентира и върху факта, че вместо инфлацията от м. януари до м. октомври т.г., която е 0,7 %, регулаторът е взел предвид справка от м. декември 2016 г. до края на м. октомври т.г. – 1,9 %. От друга страна, Мая Манолова посочва, че всъщност инфлацията следва да се изчислява от момента на влизане в сила на утвърдената цена за 2017 г. за ВиК услугите, която е различна за операторите.  Омбудсманът дава и пример за абсурдността на ситуацията с предстоящото изменение на цените на водата за ВиК Ямбол. „При спазване на нормативните изисквания, одобрената цена на водата за ВиК Ямбол за 2018 г., не би следвало да се изменя. Вместо това, за този ВиК оператор цената на водата е с най-голямото увеличение – 20%“, изтъква парадокса Манолова. Националният обществен защитник критикува работата на КЕВР и по отношение определяне социалната поносимост на цената на ВиК услугите. Манолова е категорична, че КЕВР ползва данните от изследването на Националния статистически институт (НСИ) „Статистика на доходите и условията на живот“, които са чувствително по-високи от друго тяхно изследване за същата година – „Наблюдение на домакинските бюджети относно средно месечния доход на домакинствата“. „На основание чл.19, ал.1, т.4 от Закона за омбудсмана отправям препоръка, да се вземат под внимание посочените аргументи като приложите правилните критерии за определяне периода на инфлацията и социалната поносимост на цените на ВиК услугите. По този начин ще бъдат постигнати по-ниски и справедливи цени, в съответствие със закона“, пише в становището си до КЕВР омбудсманът. ", "date": "2017.12.12", "title": "Мая Манолова поиска от КЕВР да намали цената на водата"}
{"url": "http://epicenter.bg/article/7-dushi-sa-obvineni-za-nezakonen-iznos-na-lekarstva/142748/2/0", "text": "Седем души са били привлечени като обвиняеми за незаконния износ на лекарства, съобщи на пресконференция днес ръководителят на Специализираната прокуратура Иван Гешев, цитиран от \"Фокус\".   Той уточни, че един от задържаните при операцията е предполагаемият лидер на групата. По думите му има достатъчно основания той да остане в ареста и след като изтече наложената му мярка за 72 часа задържане. Останалите шестима са с мярка за неотклонение парична гаранция. По думите на Гешев ръководителят на групата е подсъдим по два процеса - за измама и за престъпление за данъчна измама, като се смята, че има реална опасност той да се укрие и да извърши и друго престъпление. За момента обвинението срещу групата е за незаконен износ на лекарства. Събират се материали за обвинения за пране на пари и данъчни престъпления. \"Разчитам на възложените ревизии на колегите от НАП и на проверките в болници и аптеки\", каза Иван Гешев. Той допълни, че на един от задържаните ще бъде предявено обвинение и за пране на пране, тъй като е държал сума от около 500 000 лв. \"Реекспортът на лекарства не е незаконен, ако те са придобити по законен начин\", уточни Гешев. За задържаните при операцията обаче се смята, че са придобити по нерегламентиран начин и с административни нарушения. Шефът на Специализираната прокуратура обясни още, че за момента имена на болници и аптеки, част от схемата, няма да се посочват, тъй като разследването продължава. Говорителят на главния прокурор Румяна Арнаудова обяви, че прокуратурата е мобилизирана, за да се пребори с източването на НЗОК с т.нар. паралелен износ на лекарства. \"Разбира се, прокуратурата може да противодейства само по отношение на извършените престъпления\", уточни тя. Арнаудова допълни, че наблюдаващите прокурори са възложили извършване данъчни ревизии на 42 юридически лица. На органите на Изпълнителна агенция по лекарствата и на Изпълнителната агенция Медицински одит са възложени проверки по отношение на 30 аптеки и 3 болници.    \"Не е моментът към този час да споделяме информацията, с която разполагаме, защото ще затрудним разследването. Ще има продължение по темата\", каза още тя.   \"Ще има продължение по темата. Разбирам, че разследването е много важно, но към този момент прокуратурата не може да споменава нито една от схемите. За нас е важно наказателното производство да успее, а не само да дадем информация на гражданите какво работим“, заяви Арнаудова. По думите ѝ, за да се постигне до успех, лицата трябва да се накажат. „Няма към този момент повдигнати обвинения за данъчни престъпления. Освен, че е пострадал българският гражданин, е нарушен финансовият интерес на републиката. Трябва да си съберем доказателствата, които сме възложили“, каза още Румяна Арнаудова.", "date": "2017.12.12", "title": "7 души са обвинени за незаконен износ на лекарства"}
{"url": "http://epicenter.bg/article/BSP-obsazhda-problemite-na-zdraveopazvaneto/142749/2/0", "text": "Изпълнителното бюро на БСП, заедно с експерти и членове на Съвета по здравеопазване, както и депутати от ПГ на „БСП за България“ от здравната комисия в парламента, обсъждат проблемите в здравеопазването. Това съобщиха от пресцентъра на партията.   Дискутират се наложеното вето на президента, кризата в държавните и общински болници и начините да бъде разширен достъпът до здравеопазване на всички български граждани. По време на разговора се обсъжда и исканият от БСП мораториум върху лицензирането на нови лечебни заведения.", "date": "2017.12.12", "title": "БСП обсъжда проблемите на здравеопазването"}
{"url": "http://epicenter.bg/article/Smetnata-palata-e-ustanovila-275-nesaotvetstviya-v-imushtestvenite-deklaratsii-na-publichni-litsa-/142752/2/0", "text": "Сметната палата е установила 275 несъответствия в имуществените декларации, подадени от лица, заемащи висши публични длъжности през 2017 г. Това съобщиха от пресцентъра на институцията.  Сметната палата публикува Списък със заключенията за несъответствие от извършените проверки на имуществените декларации, подадени от лицата, заемащи висши държавни и други длъжности през 2017 г.  Списъкът съдържа имената на лицата по чл. 2, ал. 1 от Закона за публичност на имуществото на лица, заемащи висши държавни и други длъжности (ЗПИЛЗВДДД), за които проверката по чл. 7 е приключила със заключение за несъответствие. От Сметната палата са установени:  - 147 заключения за несъответствия на лица, заемащи висши държавни и други длъжности, подали ежегодни декларации или уведомления през 2017 г.  - 128 заключения за несъответствие на лица, подали встъпителни и финални декларации за периода от 01 януари до 10 ноември 2017 г.  Проверката на имуществените декларации обхваща освен лицата по чл. 2, ал. 1 от закона и техните съпруг/а, и ненавършили пълнолетие деца.  В случаите, когато е съставено заключение за несъответствие, председателят на Сметната палата уведомява изпълнителния директор на Националната агенция за приходите, за предприемане на действия по реда на глава четиринадесета или петнадесета от Данъчно-осигурителния процесуален кодекс, както и председателя на Държавна агенция \"Национална сигурност\".  В 7-дневен срок от получаване на резултатите от Националната агенция за приходите, председателят на Сметната палата, ги публикува на интернет страницата на Сметната палата в раздел „Публичност на имуществото” - Резултати от НАП.  ЗПИЛЗВДДД има за цел да осигури публичност и прозрачност на имуществото и доходите на лицата, заемащи висши публични длъжности. Утвърдените през годините система на деклариране и механизъм на проверка, служат като ефективен инструмент за прозрачност, за превенция и за борба с корупцията. Публикуваната информация дава широка възможност на други заитнтересовани лица да провеждат необходимите разследвания. Систематичното публикуване и систематичната проверка на декларациите за имотно състояние, съставляват важен елемент на всяка ефективна система за противодействие на корупцията, осигурявайки прозрачност на имуществото на лицата, заемащи висши публични длъжности, поясняват от Сметната палата.  Списъкът, подготвен в съответствие с изискванията на ЗПИЛЗВДДД и ЗЗЛД, е публикуван на адрес:   ", "date": "2017.12.12", "title": "Сметната палата е установила 275 несъответствия в имуществените декларации на публични лица "}
{"url": "http://epicenter.bg/article/Putin-i-Erdogan--Reshenieto-na-SASht-za-Yerusalim-shte-ima-destablizirashto-vliyanie/142720/7/0", "text": "  Президентите на Русия и Турция Владимир Путин и Реджеп Ердоган обсъдиха ситуацията в Близкия изток и Сирия по време на срещата си на 11 декември, предаде ТАСС. Пред медиите след срещата Путин обяви, че двамата са се обединили около позицията, че решението на САЩ за Йерусалим ще има дестабилизиращо влияние в региона.  Президентите припомнят, че напрежението там и без този ход е достатъчно голямо. Те настояват да се спазват резолюциите на ООН, а статутът на Йерусалим да решат преки преговори между Израел и Палестина.   В разговорите си двамата президенти обсъдили и ситуацията в Сирия и решили, че ще си взаимодействат. Путин дойде в Анкара, след като часове по-рано посети първо Сирия, а после и Египет.  Русия вече е започнала да изтегля войските си в Сирия, както по-рано нареди Путин при посещението в Сирия. Това е обявил руският военен министър Сергей Шойгу в Турция.  Москва мисли и за продължаване на преговорите в Сирия през 2018 година с участието на президента Башар Асад, на когото е съюзник.  През миналата седмица Путин заяви, че терористичната организация ДАЕШ (\"Ислямска държава\") в Сирия е разгромена.    ", "date": "2017.12.12", "title": "Путин и Ердоган: Решението на САЩ за Йерусалим ще има дестаблизиращо влияние"}
{"url": "http://epicenter.bg/article/Tramp-iska-astronavti-otnovo-na-Lunata-i-polet-do-Mars/142724/7/0", "text": "Президентът на САЩ Доналд Тръмп иска астронавти отново да бъдат изпратени на Луната - за първи път след 1972 г., и да бъде подготвен пилотиран полет до Марс, предадоха Асошиейтед прес и Франс прес.   \"Този път целта няма да бъде само да бъде забито нашето знаме и да бъдат оставени отпечатъци от нашите стъпки. Ще изградим база за бъдеща мисия към Марс и може би един ден към други по-далечни светове\", каза президентът на церемония в Белия дом.   Той подписа директива, в която нарежда на НАСА да насочи повече усилия за пилотирани мисии към далечния Космос - приоритет, подкрепен от депутати от двете партии. Тръмп обаче не споменава нищо за финансирането на поисканите от него космически полети, отбелязва АФП. Експертите са единодушни, че за полет до Червената планета - Марс, който е на 225 милиона километра от Земята, са необходими огромен бюджет и върхови технически постижения.   По въпроса за пилотиран полет към Марс Тръмп отстоява целите, поставени от предшественика му Барак Обама. Седмици преди да напусне Белия дом, Обама обяви \"ясна цел за следващия етап от историята на Америка в Космоса: изпращане на хора на Марс в десетилетието, започващо през 2030 г., и гарантиране на безопасното им връщане на Земята\", напомня АФП. ", "date": "2017.12.12", "title": "Тръмп иска астронавти отново на Луната и полет до Марс"}
{"url": "http://epicenter.bg/article/Skalata-shte-stava-tatko-za-3-ti-pat--Momiche-e-/142743/10/100", "text": "Скалата публикува кадър с усмихнатото малко момиченце - дъщеря му Жасмин, а над главата ѝ е окачен плакат, на който пише: \"Момиче е! Нямам търпение да стана кака!!! И най-после аз да съм шефът!\" Дуейн Джонсън-Скалата обяви, че очаква второ дете с помощта на по-голямата си дъщеря. Скалата публикува кадър с усмихнатото малко момиченце - дъщеря му Жасмин, а над главата ѝ е окачен плакат, на който пише: \"Момиче е! Нямам търпение да стана кака!!! И най-после аз да съм шефът!\" Дуейн Джонън и красивата му съпруга Лорън Хашиян се появиха и на червения килим на премиерата на \"Джуманджи: Добре дошли в джунглата\". Двамата изглеждаха на седмото небе от щастие. Хашиян бе облечена в червена кадифена рокля по тялото. Двамата позираха за камерите, като нежно бяха поставили ръце върху добре оформеното бременно коремче на Лорън. Джонсън и Хашиян са заедно от десетина години. Дъщеря им Жасмин се роди през 2015 г., а Скалата има и 16-годишна дъщеря от брака си с Дани Гарсия.", "date": "2017.12.12", "title": "Скалата ще става татко за 3-ти път: Момиче е!"}
{"url": "http://epicenter.bg/article/Zhurnalist-ot-izdanieto--razkrilo-posegatelstva-na-Uaynstiyn--be-otstranen-za-seks-tormoz/142755/10/99", "text": ", което беше в основата н  срещу холивудския продуцент Харви Уайнстийн,  , който оспорва тези обвинения, предадоха Франс прес и ДПА. В изявление на изданието се казва, че  , за което разкрития са били направени неотдавна. Журналистът бе до голяма степен отговорен за отстраняването на директора на отдела за връзки с обществеността на Белия дом Антъни Скарамучи по-рано тази година, отбелязва ДПА. Райън Лица е работил като кореспондент на списанието във Вашингтон от 2007 г. Той е и анализатор в телевизия Си Ен Ен и . През юли Лица написа статия, посветена на коментарите, направени от Скарамучи по адрес на неговите колеги от Белия дом. В материала се цитираха някои   и се смята, че тази публикация е фактор, изиграл роля в решението на президента Доналд Тръмп да отстрани Скарамучи след само 10 дни на поста. По повод на обвиненията в сексуално посегателство Лица каза, че е  . Решението за отстраняването ми от списание \"Ню Йоркър\" бе взето прибързано, без задълбочено разследване на фактите. То е ужасна грешка, увери той. През октомври журналистът от \"Ню Йоркър\" Ронан Фароу направи първите разкрития за сексуалните посегателства, извършени от Уайнстийн. Те предизвикаха  , в които се оказаха замесени медийни знаменитости, звезди от шоубизнеса и дори политици. Вчера , носеща неговото име, след като специализираният сайт \"Ийтър\" публикува  , обвиняващи го в сексуално посегателство.   Източник: дарик", "date": "2017.12.12", "title": "Журналист от изданието, разкрило посегателства на Уайнстийн, бе отстранен за секс тормоз"}
{"url": "http://epicenter.bg/article/Biografat-na-leydi-Dayana-pishe-kniga-za-Megan-Markal-/142758/10/99", "text": "Журналистът Андрю Мортън, добил световна популярност с издаването на биографичната книга за принцеса Даяна, сега е заинтригуван от бъдещия нов член на кралското семейство – Меган Маркъл.   Андрю съобщи в профила си в Туитър за най-новия си проект, който ще носи заглавието „Холивудската принцеса“ и изучава подробно живота на годеницата на принц Хари.   Според Мартън Меган притежава неповторима харизма и потенциала да окаже влияние върху кралското семейство. Книгата ще бъде издадена на 19-и април 2018 г., малко преди Меган и принц Хари да си кажат заветното „да“.   В нея Андрю Мортън ще наблегне върху живота на актрисата преди годежа и преди да срещне принц Хари.   Журналистът споделя, че отдавна е фен на Меган и следи с интерес живота й. Разбира се, биографът сравнява любовта между новата кралска двойка с другите. Според него Меган и Хари демонстрират много повече любов, топлина и загриженост един към друг време на официалното им интервю след годежа, отколкото принц Чарлз и Даяна.   Също така Мортън е впечатлен от това, че Меган разбива стереотипите с лекота. Това ще е първата дама в двореца, за която това е втори брак.   Предстои да научим и още много любопитни факти от живота на актрисата преди официално да влезе в кралското семейство.  зточник: Woman.bg    ", "date": "2017.12.12", "title": "Биографът на лейди Даяна пише книга за Меган Маркъл  "}
{"url": "http://epicenter.bg/article/Nikoleta-Lozanova-debyutira-s-rolya-v-nay-noviya-balgarski-film-/142764/10/100", "text": "Трейлърът на най-новия български филм   бе представен за първи път пред публика в шоуто „Господари на ефира”. Той вече е достъпен за всички зрители из цялата страна в кината и интернет.   Голямата изненада в него е разкритието, че   участва в набиращата все по-голяма популярност продукция.    има ключова роля, но каква точно – остава тайна до премиерата на филма на 23 февруари 2018 година. Дебютът на Лозанова в киното е специално прецизиран от нея, а „Привличане” е грабнал вниманието й заради интригуващия сценарий и актуалната тематика.   Още в трейлъра аудиторията ще се запознае с главната героиня Лора Ангелова, изиграна от   – бивша танцьорка и настояща учителка по история в елитна гимназия. Животът й обаче не е особено розов на фона на конфликта й с директорката Великова (Койна Русева). Благодарение на модерния си подход към учениците и старанието да въвежда новости в учебния процес, Лора Ангелова се радва на подкрепата на голяма част от своите ученици и колеги. Някои от тях обаче искат сериозно да подронят авторитета й. Сблъсъкът между това как в младостта си не винаги постъпваме правилно, примесен със солидна доза хумор, любов и емоции, е в центъра на историята, за която „Привличане“ разказва.  Александър Сано, Луиза Григорова-Макариев, Радина Боршош, Живко Симеонов, Башар Рахал, Владо Пенев и други звезди на българското кино. „Привличане” е на екраните из цялата страна от 23 февруари 2018 година.", "date": "2017.12.12", "title": "Николета Лозанова дебютира с роля в най-новия български филм (Видео)"}
{"url": "http://epicenter.bg/article/Dashteryata-na-Uma-Tarman-i-Itan-Houk-izgryava-na-ekran/142779/10/100", "text": "\"Нещо в упоритостта на Джо и любовта ѝ към поезията беше мотивираща сила, която ме вдъхнови да работя по-упорито. Всички искат да са като Джо - с нейния независим дух, липса на стеснителност\", каза Мая Хоук, 19-годишната дъщеря на Ума Търман, получи роля в адаптацията по романа \"Малки жени\" на Луиза Мей Олкът, заснета от Би Би Си. Мая играе Джо Марч. Продукцията е от три части, като в нея участват също Емили Уотсън, Анджела Лансбъри, Майкъл Гамбън. \"Малки жени\" ще бъде \"бисерът\" в коледната програма на телевизията. На представянето на \"Малки жени\" в Лондон, Мая каза, че макар и това да е първата ѝ роля, тя е чувствала, че е много подходяща да изиграе независимата Джо. Мая разказа също, че е страдала от дислексия и \"Малки жени\" е била първата книга, която е успяла да прочете изцяло. \"Нещо в упоритостта на Джо и любовта ѝ към думите и поезията беше мотивираща сила, която ме вдъхнови да работя по-упорито и да завърша книгата. Всички искат да са като Джо - с нейния независим дух, липса на стеснителност; тя е свободна, непохватна и странна\" - каза Мая Хоук. Мая е най-голямото дете на Ума Търман. Актрисата има също син от Итън Хоук и малка дъщеря от мултимилионера Арпад Бюсон, припомня БТА, цитирана от Дир.бг.", "date": "2017.12.12", "title": "Дъщерята на Ума Търман и Итън Хоук изгрява на екран"}
{"url": "http://epicenter.bg/article/Bremennata-Keyt-vleze-v-rolyata-na-Dyado-Koleda-i-razdade-koledni-podaratsi/142784/10/100", "text": "Херцогинята не се отказва от високите обувки, като този път бе избрала дебел ток, а в ръка носеше черен клъч. Бременната съпруга на принц Уилям се появи на събитие и раздаде коледни подаръци на деца. Кейт изигра ролята на Дядо Коледа и с усмивка поздрави малките палавници и техните майки, като зарадва децата с големи пакети. Кейт бе облечена с леко палто на бранда Seraphine в бордо, което по кантовете имаше черни пухкави елементи. То се отличаваше с висока талия, която също бе отделена с черните пухчета. Бременната с третото си дете Катрин изглежда в завидна форма, като под палтото вече видимо се очертава корема ѝ. Херцогинята не се отказва от високите обувки, като този път бе избрала дебел ток, а в ръка носеше черен клъч.", "date": "2017.12.12", "title": "Бременната Кейт влезе в ролята на Дядо Коледа и раздаде коледни подаръци (Снимки)"}
{"url": "http://epicenter.bg/article/Ochakva-ni--ryadko-vpechatlyavasht--dazhd-ot-padashti-zvezdi/142789/10/101", "text": "Метеорният поток  тази година ще \"изнесе\" смайващ спектакъл, пише в. \"Дейли експрес\", цитиран от Дарик. , наблюдавани ежегодно през декември с пик в средата на месеца, са смятани за един от най-забележителните метеорни потоци през годината. В отсъствието на ярка лунна светлина се очаква тази година  . Пикът му ще бъде около 2 часа сутринта в сряда и четвъртък. Макар да \"фаворизира\"  , метеорният поток може да се наблюдава и от  . \"Тази година  ще бъдат особено впечатляващи поради на практика липсваща лунна светлина, която да ги засенчи. Ако условията позволяват, \"звездобройците\" ще станат свидетели на смайващ спектакъл, какъвто не е наблюдаван от 2014 г. Средно ще се виждат по една или две падащи звезди на минута. При отлични условия броят им ще стига до 90 на час. Едни от най-ярките метеори, които съм виждал, са били  \", казва Робин Скагел, вицепрезидент на Дружеството за популярна астрономия. Радиантът на метеорите от този поток (привидната точка, от която се появяват) се намира в  (на англ. Gemini), откъдето произхожда и наименованието му. Според Скагел обаче най-добра видимост ще има откъм  и близкия звезден куп  . Заради произхода си  са считани за необичаен метеорен поток. За разлика от останалите звездни дъждове, които произлизат от комети, родителското тяло на  е скалист астероид с характерна за комета орбита, известен като  . По-бавното движение на метеорния поток също допринася за впечатляващия му спектакъл. За разлика от  и  , които приближават Земята съответно със 133 200 и 162 00 мили в час (1 миля - 1609 метра),  се движат със скорост от едва 79 200 мили в час. е наблюдаван за първи път сравнително скоро - през 1862 г., за разлика от Персеидите и Леонидите, които са известни на човечеството още от древността. ", "date": "2017.12.12", "title": "Очаква ни „рядко впечатляващ“ дъжд от падащи звезди"}
{"url": "http://epicenter.bg/article/Rusiya-e-zapochnala-da-izteglya-voynitsite-si-ot-Siriya-/142717/7/0", "text": "Руските войници, изпратени в Сирия, вече са започнали да се връщат у дома. Точният срок на изтеглянето ще зависи от обстановката, обяви министърът на отбраната Сергей Шойгу, цитиран от ТАСС.  Шойгу каза това в Турция, където придружава президента Владимир Путин.  По-рано Путин посети руската военновъздушна база в Сирия \"Хмеймим\", където обяви, че най-боеспособните международни терористични групировки в тази страна са разгромени.  Той нареди да започне изтегляне на значителна част от руския контингент в Сирия, където според него са създадени условия за политическо уреждане на ситуацията под егидата на ООН.  В съответствие с международни споразумения в Сирия ще продължи да работи руският Център по помиряването на враждуващите страни. Русия освен това ще запази две постоянни военни бази в Сирия - в Тартус и Хмеймим, обяви Путин.  ", "date": "2017.12.12", "title": "Русия е започнала да изтегля войниците си от Сирия "}
{"url": "http://epicenter.bg/article/Napadatelyat-ot-Nyu-York-bil-yadosan-ot-deystviyata-v-ivitsata-Gaza/142719/7/0", "text": "  Извършителят на атаката в Ню Йорк е бил разгневен от действията на Израел в ивицата Газа, съобщи телевизия Си Ен Ен, цитирана от ТАСС.   Според източници на американската медия Акайед Уллах казал на правоохранителните органи, че е бил ядосан от израелското \"нахлуване в ивицата Газа\". Той не уточнил какво има предвид. По-рано американски медии заявиха, че Уллах, който е от Бангладеш, обяснил действията си със своето желание да отмъсти на Съединените щати за атаки в родината му.   Подкрепяща джихадистката групировка \"Ислямска държава\" медийна група, Макдиси медия, обяви, че атаката в Манхатън е в отговор на признаването на Ерусалим за столица на Израел от президента на САЩ Доналд Тръмп, предаде Ройтерс, като се позова на центъра за следене на екстремистката дейност в интернет САЙТ (SITE).   Палестинци влизат в сблъсъци с израелските сили за сигурност на Западния бряг и по протежение на границата между Израел и ивицата Газа, откакто президентът на САЩ Доналд Тръмп призна Ерусалим за столица на Израел миналата седмица. Най-малко четирима палестинци бяха убити оттогава, отбелязва Асошиейтед прес.  ", "date": "2017.12.12", "title": "Нападателят от Ню Йорк бил ядосан от действията в ивицата Газа"}
{"url": "http://epicenter.bg/article/Emanyuel-Makron-napomni-na-Tramp-negovata--istoricheska-otgovornost--za-klimata/142721/7/0", "text": "  Френският президент Еманюел Макрон напомни на американския си колега Доналд Тръмп, че носи отговорност пред историята заради решението си да оттегли САЩ от Парижкото споразумение за климата, предаде Франс прес, цитирана от Новини.бг.   В интервю за американската телевизия Си Би Ес, което даде в навечерието на днешната среща на върха за климата в Париж, Макрон заяви: \"Съжалявам, че го казвам, но мисля, че това е голяма отговорност пред историята и съм почти сигурен, че моят приятел, президентът Тръмп ще си промени мнението в идните месеци или години\". Макрон отговори на английски език на въпросите на американския журналист Джеф Глор, отбелязва АФП. Френският президент е на мнение, че е \"извънредно агресивно човек сам да вземе решение\" за оттегляне от споразумението, сключено от над 190 държави през 2015 г. \"Не съм готов за нови преговори, но съм готов да приема Тръмп, ако той реши да се върне към споразумението\". На въпрос какви са отношенията му с Тръмп, Макрон каза, че с колегата му са разговаряли много открито и че отношенията им са много директни. Той наблегна на историческия характер на борбата срещу затоплянето на климата.   \"Ако решим да бездействаме и да не променим начина, по който произвеждаме, по който инвестираме, ще бъдем отговорни за милиарди жертви. Не искам да бъда лидер, който ще изпадне в подобна ситуация, затова да действаме сега\", добави той. Макрон иска да бъде начело на световната борба за климата и днес събира в Париж десетки лидери, за да се опита да ускори недостатъчното финансиране на борбата с климатичните промени. Срещата на върха ще се състои на втората годишнина от подписването на Парижкото споразумение. Тръмп смята, че то е твърде несправедливо за САЩ, защото дава възможност на други страни да постигнат превъзходство над американската индустрия, посочва АФП.  ", "date": "2017.12.12", "title": "Еманюел Макрон напомни на Тръмп неговата „историческа отговорност“ за климата"}
{"url": "http://epicenter.bg/article/Sled-atentata-v-Nyu-York--Tramp-nastoyava-za-nova-imigratsionna-politika/142725/7/0", "text": "  Спешна реформа на имиграционната система в Съединените щати поиска президентът Доналд Тръмп след вчерашния опит за терористичен акт в Ню Йорк, съобщи БТВ. 27-годишен мъж с бангладешки произход взриви самоделна бомба на най-натоварената автобусна гара в Манхатън. Жертви нямаше, но петима души пострадаха.   Извършителят Акайед Уллах беше задържан. Пред властите той призна, че е действал под влиянието на „Ислямска държава”. В показанията си Уллах заявява, че атаката е била отмъщение за израелските действия в Ивицата Газа, съобщава Си Ен Ен.   Атентаторът е пристигнал в Ню Йорк през 2011 г. по имиграционна програма въз основа на семейната си връзка с други пребиваващи в страната.    ", "date": "2017.12.12", "title": "След атентата в Ню Йорк: Тръмп настоява за спешна реформа на имиграционната система на САЩ"}
{"url": "http://epicenter.bg/article/Snyag-paralizira-Zapadna-Evropa--Video--/142739/7/0", "text": "Обилни снеговалежи парализираха големи части от Северна Франция в първия ден от седмицата. Комбинацията от поледица и снежна покривка блокира десетки автомобили по северното френско крайбрежие,  Бурите създадоха проблеми на много места в Западна Европа. Сериозно засегнати са още Англия, Холандия и Белгия. Блокиран е и част от въздушния трафик.  Великобритания е парализирана от сняг. Стотици училища в Англия и Уелс обявиха понеделник за неучебен ден.  Въпреки че само на места се натрупа 30-сантиметрова снежна покривка, страната изпитва сериозни затруднения. Две летища – „Лутън” и „Бирмингам”, отмениха всички полети. Няколко други, сред които и най-голямото „Хийтроу”, изпитаха частични проблеми. Близо една четвърт от полетите на „Хийтроу” бяха отменени.  Силно засегнати са железопътните връзки в Уелс, Централна и Северна Англия, както и движението на пътническите влакове към Лондон.  Вестниците на Острова пишат за „снежна бомба” и „черен понеделник”.  Властите съобщиха за 30-километрова колона от камиони и автомобили, образувала се на магистрала М-11, която вероятно няма да се ползва нормално цял ден. На много места във Великобритания мокър сняг валя и днес. Очаква се това да предизвика проблеми с електрозахранването.  Снегът предизвика транспортен колапс и в Белгия. Обилният снеговалеж и 10-сантиметрова снежна покривка спряха въздушния трафик на летище „Завентем” в Брюксел. На много места в страната автомобилното движение и градския транспорт са напълно парализирани. Влаковете се движат със закъснение.  Снежната буря в Белгия през почивните дни предизвика прекъсване на електропроводи в южната част на страната. Падането на сняг през декември е рядко явление в страната. Обичайни за този месец са температури от 3-7 градуса над нулата, висока влажност и силен вятър.  Силният снеговалеж предизвика хаос във въздушното движение в Холандия. Летището в Айнховен е затворено, училищата също. Хиляди полети и влакови композиции бяха или отменени, или забавени.  Дебела снежна покривка натрупа и в Северна Италия.  Във вторник се очакват бурни ветрове в Германия, Австрия и Полша. По тази причина и в трите държави е обявен червен код.  В Швейцария пък най-високата степен на опасност е заради очакван обилен снеговалеж.  ", "date": "2017.12.12", "title": "Сняг парализира Западна Европа (Видео) "}
{"url": "http://epicenter.bg/article/Politolog--Putin-pecheli-na-parvi-tur-sas-70--ot-glasovete-/142742/7/0", "text": "Владимир Путин, който обяви наскоро, че ще се кандидатира за четвърти мандат като президент на Русия, ще спечели вота през март с около 70% от гласовете. Това прогнозира политологът Сергей Марков.  Той назова и конкретните причини за убедителната победа на Владимир Путин:  - Резултатите от работата на Путин като президент - Русия излезе от кризата на 90-те години на миналия век. Ръст на жизнения стандарт, намаляване на бедността, възстановяване на държавните институции, връщане на независимостта на Русия. На практика съвременната руска държавност бе създадена при путин и неговия екип и това ще работи за него.  - Путин решително подкрепи спасението на Крим от бандеровския терор и от американска окупация. Показа мощта на Русия. Не се поколеба да влезе в конфликт с целия Запад.  - Докато Западът атакува Путин и Русия и изисква Русия да се откаже от него, Русия ще подкрепя Путин.  - На хората се харесва стилът на политическо лидерство на Путин - скромен, не приказва, действа, спортна натура, делови, трезв, образован, спокоен. народен човек.  - Хората подкрепят плана за развитие на страната, който предлага Путин да се върви напред без излишни сътресения, да се развиват икономиката, високите технологии. Деа бъдем модерни, но да съхраняваме традиционните ценности. Да сме приятели с целия свят, но да съхраним своята независимост.  \"Путин няма сериозна конкуренция на изборите. Едва ли някой от формалните му съперници ще достигне и 20% от гласовете\", отбеляза Марков в социалните мрежи.  Същевременно политологът отбеляза и основните проблеми, с които Путин ще се сблъска в предизборната кампания. Те са сериозни и трябва да им бъде обърнато особено внимание, смята той.  - Цялата западна коалиция начело със САЩ ще работи, за да не допусне Путин да бъде държавен глава още 6 години. А това е много мощна сила. Най-мощната в света.  - Социално-икономическата ситуация в Русия е много сложна. Населението не е доволно нито от стандарта на живот, нито от властите и нивото на корупция. Това недоволство може да избие в неочаквана посока.  - Не е налице смислена концепция за икономическо развитие в условията на противостояние със Запада. Икономическият блок на правителството е слаб. Образът на бъдещето е неясен за избирателя. Съществува атмосфера на депресия.  - Руският елит е потенциално разделен, значителна част от него е готова в даден решаващ момент, ако настане криза, да подкрепи не Путин, а неговите врагове извън страната.  - Политическите институти са прекалено бюрократизирани. Ще им бъде трудно да водят кампания за доверието на избирателите. Мнозина са готови за политически действия единствено по заповед на началството. Липсват ярки личности.  - Доколкото няма драма и резултатите от изборите са предопределени, съществува опасност от ниска избирателна активност. Това може да намали легитимността на вота. А това е главният проблем, предупреждава политологът Сергей Марков.   ", "date": "2017.12.12", "title": "Политолог: Путин печели на първи тур със 70% от гласовете "}
{"url": "http://epicenter.bg/article/Putin-i-Erdogan-razgovaryaha-nasame-v-prodalzhenie-na-chas-v-prezidentskiya-dvorets-v-Ankara-/142745/7/0", "text": "Един час продължи снощи разговорът между турския държавен глава Реджеп Тайип Ердоган и руския президент Владимир Путин в двореца Бештепе в Анкара, предаде БТА.  Владимир Путин пристигна снощи на официално посещение в Турция по покана на Ердоган. Това бе осмата среща между двмата президенти през тази година, а след кризата със свалянето на руския самолет през ноември 2015 г. срещата им е 11-ата поред.  Владимир Путин бе посрещнат лично от Ердоган пред двореца Бештепе, двамата лидери сърдечно си стиснаха ръцете пред флаговете на Русия и Турция. Почетна рота отдаде почести на Путин.  След това двамата лидери преминаха към разговор на четири очи.  Турските медии съобщиха, че разговорът е бил насаме и е продължил един час, той е бил посветен на най-критичните проблеми към момента - Израел и Сирия, ситуацията в Близкия изток.  От двустранните отношения основно внимание е било отделено на енергийното сътрудничество. Вчера в Турция започна строителството на първата атомна централа Мерсин-Аккую, която строи Русия.  В изявлението си Ердоган посочи, че двустранните отношения между Турция и Русия с всеки изминал ден укрепват все повече.  Тази е нашата осма поредна среща в рамките на една година. В срещите си и разговорите по телефона ние постоянно обсъждаме критичните теми и набелязваме общи стратегии, каза Ердоган.  Турският държавен глава подчерта, че са обсъдили ситуацията в Израел, както и че с Путин са на подобни позиции по този въпрос.  \"Решението на САЩ да признаят Еерусалим за столица на Израел породи силно възмущение в света. Налице са негативните последици заради тази безотговорна стъпка. Израелски войници убиха четирима палестинци.Около две хиляди души са ранени. Израел буквално налива масло в огъня. Израел използва ситуацията, за да засили репресиите върху палестинците\", каза Ердоган.  Преди Анкара Владимир Путин бе в Сирия и в Египет.  Снощният разговор между Ердоган и Путин се състоя на фона на предстоящата в Истанбул среща във връзка с Израел на външните министри на Оорганизацията за ислямско сътрудничество, която ще се проведе под председателството на Ердоган.  ", "date": "2017.12.12", "title": "Путин и Ердоган разговаряха насаме в продължение на час в президентския дворец в Анкара "}
{"url": "http://epicenter.bg/article/Izvanredno--V-Moskva-e-arestuvan-shpionin-na-TsRU-/142747/7/0", "text": "В Москва е арестуван гражданин на Руската федерация, запозозрян в държавна измяна, предават руските медии.  Съобщава се, че Лефортовският съд в Москва е санкционирал ареста на Алексей Житнюк за скор до 29 януари 2018 г.  Съдебното решение е било взето още на 30 ноември, но едва днес става известно на медиите.  Делото е с гриф \"строго секретно\", поради което не се съобщават повече подробности.  По данни на местните медии, Житнюк е предавал на ЦРУ секретна информация за руския военно-морски флот.  ", "date": "2017.12.12", "title": "Извънредно! В Москва е арестуван шпионин на ЦРУ "}
{"url": "http://epicenter.bg/article/Eksploziya-v-nay-golemiya-gazov-hab-na-Avstriya--nay-malko-60-raneni-/142753/7/0", "text": "Експлозия разтърси най-големия австрийски газов хъб в Баумгартен, източно от Виена, и според непотвърдена медийна информация има ранени около 60 души. Взривът е станал в 8:45 ч. местно време, след което е избухнал пожар, предава БГНЕС.  Според предварителна има няколко ранени и положението вече е под контрол, заяви пред АФП говорителят на полицията Едмунд Трагшиц.  В. „Кронен цайтунг“ съобщи на своята електронна страница, че ранените са 60 души и че няколко екипа на пожарната охрана от околните населени места действат на местопроизшествието. Причината за експлозията все още не е ясна.  Газовият хъб в Баумгартен е основната точка за прием на синьо гориво в Австрия и е основният газоразпределителен хъб на внасяния от Русия, Норвегия и други страни газ. Тъй като е разположено близо до австрийската източна граница със Словакия, това съоръжение е един от най-важните газови хъбове в Европа, който обработва около 40 млрд. куб. метра синьо гориво годишно.  ", "date": "2017.12.12", "title": "Експлозия в най-големия газов хъб на Австрия, най-малко 60 ранени "}
{"url": "http://epicenter.bg/article/The-New-Yorker--SASht-sa-gotovi-da-se-saglasyat-s-prezidentstvoto-na-Asad-do-2021-g--/142763/7/0", "text": "Администрацията на САЩ е готова да не пречи на управлението на сирийския президент Башар Асад до следващите избори за държавен глава през 2021 г., съобщи изненадващо The New Yorker с позоваване на американски и европейски чиновници в публикацията Trump to Let Assad Stay Until 2021, as Putin Declares Victory in Syria.  По този начин американските власти се отказват от своята досегашна позиция, че Асад трябва да си отиде от поста в рамките на мирния процес.  „Решението на САЩ отразява ограничените варианти на администрацията, военната реалност на място и успеха на сирийските съюзници Русия, Иран и „Хизбула”, подкрепящи обсадения режим на Асад,” пише изданието.  Съобщава се, че Вашингтон се опасява да не би Асад да победи на изборите през 2021 г. и да продължи управлението си и занапред.  ", "date": "2017.12.12", "title": "The New Yorker: САЩ са готови да се съгласят с президентството на Асад до 2021 г. "}
{"url": "http://epicenter.bg/article/Strashen-glad-i-holera-zaplashvat-8-4-miliona-dushi-v-Yemen/142765/7/0", "text": "Масов глад и епидемия от холера застрашават 8,4 млн. жители на Йемен, или една трета от населението на страната. Това съобщи в понеделник пред журналисти заместник-говорителят на генералния секретар на ООН Фархан Хак. В изявлението си той представи извадки от наблюденията на координатора по хуманитарната помощ на ООН в Йемен Джейми Макголдрик. Според световната организация, блокадата на йеменското пристанище от страна на коалиционните сили, водени от Саудитска Арабия, продължава и води до липсата на \"гориво, храна и лекарства, увеличавайки значително броя на хората в неравностойно положение, които се нуждаят от помощ.\" Макголдрик подчерта, че основният приоритет за справянето с кризата е възобновяването на хуманитарните операции в Йемен. По негови думи, \"милиони хора, включително 8,4 милиона йеменци, които са на ръба на оцеляването, зависят от способността на хуманитарните работници да продължат дейността си и да им осигурят необходимото медицинско обслужване, чиста вода, храна и подслон.\" Сериозна причина за безпокойство за ООН остава и епидемията от холера, която продължава в страната. От началото на декември страната е регистрирала 975 000 случая на хора с опасното инфекциозно заболявания. От тях вече над 2 хил. души са починали.  ", "date": "2017.12.12", "title": "Страшен глад и холера заплашват 8,4 милиона души в Йемен"}
{"url": "http://epicenter.bg/article/Turski-rezhisyor-brutalno-ubit-ot-aktyor/142770/7/0", "text": "58-годишният Мустафа Кемал Узун е бил намушкан няколко пъти в гърба, а главата му е била разбита от множество удари с бейзболна бухалка Турският режисьор Мустафа Кемал Узун е бил брутално убит в дома си в Истанбул от млад мъж, който имал епизодична роля в един от телевизионните му сериали. 58-годишният режисьор е бил намушкан няколко пъти в гърба, а главата му е била разбита от множество удари с бейзболна бухалка, съобщи вестник „Хюриет дейли нюз\". Убийството е извършено в нощта срещу 10 декември. След сигнал полицията открила Узун в къщата му в квартал \"Шиле\". На местопрестъплението е установено, че портфейлът, мобилният му телефон и колата му са откраднати. По записи от камерите и след разпити на свидетели разследващите бързо успели да установят кой е убиецът. Той е задържан няколко часа по-късно в дома му в квартал \"Бейликуджису\". Телефонът на режисьора е бил открит у него. Освен това то показал на полицаите къде е паркирал автомобила на жертвата. Извършителят е признал какво е извършил, като обяснил, че причина за убийството станал скандал след употреба на алкохол. Засега няма повече информация за убиеца, но турски медии разпространиха негови снимки. Мустафа Кемал Узун е автор на 49 филма и телевизионни сериали и е носител на осем филмови награди, част от които международни.", "date": "2017.12.12", "title": "Турски режисьор брутално убит от актьор"}
{"url": "http://epicenter.bg/article/Ekshan--US-voenna-tehnika-zatana-v-neprohodima-polska-kal--Video-/142773/7/0", "text": "Агенция Ruptly публикува видео, заснето от дрон, на което се виждат приключенията на колона американска военна техника, затънала в калта край път в Полша.  Отбелязва се, че колоната се е движела в западните райони на страната. Инцидентът е станал недалеч от град Любин.  Там един от шофьорите решил да излезе на банкета, за да пробва спирачките.  Бойната машина обаче не успяла да изпълзи от калта обратно на шосето. Опитите да бъде изтеглена с друг влекач също се провалили, защото мощната машина се катурнала странично.  Трагикомичната ситуация все пак завършила с хепиенд, след като на мястото на инцидента пристигнала местна специализирана техника.  ", "date": "2017.12.12", "title": "Екшън! US военна техника затъна в непроходима полска кал (Видео)"}
{"url": "http://epicenter.bg/article/Erdogan-otchete--Prihodite-na-Turtsiya-ot-ruski-turisti-za-2017-g--sa-veche-4-5-mlrd--dolara/142781/7/0", "text": "Приходите на Турция от туристи, пристигнали тази година от Русия, са достигнали 4,5 млрд. долара, съобщи президентът на Турция Реджеп Ердоган в Анкара. \"До неотдавна доходите от туристи от Русия бяха на равнище 800 млн. долара, слава Богу, вечер достигнахме 4,5 млрд.”, похвали се президентът в реч в Турската академия на науките, излъчвана на живо от телевизионния канал „Хабертюрк”. От 2010 година насам Турция е едно от най-посещаваните места за почивка на руснаци, заедно с Египет. Пикът на руските почивки в Турция беше през 2015, когато страната е била посетена от 3,5 млн. руснаци. След въвеждането на забрана за чартърни полети между Русия и Турция и за продажба на почивки заради сваления от турците руски боен самолет над Сирия, туристическият поток от Русия практически спря. През 2016 туристическият поток е спаднал със 76% и е бил само 866 хиляди души. През тази година ситуацията рязко се подобри – броят на туристите от Русия през първото полугодие нарасна 9 пъти в сравнение с миналата година и вече е 1,6 млн. души.  ", "date": "2017.12.12", "title": "Ердоган отчете: Приходите на Турция от руски туристи за 2017 г. са вече 4,5 млрд. долара"}
{"url": "http://epicenter.bg/article/Nimits--Problemat-s-imeto-na-Makedoniya-shte-bade-reshen-prez-2018-g--/142783/7/0", "text": "Въпросът за името на Република Македония трябва да бъде решен следващата година. Това каза международният посредник в спора за името между властите в Скопие и Атина Матю Нимиц, който в момента води преговорите с представителя на Македония Васко Наумовски и на Гърция Адемантиос Василакис, предаде БГНЕС.  \"След толкова години, няма магическо ново име, което може да се появи отнякъде и реши въпроса. Решението ще бъде взето благодарение на политическата воля и дипломацията\", подчерта Нимиц.  \"Определено и в Македония, и в Гърция има подобрение на политическата атмосфира по отношение на спора за името. Днешните разговори в Брюксел минаха в добра атмосфера. Ще има интензивни преговори в близко време и нови срещи в Ню Йорк през месец януари, февруари и март... Разбира се, има тежки въпроси и от двете страни, но ще се опитаме да ги решим през следващите месеци\", каза още Нимиц.  Според него властите в Скопие и Атина поставят на високо място в своите приоритети проблема с името и имат намерение да подобрят двустранните отношения. Матю Нимиц поясни, че по време на днешната среща в Брюксел, която е първата за последните три години, той не е отправял ново предложение за името на Република Македония.  ", "date": "2017.12.12", "title": "Нимиц: Проблемът с името на Македония ще бъде решен през 2018 г. "}
{"url": "http://epicenter.bg/article/Rusiya-vremenno-zatvori-posolstvoto-si-v-Yemen-/142791/7/0", "text": "Русия временно затваря посолството си в Йемен, съобщи във вторник говорителят на руското външно министерство Мария Захарова, предава ТАСС, цитирана от \"Фокус\".  „С оглед на ситуацията в Сана, бе взето решение за временно преустановяване на руското дипломатическо представителство в Йемен“, се казва в направеното от Захарова съобщение.  „Всички служители са напуснали страната“, добави още говорителят. Не се съобщава кога Москва смята да отвори относно посолството си в Сана.  Кризата в Йемен ескалира в последните няколко месеца, след началото на военни стълкновения между поддръжниците на Али Абдула Салех и групировката на хутите, които водеха общи военни действия срещу силите на международно признатия президент Абд Рабу Мансур Хади и силите на коалицията, водена от Саудитска Арабия. На втори декември Салех обяви край на сътрудничеството си с хутите, а два дни по-късно бе убит, най-вероятно при сблъсък с групировката.  Кризата в страната започна през март 2014 г.  ", "date": "2017.12.12", "title": "Русия временно затвори посолството си в Йемен "}
{"url": "http://epicenter.bg/article/Evropeyskiya-sayuz-smyata-da-udalzhi-sanktsii-sreshtu-Rusiya/142793/7/0", "text": "Европейския съюз смята да гласува в четвъртък удължаване с още шест месеца икономическите санкции срещу Русия, предава Reuters, като се позовава на изказвания, направено от някои дипломати и официални лица.   Най-засегнати от санкциите, чиито срок трябва да изтече през януари 2018 г., са секторите на енергетиката, отбраната и финансите на Русия. Агенцията припомня, че те бяха въведени след събитията в Крим, определени от международната общност като анексиране на полуострова от страна на Москва.  ", "date": "2017.12.12", "title": "Европейският съюз смята да удължи санкциите срещу Русия"}
{"url": "http://epicenter.bg/article/Vzrivat-v-Avstriya-prekasna-gazovite-dostavkite-v-reditsa-evropeyski-strani-/142795/7/0", "text": "Експлозията в австрийския газоразпределителен хъб „Баумгартен“ причини прекъсване на доставките от Австрия в редица европейски страни, като най-засегнати са Италия, Словения, но и Унгария, и Хърватия, съобщи австрийският регулатор „И-Контрол“, цитиран от „Блумбърг“. Засега не е ясно кога доставките ще бъдат възстановени. Италия дори обяви извънредно положение при газовите доставки, съобщи ДПА. Министерството на икономическото развитие все пак подчерта, че страната не е застрашена от непосредствена енергийна криза, тъй като има достатъчно газови резерви. Обявяването на извънредно положение се прави в съответствие с европейските правила и националния план за извънредни случаи, посочи ведомството. Италия внася около 80% от енергийните си суровини, като една трета от газовите ѝ потребности се покриват от руски газ, припомня ТАСС. Страната внася синьо гориво и от други източници като Алжир, Либия и Северна Европа.  Главният транзитен газопровод на Словакия до Австрия е спрян, съобщи местният оператор. Същевременно „Газпром експорт“ обяви, че работи по преразпределението на потоците от синьо гориво и прави всичко възможно, за да гарантира доставките на клиентите си по това транспортно направление. „Баумгартен“ е разположен източно от столицата Виена. Той е основният център за разпределение в Австрия на газовите доставки от Русия и Норвегия и е един от най-големите газови терминали в Европа. Годишният му капацитет е 40 милиарда кубични метра. При експлозията в „Баумгартен“ тази сутрин загина един човек, а 18 бяха ранени, един от които – тежко. Взривът предизвика и пожар, който вече е потушен, но терминалът е затворен. Причините за инцидента са технически, обяви полицията.", "date": "2017.12.12", "title": "Италия обяви извънредно положение заради взрива в Австрия"}
{"url": "http://epicenter.bg/article/Edna-zhena-e-istinska--ako-do-neya-stoi-mazh-ritsar/142771/6/0", "text": "На 14 декември от19.00 в  зала 1 на НДК Държавна опера Варна ще гостува с българската премиера на мюзикъла „Тримата мускетари“ от Максим Дунаевски.   Либрето и сценична реализация Николай Априлов по романа на Александър Дюма-баща; диригент, оркестрация и аранжименти на песните Страцимир Павлов; сценография и костюми Ася Стоименова;  сценичен бой и фехтовка Николай Дериволков; хореография Татяна Янева; стихове на песните Мария Донева; диригент на хора Цветан Крумов; асистент-режисьор Сребрина Соколова.   В главните роли: Д`Артанян – Ованес Торосян; Атос – Свилен Николов; Портос – Велин Михайлов; Арамис – Калоян Лулчев; Людовик ХІІІ – Красимир Добрев; Анна Австрийска – Илина Михайлова; Лейди Уинтър – Антоанела Петрова; Кардинал Ришельо – Стефан Рядков, Херцог Бъкингам – Пламен Долапчиев,; Граф Рошфор – Станислав Кондов; Де Жусак - Людмил Петров; Де Тревил – Свилен Стоянов; Констанс Бонасьо - Мария Павлова; Господин Бонасьо – Пламен Георгиев. Оркестър, хор и балет на Държавна опера Варна с участието на Варненската детско-юношеска опера с диригент Ганчо Ганчев.   Мюзикълът с изпълнява на български с надписи на английски и руски език. Времетраене 2 ч. и 30 мин.     “Всички знаем за романа, дори да не сме го чели. Това е една от най-екранизираните литературни творби на всички времена. Всъщност онези храбри мъже, които някога са били наричани «рицари», въплъщават идеала за истинския мъж. Мъжът, за когото най-важни в живота са три неща: «красавицата, чашата с вино и щастливото острие на шпагата».   Може времето на рицарите да е безвъзвратно отминало, но във всеки стопроцентов съвременен мъж продължава да живее духът на някогашния рицар: силен, доблестен, мъжествен, готов без страх да се сражава за идеята си и безкрайно нежен към дамата на сърцето си. Ако ме питате мен, една жена се чувства истинска жена, само ако до нея стои мъжът рицар“, сигурен е  , режисьорът на „Тримата мускетари“.  тел.: 02/9166300, 02/9166400; email:  Всеки ден: 10.00-20.00;   ", "date": "2017.12.12", "title": "Една жена е истинска, ако до нея стои мъж рицар"}
{"url": "http://epicenter.bg/article/Kristian-Kostov--Uspyah-da-probiya-v-Evropa-zaradi-Balgariya/142787/6/0", "text": "„Упражнявам се в писането на песни. Според мен това е най-важното за един артист – да пее свои песни, които той е написал. Не кавъри или дори песни, написани за него“, довери още Крис Кристиан, който завоюва за страната ни среброто в тазгодишната „Евровизия“, призна, че е радостен, че музикалната му кариера е стартирала именно в България. „В Русия е почти невъзможно да направиш хит. И досега не знам при какви обстоятелства дадена песен става известна тук. От друга страна, фактът, че започнах развитието си в България, ми помогна значително да пробия и на европейския пазар“, категоричен бе пред bTV роденият в Москва певец. В страната на водката и матрьошките той също се радва на внимание от страна на меломаните. Фенове го спират за селфи в метрото и молове. Въпреки това изпълнителят на Beautiful Mess разкрива, че е по-популярен у нас, пише \"Монитор\". Последният повод за гордост за отличника от X Factor бе участието му в програмата на финала на „Мис Свят“ в китайския град Саня. „Това предаване се гледа от над 1 милиард души. Това не го знаех преди да се кача на сцената. Притеснявах се, разбира се. Повече притеснение обаче изпитах преди „Евровизия“, тъй като там не представях само себе си, а – цяла България“, обясни още Костов. Към момента той работи върху няколко музикални проекти, които обещава да сподели с феновете си съвсем скоро. „Упражнявам се в писането на песни. Според мен това е най-важното за един артист – да пее свои песни, които той е написал. Не кавъри или дори песни, написани за него“, довери още Крис. Едно от най-новите завоевания на Крис е наградата European Border Breakers Awards. \"Имам честта да бъда един от десетте финалисти и първият за България носител на наградата за изгряващ европейски изпълнител. На 17-ти януари догодина ще пея на фестивала Евросоник в Грьонинген, Холандия, в концерта за връчване на наградите\", сподели младата звезда в профила си във Фейсбук. ", "date": "2017.12.12", "title": "Кристиан Костов: Успях да пробия в Европа заради България"}
{"url": "http://epicenter.bg/article/NDK-sas-silno-poslanie-kam-chetyashtite-hora-/142788/6/0", "text": "За 45-и път в Националния дворец на културата официално бе открит Софийският международен панаир на книгата, организиран от Асоциация „Българска книга“ и 5-ото издание на Софийски международен литературен фестивал, който тази година е с фокус литературата на страните от Вишеградската четворка /Полша, Словакия, Унгария и Чехия/. Тържествената церемония в Централно фоайе на НДК, бе под звуците на Софийския духов оркестър с диригент маестро Юли Дамянов,    \"Една книга би могла да ни отведе в бъдещето, би могла да ни отведе в миналото, но днес тя ни води именно тук в Национален дворец на културата – обновен, светъл, готов да напише част от своята нова история\", каза Борислав Велков, Председател на Съвета на директорите.  “Днес, когато книгите и литературата навлизат все повече в технологичното и виртуалното, за мен е радост да видя, че НДК е пълно до горе с книги – 5 етажа литература! Това е невероятен успех за организаторите от АБК, за НДК, за четящите хора. Още през далечната 1967г. Панаира на книгата е написал първата страница от своята история, а 45 години по-късно имаме явно доказателство, че книгите устояват на предизвикателствата на времето. Нека литературата и книгите бъдат нашият пилот на духа и мисълта ни“, допълни още Велков.  Събитието уважи и зам.-министърът на културата Румен Димитров, който определи Панаира като забележителен момент от културния календар на столицата – място за среща между читатели писатели, илюстратори, издатели, преводачи и журналисти.  „Къща без книги е като стая без прозорци”, казва германският писател Хайнрих Ман, затова специално искам да благодаря на АБК и на българските издатели, както и на целия екип на НДК, които с този форум продължават да творят прозорците на нови светове пред нас и да правят от НДК истинско място за култура“, каза Румен Димитров.  Зам.-кметът на София Тодор Чобанов поздрави присъстващите и изрази голямата си надежда, че в тези няколко дни ще дойдат нови читатели, които ще намерят своята книга и ще посрещнат Коледа по-одухотворени и по-щастливи. Панаирът на книгата ще продължи 6 дни – от 12 до 17 декември.  В 45-ото издание участват повече от 200 издателства от страната и чужбина. Изключително наситената съпътстваща програма, премиери на най-новите книжни заглавия у нас, десетки срещи с български и чуждестранни автори и издатели и литературен фестивал с над 60 гости.  Сред участниците от страната ни са Ани Илков, Владимир Зарев, Владимир Левчев, Ангел Игов, Захари Карабашлиев, Момчил Николов, Милен Русков, Владимир Полеганов, Елица Георгиева, Петър Крумов, Иван Димитров, Кристин Димитрова, Оля Стоянова и др.  ", "date": "2017.12.12", "title": "НДК със силно послание към четящите хора "}
{"url": "http://epicenter.bg/article/Soprano-i-klasichesko-piano-izpalnyavat-Red-Hot-Chili-Peppers--Depeche-Mode-i-Queen/142798/6/0", "text": " е един необичаен проект на Мария Каракушева и оперното сопрано Пламена Гиргинова – сценичен микс от знаменити поп и рок парчета, поднесени в класически стил и изпяти като оперни арии. Red Hot Chili Peppers, Depeche Mode, Queen, Nirvana, Lady Gaga, Coldplay, Radiohead, Lenny Kravitz, David Bowie и други поп икони, дискретно, с финес и леко подбутване се опитват да изместят Тоска и Мадам Бътърфлай от светлините на прожекторите.   Вече в третия си сезон този проект успява да събере стотици верни последователи и продължава убедително да доказва, че за истински красивата музика наистина няма значение жанра, в който се представя. Grace on Air е удивителна възможност да подновите любовта си към някои от вечните парчета, чувайки и виждайки ги по съвършено нов начин.   Класическата интерпретация на поп-опуси като Otherside, Strangelove, Bohemian Rhapsody, Come as you are, Paparazzi, Paradise, Creep и други, са артистично доказателство, че истински гениалните музиканти създават творби, разпознаваеми във всеки музикален жанр. Тази магия е приложима и за български автори. Доказателство за това са класическите  интерпретации върху творчеството на Любо Киров, поднесени с участието на самия певец.   Grace on Air е изключителен спектакъл, в който въздухът е изпълнен с изящество, създавайки феерия от глас и музикални интерпретации.    е композитор на съвременна класическа музика и концертиращ пианист, известна с експерименталните си търсения в смесването на поп, хаус и джаз жанрове с класическа музика. Свири от пет годишна и има множество награди от национални и международни  конкурси за пиано. В момента Мария работи над първия си авторски албум HEARTECLIPSE.   Известна е и с експерименталните си търсения в Classic  In The House и Classic  In The Jazz, където – също като в Grace on air открива нови пространства за конвергенция между класическата музика и популярните аудио-изкуства. През 2017-а година на голям интерес се радва проектът й с Мария Силвестър „Концерт за две Марии и едно пиано”, който създаде рядък нов жанр – съчетание на класическа музика с класическа стенд ъп комедия.   също пее от малка и като солистка на детския радиохор има множество международни турнета. Самата тя е носител на ред национални и международни награди за млади оперни таланти. Има роли в опери на Моцарт, Пучини, Равел и други, на сцената на националния оперен театър и на международни сцени.   През 2016-а  особен интерес  предизвиква участието й в проекта „Operville” на Иво Димчев, с когото изнасят мини турне в Брюксел, Амстердам, Виена, Цюрих, Берлин, Франкфурт и Париж. Пламена е известна и на DJ-сцената, като един от организаторите и авторите на изключително популярните Shame-партита.", "date": "2017.12.12", "title": "Сопрано и класическо пиано изпълняват Red Hot Chili Peppers, Depeche Mode  и Queen"}
{"url": "http://epicenter.bg/article/Stiliyan-Ivanov-otkri-izlozhbata-na-Ralitsa-Dencheva-sas-sufi-stihove/142799/6/0", "text": "Режисьорът Стилиян Иванов откри изложбата на Ралица Денчева в Къщата на София. Зад тези наглед  сухи факти, които могат да предизвикат дори учудване у  незапознатите с творчеството на художничката, се крие едно творческо преплитане на изящна женственост и увлечение по учението на Руми, дискретна религиозност и езотерика, магически символи и алхимични знаци.   А всъщност, платната на Ралица са пъстри, вдъхновяващи, с една особена атмосфера, която художничката сама обяснява най-добре:  Аз самата съм творец на своя живот и създател на най-големия си шедьовър. И понеже искам тази картина да е най-красивата цветна картина, подбирам внимателно цветовете, внимавам за всяка своя мисъл, дума и дело.   Стилиян Иванов, като автор на филма в две части „Дервишите – мистиците на Изтока”, веднага усети влиянието на Джеляледин Руми върху творчеството на Ралица Денчева и забеляза очарователната комбинация между елементи от различни религии в едно хармонично цяло.   Водещата на представянето, журналистката Магдалена Гигова, припомни на ценителите в Същата на София, че Ралица Денчева е единствената българска художничка с изложба н Светая Светих на парижките църкви – Мадлената. Неотдавна там бе поклонението  пред тленните останки  на легендарния рокаджия Джони Холидей   Благодарение на щедрата подкрепа на д-р Милен Врабевски, Ралица е успяла да покаже платната си в криптата на храма и да представи книга със стихове на покойния си съпруг.   Вечерта в дома, където е издъхнала голямата българска актриса Адриана Будевска, премина под нежния ромон на арфата на Светла Илиева. След гостите бе и Мохамад Чубдари – суфи от Персия, който е главен герой във втория филм на Стилиян Иванов „Дервишите – мистиците на Изтока”. И двете ленти ще бъдат представени в  Къщата на София догодина.", "date": "2017.12.12", "title": "Стилиян Иванов откри изложбата на Ралица Денчева със суфи-стихове"}
{"url": "http://epicenter.bg/article/Inzh--Stoyan-Bratoev--Izgrazhdaneto-na-tretiya-lach-na-metroto-e-nay-trudno--3-km-se-padat-pod-reki-/142746/11/0", "text": "Изграждането на третия лъч на метрото е най-сложно, защото 3 км от него се падат под реки, заявява в интервю за Новини.бг инж Стоян Братоев, директор на столичния метрополитен.   В момента София има в експлоатация 40 км подземна железница с 35 метростанции, припомня той. Това са двете линии Люлин - Младост и Надежда - Лозенец, които са свързани в квартал Обеля, където има депо.   \"Общо двете линии превозват дневно около 340 000 пътници в работен ден. Това е доста добър показател. Натоварването, особено в пиковете часове, е доста голямо. Ползите от метрото, като сложим екологичния ефект, особено зимните месеци, когато се използва битово гориво, са огромни\", обяснява инж. Братоев. Според него така се икономисват около 110 000 човекочаса дневно.   „В момента се изгражда третата линия. Тя е много по-тежка от втората. Почти 3 км от третата линия минават под реки\", казва инженерът. И обяснява, че много от метростанциите се изграждат в райони с високи подпочвени води. \"Справяме се, но все още има строителство в най – тежките участъци. По-тежка за строителството беше станцията на „Красно село“. Близо 40% от изпълнението на новите метростанции от последната метролиния са готови и се очаква септември месец 2019 година да можем да се придвижваме с подземната железница от „Красно село“ до центъра на София“, продължава инж. Братоев. Предвижда се третата метролиния да стига до жп спирка на влак от Перник и така от Перник до центъра на София ще може да се стига за 30 минути. „Всичко това цели отново да се намали трафика в София“, изтъква в интервюто за Новини.бг инж. Стоян Братоев. Заради случаите на тежки инциденти в подземните железници при третия лъч ще има и специални стъклени преградни стени с врати, които ще отделят пероните от релсовите пътища. Предвижда се да има удължения и на вече съществуващи метролинии. В началото на 2020 година София трябва да има 52 км метро с 46 метростанции. Подземната железница трябва да поеме около 50% от столичани.    ", "date": "2017.12.12", "title": "Инж. Стоян Братоев: Изграждането на третия лъч на метрото е най-трудно. 3 км се падат под реки!"}
{"url": "http://epicenter.bg/article/Gen--Kircho-Kirov--Izteglyaneto-na-ruskite-voyski-ot-Siriya-e-sabitie-ot-globalno-znachenie/142751/11/0", "text": "Изтеглянето на руските войски от Сирия е събитие от глобално значение, заявява в интервю за обзорното предаване „Това е България“ на Радио „Фокус“ ген. Кирчо Киров, началник на Националната разузнавателна служба от 2002 до 2012-та година.    - Това събитие, защото то е събитие от глобално значение, би могло да бъде разглеждано в няколко аспекта. На първо място това е потвърдената в последните дни увереност на руската страна, на руското военно командване, на президента Владимир Путин, че военните ефективи на „Ислямска държава“ (ИДИЛ) са разбити, че ИДИЛ вече не е тази военна и териториална сила. Тя фактически загуби цялата си територия, която беше преди 2 години преди Русия да се намеси в борбата с тероризма на територията на Сирия. Това от една страна. На второ място, това показва нарасналата роля и влияние на Сирия в Близкия Изток и увереността, че по-нататък Сирия може да се развива и борбата с тероризма на нейна територия да продължи без наличието на такива големи военни ефективи, особено в лицето на Въздушно-космическите сили на Русия, както и използването на военни средства от типа рекети, изстрелвани от подводни лодки, от надводни кораби или действия на стратегически бомбардировачи „Су“ и „Ту“ с далечен обсег на действие. На трето място, със сигурност това краткотрайно посещение, но много знаково, на Путин в Сирия в база „Хмеймим“ следва да се преценява и от вътрешна гледна точка на Русия, защото както е известно на 18 март 2018 година предстоят президентски избори. Владимир Путин вече обяви своето решение да се кандидатира за президент и олицетворяването в негово лице на една блестяща, както днес той се изрази, военна победа над тероризма в Сирия, със сигурност му носи много бонус точки в предизборната надпревара. Въпреки че надпревара в този момент е силно казано, тъй като той е откровено едноличен лидер в тази класация. На четвърто място, това със сигурност е една стъпка, която превежда Сирия и Русия, а и не само Русия, а и другите държави, с които тя работи, на базата на мирното поле. Тоест, действия от мирен характер за по-нататъшно успокояване на обстановката в Сирия и превеждане на страната в мирновременно положение след толкова години война и разруха. Това е много знаково не само за района, това е знаково и за целия свят, тъй като видяхме нервната реакция на САЩ по този повод, и очевидно е, че и там оценяват, че обстановката се развива в полза на Русия. В този смисъл и краткотрайното посещение днес на Путин за 4-5 часа в Египет, краткотрайно, но много знаково и много резултатно, показва нарасналия авторитет, нарасналата роля и незаобиколимостта на Русия за всяко едно развитие на обстановката в Близкия Изток.  - Практическото изтегляне на част от военните ефективи едва ли на този етап лишава Русия от някакво въздействие чрез военна сила върху обстановката, защото тази в Сирия коренно се промени. Както казах вече ИДИЛ не съществува. Тя владееше до преди 2 години над 70% от територията на Сирия. Днес сирийската територия е освободена от ИДИЛ и в голямата си част тя се ръководи от правителството, каквото и да е то и какъвто и да е той президентът Башар Асад. Така че вероятно преценката на Русия, на руското ръководството и в частност лично на президента Путин, е меродавна за това как тази обстановка се развива и какви действия на каква плоскост трябва да бъдат предприемани по-нататък. И днес изтече съобщение, че след Египет президентът Путин отива в Турция. Няма съмнение, че факти като този, че Русия започва строителство на ядрена централа в Египет, че Русия ще строи две ядрени централи на територията на Турция, е от изключително значение за влиянието на Турция върху обстановката в региона, и без съмнение там с Ердоган, а и с президента Сиси на Египет, са били обсъждани особено горещите проблеми, горещите въпроси, свързани с развитието на обстановката в Сирия. Явно е, че преценката, която е взета, е приведена в действие. Но аз искам да подчертая и това, че Русия е в състояние много бързо отново да приведе във висока степен на бойна готовност своите Въздушно-космически сили и бързо да прехвърли част от тях отново на територията на Сирия, тъй като тя запазва своите две бази „Хмеймим“ и „Тартус“. Втората като стоянка и убежище на флота и надморски и подводен на Русия. А и проникналите новини – забележете, това също е важно да го споменем, че Русия обмисля предложението на Судан да започне изграждането на военна база на Червено море. Това са все факти, които говорят убедително, че Русия наистина се е превърнала в незаобиколим фактор.    - Аз не мисля, че това е свързано с персоналното отношение към президента на Сирия Асад на този етап. По простата причина, че политическият процес, процесът за мирно урегулиране на ситуацията в Сирия, тепърва започва. Или той започна преди няколко месеца, но той започна на две плоскости. Едното, както е известно, това е площадката, както се изразяват руснаците, в Астана. Тоест, процесът от Астана. Другото, това е признатият от ООН процес на мирни преговори в Женева. В този смисъл, аз мисля, че Русия си запазва възможностите за въздействие върху развитието на обстановката и посредством развитието на тези два процеса. А що се отнася до Ердоган, нека да не забравяме, че в един период от няколко месеца през изминалата година Ердоган промени своето отношение към Асад, и вече отдавна не поставя като предварително условие въпроса за неговото снемане от политическата сцена на Сирия.    - Аз мисля, че това е автономно решение на Русия, но то ще има своето значение и върху действията на коалицията, ръководена от САЩ, защото така или иначе то влияе върху международната общественост, влияе върху мнението на политиците и не може да бъде пренебрегвано. Но това са все пак две големи свръхдържави, две големи суперсили Русия и САЩ, и реакцията на коалицията, ръководена от САЩ тепърва предстои да ги видим.    - В основата си то е антиконфронтационно по същество, така че изтеглянето на една значителна част от военния контингент на Русия всъщност е един пролог към мирното развитие на процесите в Сирия. И вие сте права, аз приемам едно такова становище, че може да се разглежда и като един жест към Запада. Още повече, че позициите на Русия са толкова стабилно установени, че едва ли някой е в състояние да ги промени и да я измести от там.    - Не, аз мисля, че голямата поука, която Русия и лично Владимир Путин са си извадили от ситуацията, която се разви в Афганистан и в която изпадна Съветският съюз, и която ситуация по същество допринесе много чувствително и за разпада на самия Съветски съюз, се отчитат много внимателно и от Путин, и от руското ръководство. И съм сигурен, че една от причините за това изтегляне е действително Русия да не изпадне в ситуация, подобна на тази, която беше Съветския съюз в Афганистан. Аз съм дълбоко убеден, че тази голяма тежка обица, наречена „Афганистан“ продължава да тежи на руското ръководство, и тя е един от крайъгълните камъни при взимането на стратегически решения от рода на това, което е в момента за изтегляне на този войскови контингент и Въздушно-космически военни сили от Сирия.      ", "date": "2017.12.12", "title": "Ген. Кирчо Киров: Изтеглянето на руските войски от Сирия е събитие от глобално значение"}
{"url": "http://epicenter.bg/article/-quot-Figaro-quot--Rusiya---noviyat-stopanin-na-arabskiya-svyat--/142756/11/0", "text": "Завърнала се в Близкия изток през 2015 г., благодарение на военната си намеса в сирийския конфликт, Русия непрекъснато увеличава своето влияние в този регион. Започналата през 2011 г. „Арабска пролет“, демонстрациите срещу Владимир Путин, а след това революцията в Украйна затвърдиха мнението на Кремъл, че той се намира под обсада. Влизайки във войната в Сирия, Русия видя възможност да промени положението и да изземе инициативата.    Кой си спомня за Фронта за освобождение на Дофар? Никой, ако спонсор на тази въоръжена марксистка групировка през 60-те години на ХХ век не беше Съветският съюз. В името на борбата с империализма СССР винаги е подкрепял арабските националистически и революционни движения. Фронтът за освобождение на Дофар, който безуспешно се опитваше да свали монархиите в Персийския залив, просъществува 12 години, преди да отиде на бунището на историята.  Но днес, когато Русия поема ролята на миротворец в Сирия, на ум изплува целият съветски опит в Близкия изток. Приемайки саудитския монарх Салман в Москва, Владимир Путин напомни, че СССР са били първата държава, която е признала кралството през 1926 г. От 1952 г. СССР зае стабилно място в региона, подкрепяйки идването на власт в Египет на Насър, който сложи край на монархията, подкрепяна от британците. Това постави началото на успешното военно сътрудничество, което никога не е спирало. По време на войната за независимост, Алжир също получаваше от СССР оръжие. След събитията в Южен Йемен Москва успя окончателно да обяви своята идеологическа победа.  От 1967 до 1990 г. Южен Йемен беше единствената страна в арабския свят със 100% марксистки режим, просъществувал чак до временното обединяване на страната. В същото това време съветският режим рухна, а заедно с това и неговото влияние в Близкия изток.  „Нашето влияние беше сведено до нулата. Русия повече нямаше финансови ресурси за провеждане на собствена политика в региона, който загуби всякакъв интерес да поддържа връзки с Москва“, заяви Кирил Симеонов от Руския съвет по външна политика.    В статия, публикувана на сайта на международния дискусионен клуб „Валдай“, египетският анализатор Нурхан ел-Шейх нарича събитията в Сирия „чудото на Путин в Близкия изток“. В действителност, именно сложната верига от събития, станали по време на Арабската пролет, подтикнаха Москва да излезе на международната сцена. През 2011 г. след свалянето на Мубарак в Кайро, Русия се оказа предадена от Лондон и Париж, които успяха да си осигурят нейния неутралитет, а след това започнаха въздушна операция в Либия. Въпреки резолюциите на ООН това доведе до свалянето на Кадафи, отдавнашния съюзник и икономически партньор на Москва. Няколко месеца по-късно, когато под заплаха се оказа Асад, Кремъл обвини за това не самите сирийци, а така наречените западни спонсори. Аргументът за ислямистка заплаха, идваща от кавказките бойци, отишли на джихад, започна да се използва от руските власти много по-късно.  Утежняващ фактор стана и това, че арабските събития съвпаднаха с демонстрациите срещу Путин през зимата на 2011-2012 г., а две години по-късно и с украинската революция, която свали проруската власт. Кремъл видя в тези събития същата логика, която резюмира през 2014 г. генералният секретар на Съвета за сигурност Михаил Попов: „Събитията от „Арабската пролет“, военният конфликт в Сирия и ситуацията в Украйна са свидетелство за появата на нови военни заплахи за Русия“.  Военната намеса на Москва през септември 2015 г. в Сирия, където Русия има малка военноморска база в Тартус, стана най-значимият отговор на новата заплаха пред нейната сигурност. Москва дори мислеше първоначално да използва този военен лост, за да застави Запада да свали санкциите след намесата на Русия в Донбас, но този замисъл не се увенча с успех. Според Кирил Симеонов „всичко, което се случи, е отражение на украинските събития“. По този начин експертът подчертава непредвидения характер на това ново руско влияние.    В тази кризисна ситуация „Русия е единствената реална сила, която поддържа контакти с всички и може да претендира за ролята на посредник между всички участници“, заяви Мария Беленкая, специалист по арабския свят. Ярък пример за мащабите на посредничеството е тясното сътрудничество на Москва с Иран за прекратяването на огъня и политическото урегулиране в Сирия, докато големите играчи – от Саудитска Арабия до САЩ – не сътрудничат с Техеран.  Успоредно, Владимир Путин с голям размах прие в Кремъл саудитския крал Салман, воюващ с шиитския режим в Йемен. По този начин, той любезно се съгласи да действа в качеството си на противовес на растящото влияние на Иран в региона. Рияд и Москва тясно координират усилията за обединение на делегациите на сирийската опозиция на Женевските преговори. Действайки без пряка намеса в конфликта, Москва се сближава с Катар, с който Саудитска Арабия и ОАЕ прекъснаха дипломатическите си отношения, и подтиква тези два съперника в Персийския залив към диалог. През септември Русия подписа с Катар споразумение за сътрудничество във военно-техническата сфера.  Първоначално всички страни-спонсорки на сирийските бунтовници много лошо реагираха на руската намеса в подкрепа на Асад. Днес, благодарение на своя военен успех, Москва се превърна в пълноправен играч, с когото трябва да се съобразяват. Турция, яростният противник на Дамаск, тясно сътрудничи с Русия в „Тройния съюз“ с Иран, за укрепване на режима на спиране на огъня. Владимир Путин шест пъти се среща с Реджеп Тайип Ердоган.  Владимир Исаев, учен арабист от Института за страните от Азия и Африка, дава просто обяснение на руското влияние: „Страните от Близкия изток уважават силата, за това те ни уважават?“...    Вече цяла година продължава икономическият меден месец между яростните конкуренти на енергийния пазар, Русия и петролните монархии – на първо място Саудитска Арабия. Разтърсени от спада на цените на петрола, Рияд и Москва сключиха споразумение за замразяването на своето производство и включиха в процеса всички страни-производителки, въпреки че Русия не е член на ОПЕК. Безпрецедентното споразумение Opep Plus позволи на страните, които са го подписали, да увеличат своите бюджетни резерви. Неотдавна споразумението беше удължено до края на 2018 г. Това е важен елемент от влиянието на Русия в Близкия изток.  „Цените на петрола са по-силни от идеологията“, потвърждава Марина Беленкая. Дълго време, концентрирайки се на Европа и Азия, най-вече чрез „Газпром“ петролната дипломация на Кремъл се разгърна по посока на Близкия изток, този път обаче с помощта на гиганта „Роснефт“ начело с близкия до Путин Игор Сечин. През септември 2016 г. Катар, най-големият в света производител на втечнен газ, придоби дял в капитала на руската петролна компания на стойност 2,5 милиарда евро преди да продаде по-голямата част от него на китайците.  През ноември „Роснефт“ съобщи, че е отпуснала аванс на кюрдските власти в размер на 1,3 милиарда долара за разработката на тези богати на „черно злато“ земи. Тази стъпка предизвика гнева на Багдад. По този начин Русия се опитва да укрепи своите търговски отношения с всички играчи в региона, особено във военната сфера. „От политическите връзки лесно можеш да се отдръпнеш, но това ще бъде много по-трудно с икономическите“, заяви Владимир Исаев. Пример: Саудитска Арабия ще купува руско оръжие на пазар, блокиран от Вашингтон.    Въвличайки се в конфликта на Близкия изток заради сирийската война, Москва може да загуби почти цялото си влияние в региона след сключването на мира: тази хипотеза сега се обсъжда от руските арабисти. Експертите подчертават нестабилността на руската позиция, която арабските играчи смятат за пешка, която лесно може да бъде манипулирана в името на глобалното геополитическо равновесие. Нейното влияние изглежда смехотворно в контекста на войната за религиозно влияние, която Рияд и Техеран водят в региона. Иранският шиитски експанзионизъм, подкрепен от Русия в Сирия, е повод за тревога в Москва. Също както „отношенията между Русия и Саудитска Арабия могат утре да се върнат на нулата“, предупреждава Григорий Косач, професор от катедрата за Съвременен изток в Руския държавен хуманитарен университет.  Още една пречка идва от Вашингтон. Обсъждайки с Москва плана за съвместна експлоатация на авиобази, Египет на първо място се опитва да запази влиянието на своя американски съюзник. Същите мотиви има и Турция, чиято дружба с Русия ще продължи точно толкова, колкото ще продължи нейната караница със САЩ.  Признавайки Йерусалим за столица на Израел, Доналд Тръмп позволи да се сформира напълно противоестествената руско-европейска коалиция, която беше против подобно решение. Този факт е забележителен с това, че след масовата еврейска емиграция в края на 80-те години Москва и Тел Авив създадоха много стабилен тандем, макар руската дипломация никога да не се е отказвала от оказване на натиск за урегулирането на израелско-палестинския конфликт.  В този неспокоен регион Владимир Путин не може да се похвали със стратегическа визия: ролята на тактик, и както някои казват, на опортюнист, напълно удовлетворява неговите амбиции.   ", "date": "2017.12.12", "title": "\"Фигаро\": Русия – новият стопанин на арабския свят? "}
{"url": "http://epicenter.bg/article/-quot-Vzglyad-quot--Rusiya-uspya-da-ne-povtori-v-Siriya-afganistanskite-greshki/142776/11/0", "text": "„Родината ви очаква, приятели. На добър път. Благодаря ви за службата“. С такива думи президентът на Русия Владимир Путин се обърна към воюващите в Сирия летци и даде заповед руската армейска групировка да се изтегли от страната. Русия наистина успя да постигне в Сирия впечатляваща военна победа и остава единствено да се проучи благодарения на какво се случи това.   „Вие се завръщате с победа по своите родни места, при своите близки, родители, жени, деца и приятели. Родината ви очаква приятели. На добър път. Благодаря ви за службата“, заяви президентът, изнасяйки реч пред руските военни на летище „Хмеймим“ и даде заповед за изтеглянето на руската армейска групировка от Сирия. Решението е взето във връзка с това, че „Ислямска държава“ е вече напълно разгромена“, за което той обяви още миналата седмица.  „Заплахата на тероризма като цяло е още много висока, но в Сирия успяхме да нанесем поражение на една от главните групировки“ – „Ислямска държава“, подчерта Путин, обръщайки се към своя сирийски колега Башар Асад, който на свой ред от името на целия сирийски народ изрази дълбока признателност за ролята, изиграна от руската авиация в общата война.  „Получих задача и пристъпих към извеждането на войските в състава на 25 летателни апарати. От тях 23 са самолети с различна модификация, два хеликоптера К-52 , а също така военен контингент в състава на отряда на военната полиция на Русия, отряд за специално назначение, военно-полева болница, отряд от центъра за разчистване на мини“, заяви командирът на руските военно-космически сили генерал-полковник Сергей Суровикин.   По заповед на Путин на постоянна основа остават два пункта за базиране на руски военни – военно летище „Хмеймим“ и пунктът за материално-техническо осигуряване на флота в Тартус.   „В Хмеймим остава авиацията ни – бомбардировачите, изтребителите, щурмоваците, армейската авиация. Остава и ПВО“, съобщи бившият командващ на руската авиация Виктор Бондарев, който преди оглавяваше комитета на Съвета на Руската федерация по отбрана и сигурност. Според него в момента на първо място ще бъдат изтеглени руските инженерни войски.  „Руснаците участват в разминирането на територията на Сирия. Смятам, че към тази страна ще се включат и други страни от ООН“, поясни Бондарев. Впрочем, през септември 2015 г. именно той командваше авиационната група на руските ВКС в Сирия. През това време руската авиация демонстрира резултати, които според експертите, бяха фантастични.  Според главния редактор на списание „Отечествен арсенал“ о.з. полковник Виктор Мураховски в Сирия руските военни са използвали оперативно-тактически прийоми, които не може да се нарекат нови – те са от дълго време известни. „Например, обхвата на противника по въздух е известен способ за използване на хеликоптерен въздушен десант в тила. Това бе едновременна атака от тил и от фронт, приключила с разгрома на отрядите на „Ислямска държава“. Използваните оперативно-маневрени групи, които привикваха дълбоко, обхванаха фланговете и тила на врага и нанесоха удари в тези райони и направления, където не бяха очаквани“, разказва Мураховски.  Според ръководителя на отдела за изследване на близкоизточните конфликти към Института за иновационно развитие Антон Мардасов „много от операциите на руските военни останаха зад кадър, например рейдовите операции, работата на хеликоптерите, а тази работа бе важна“. „Може с увереност да се каже, че Русия демонстрира методи за водене на война, при който резултатът бе постигнат с минимални средства“, убеден е той.   Русия за две години постигна победа в Сирия. Така не се сбъднаха предсказанията за това, че Сирия ще се превърне във „втори Афганистан“ за Русия, както често звучеше от Запад през есента на 2015 г.   Русия не започна да строи социализъм в Сирия  „Трябва да се разбере, че в Афганистан по съветските традиции започнахме да строим социализъм. Това определяше значително по-голямата ангажираност буквално на цялата територия на Афганистан и предвиждаше сериозно задействане на контингента на наземните войски. Всички участваха: и сухопътните сили, и въздушно-десантните, и дори граничните войски“, напомни Мураховски, добавяйки, че „в Сирия Русия нищо не възнамеряваше да строи в смисъл на политически строй и решаваше тясната задача за разгрома на формированията на „Ислямска държава“. „Политическата задача бе само една – да не се допусне разпадането на Сирия“, допълни той.  През септември 2015 г. президентът на Сирия Башар Асад контролираше по-малко от 15% от сирийската територия (19 хил. кв. км). Тогава Дамаск се обърна към Москва за помощ, позовавайки се на договора за дружба и сътрудничество, сключено от СССР и страната още през 80-те години. На 30 септември 2016 г. Съветът на Руската федерация даде на президента Путин съгласия да използва въоръжените сили в Сирия. Първоначално групировката на руските военно-космически сили наброяваше 50 самолета и хеликоптера. През ноември само самолетите вече наброяваха 69 единици. Също така през ноември в Сирия за първи път бяха задействани самолетите на далечната авиация на ВКС, които проведоха първия пуск на крилатите си ракети „въздух-земя“ по обектите на терористите. Едновременно с това корабите на Каспийската флотилия за първи път „се прицелиха“ по цели на „Ислямска държава“.  В момента са освободени провинциите Латакия (където и се намира база „Хмеймим“, Алепо, Палмира. Освободен е от многогодишна обсада и град Деир ез Зор, ислямистите са громени в провинциите Ракка и Идлиб. През ноември боевете се разгърнаха около последния голям бастион на „Ислямска държава“ в близост до сирийско-иракската граница. До септември 2017 г. руската авиация е провела повече от 28 хил. бойни полета и около 99 хил. удара по терористите. Загубите на руската авиация до момента са такива: три самолета (сваленият от турски изтребител Ф-16 бомбардировач Су-16, а също така Су-33 и МиГ-29К, базирани на самолетоносача „Адмирал Кузнецов“) и пет хеликоптера.   Само за последните седем месеца са освободени „повече от 67 хил. кв. км. сирийска територия, повече от хиляда населени места, 78 петролни и газови находища“, отчете се командващия на руските ВКС Сергей Суровикин. През това време са проведени около 7000 полета, унищожени са 32 хил. терористи, 394 танка и повече от 12 хил. единици оръжие и техника.  Контролираната от Дамаск част на Сирия се увеличи до 78 хил. кв. км. Но основното според експертите е, че качеството на сирийската армия се е изменило.   Три етапа на операцията  „По време на първия етап (6-7 месеца) авиацията действа основно по стратегическите резерви на противница, по неговата тилова инфраструктура и системи на управление на оперативно-стратегическото звено“, отбеляза президентът на Академията по геополитически проблеми и доктор на военните науки Константин Сивков. „Такъв маниер на действие е обоснован с това, че не бе изградено взаимодействие със сирийските въоръжени сили. Командният състав на сирийската армия тогава изобщо не бе готов“, смята Сивков.   „По време на втория етап – от пролетта на 2016 г. до средата на тази есен, руската авиация се съсредоточи основно върху поддържането на действията на сирийската армия, а също така върху разрушението на тиловите комуникации на противника“, продължава Сивков. „Бе възстановено и наложено пълноценно управление вътре в структурите на сирийската армия, а също така взаимодействието ѝ с руските ВКС. Това е свързано с появата на нашите специалисти-съветници, чийто принос бе решаващ. Но сирийската армия по своя боен потенциал не бе толкова укрепнала, че да решава значими оперативни задачи“, допълни експертът.   „По време на третия, заключителен етап руските ВКС отново преминаха към действие по тиловите обекти, най-вече по маневрените групи на терористите. Появи се боеспособно ядро с подготвен команден състав“, отбелязва Сивков. „Благодарение на дейността на артилерията и взаимодействието ѝ с другите родове войски се снизи потребността от непосредствена огнева поддържка на ВКС, въпреки, че подобна поддръжка да се запазва“, заключи той.   Възродената сирийска армия  „Първоначалната степен на подготовка на основната част на сирийската армия не позволяваше да се реализират от руските генерали съвместни оперативно-тактически прийоми в пълна мяра“, заяви Мураховски, добавяйки, че „се наложиха много усилия, за да се подготви сирийската армия и фактически именно тези съвременни прийоми се използваха вече на заключителния етап на боевете“.  „Ако се сравнява с действията на Пентагона, то американците, за разлика от Русия, всъщност не водеха в Сирия и в Ирак непосредствени бойни действия“, напомни Мураховский. Той отбеляза, че руските ВКС се отличават, че при неголяма численост на самата групировка, са я използвали извънредно интензивно.   „То ест по количеството полети на самолет и хеликоптер, по количеството удари, които са нанасяни, ние успяхме съществено да изпреварим американците и техните съюзници в коалицията. Освен това, ние от определен момент, примерно след операцията около Деир ез Зор, започнахме активно да нанасяме удари в интерес на непосредствената авиационна поддържка на войските, то ест на щурмоваците Су-25 и хеликоптерите, действащи на малки височини. Американците с такива неща не се занимаваха и не осъществяваха подобна поддръжка“, припомня събеседникът на изданието.  „Приключи единствено активната фаза на операцията“, напомни Мардасов. „В момента започва най-интересната част, защото остават военната полиция, самолетоносачната групировка, а също така и групировката на армейската авиация, която ще осигурява безопасността на летищата“, поясни той. Напомня се, че основната техника на армейската авиация са хеликоптерите, които изпълняват спомагателни задачи, а също така и разузнаването, свръзката, коригирането на артилерията, превоза на товари.  В Източна Сирия все още има позиции на „Ислямска държава“, както и такива в Ирак. „Там е необходимо да се провежда оперативно-разузнавателна работа, рейдови операции“, отбеляза Мардасов. Проблемен остава въпросът как да бъдат реализирани зоните за деескалация. „Всички тези фактори трябва да продължават да се отчитат дори и след извеждането на частите от армейската групировка“ , заключава експертът.  ", "date": "2017.12.12", "title": "\"Взгляд\": Русия успя да не повтори в Сирия афганистанските грешки"}
{"url": "http://epicenter.bg/article/Tristrankata-reshi--Minimalnata-zaplata-stava-510-lv--ot-1-yanuari/142780/4/0", "text": "Работодателите отново се обявиха против административното увеличаване на минималната работна заплата. Участието им в Националния съвет за тристранно сътрудничество (НСТС) обаче реално я узакони. Социалните партньори обсъдиха проект на постановление на Министерския съвет, с който се предлага минималната работна заплата от 2018 година да се вдигне от 460 на 510 лева. Предложението се подкрепя от синдикатите, но всички представители на бизнеса са против. Самото участие на работодателите в НСТС реално узаконява увеличението на минималната заплата. Досега бизнесът използваше процедурни хватки, като не участваше в заседания на НСТС за предложения, които не искаше да минат. След това тези предложения бяха атакувани в съда, като неразглеждани на тристранката. Предложението за минималната заплата обаче вече е надлежно разгледано и то ще стане факт от 1 януари. Социалният министър Бисер Петков отбеляза, че нарастването на минималната работна заплата ще е с 10,9 на сто спрямо минималната работна заплата за тази година. Нетният доход, който ще получи човек, който е на минимална работна заплата, ще бъде 397 лева. Това се получава при приспадане на данък и лични осигурителни доходи. Размерът превишава линията на бедност от 321 лева. След Нова година, когато минималната работна заплата стане 510 лева, голяма част от лечебните заведения ще престанат да функционират, предупреди председателят на Сдружението на общинските болници д-р Неделчо Тотев. Председателят на Асоциацията на индустриалния капитал в България Васил Велев отбеляза, че половин трудова Европа се труди в страни, в които няма месечна минимална работна заплата. По данни, цитирани от Велев, средната работна заплата в страните без минимална заплата е с 60 процента по-висока от тези, в които има месечна работна заплата. Където има по-зрели индустриални отношения и се договарят минималните заплати, има и по-високи доходи на трудещите се, допълни той. Велев направи сметка, че ако се добавят и начисления като клас прослужено време към минималната заплата, то съотношението минимална - средна заплата у нас ще е над 51 на сто при средно 42 на сто за ЕС. В България над 400 000 души са на минимална работна заплата. Председателят на АИКБ прогнозира, че в области като Видин, Благоевград и Кюстендил съотношението минимална работна заплата към средна ще достигне към 85-90 процента с това темпо на нарастване на минималната работна заплата. Според синдикатите увеличението е абсолютно наложително. Те отказаха да участват в дискусии, които според тях се водят вече повече от 20 години. От КНСБ посочиха, че минималната работна заплата в страната продължава сериозно да изостава в сравнение с другите страни членки на ЕС. Работодатели и синдикати подкрепиха предложението за ратификация на Конвенция 131 на МОТ. Според социалния министър Бисер Петков и според социалните партньори ратификацията ще бъде шанс да се договори работещ механизъм за определяне на минималното възнаграждение. Предстои уточнение по превода на един термин в конвенцията. Социалните партньори подкрепиха приоритетите на българското председателство на Съвета на ЕС. Бяха подкрепени и предложения за промени на Наредбата за отпускане и изплащане на парични обезщетения за безработица и на Наредбата за пенсиите и осигурителния стаж.  ", "date": "2017.12.12", "title": "Тристранката реши: Минималната заплата става 510 лв. от 1 януари"}
{"url": "http://epicenter.bg/article/Pod-natiska-na-zelenite-vlastta-pak-iztegli-kontsesiyata-na-Bansko/142782/4/0", "text": "Оттеглям внесения проект за изменение на договора за Национален парк „Пирин“, по-добре е икономическият и екологичният аспект да бъдат гледани на едно заседание на Министерски съвет. Това каза министърът на околната среда и водите Нено Димов на брифинг в МОСВ.  Той бе свикан във връзка с проекта за изменение на договор за предоставяне на концесия върху защитена територия, изключителна държавна собственост, представляваща част от Национален парк „Пирин“ за изграждане и експлоатация на „Ски зона с център гр. Банско“. \"Направих всичко възможно да има максимална прозрачност на проекта, като целта беше всички заинтересовани страни да се убедят, че натрупаният с годините проблем за изграждане на ски зона трябва да бъде решен. Има два проблема – икономически и екологичен, и аз като министър на околната среда и водите отговарям за спазване на екологичното законодателство. В този случай те се определят от плана на Национален парк \"Пирин“. Вторият аспект е по-скоро икономически и той се определя от договора за „Ски зона – Банско“. Това е първият договор от този тип, подписан още през далечната 2001 г., и има много несъвършенства в него, които трябва да бъдат преценени. Но не желая да търся решения на инат. Затова оттеглям проекта“, каза още той. Министър Димов обясни, че предвид това, че концесията и планът за управление имат един обект, въпреки че за плана има нужда от 30 дни обществено обсъждане по закон, е по-добре те да бъдат разглеждани заедно. \"След 22 декември ще имам готовност да въведа двете точки и се надявам на следващото заседание да ги разгледаме“, каза той. В понеделник имаше кръгла маса с всички заинтересувани по темата. Трима министри - Нено Димов, Николина Ангелкова (туризъм) и Красен Кралев (на спорта) изразиха подкрепа  за изграждането на нов лифт в Банско. Екологични организации отсъстваха на срещата. Гласуването на проекта бе отложено по искане на премиера Бойко Борисов на последното заседание на кабинета, когато под прозорците на МС имаше протест на двайсетина зелени, единствените противници на изграждането на втори кабинков лифт в ски курорта.   Такава възможност щеше да даде промяната на концесионния договор, за да изчезнат опашките пред действащото сегашно съоръжение, което е недостатъчно да качи до пистите всички желаещи и те чакат с часове.   След оповестеното днес в МОСВ решението за проблема с втория лифт се отлага поне до края на 2017 г. А новият план за управление на Национален парк \"Пирин\" трябваше давлезе в сила през 2014 г., но до днес е в съда заради жалби, подадени именно от зелените.  ", "date": "2017.12.12", "title": "Под натиска на зелените властта пак изтегли концесията на Банско"}
{"url": "http://epicenter.bg/article/Ne-e-shega--Prokuraturata-proveryava-izbora-na-Mis-Balgariya-2017/142733/3/0", "text": "  Тя обясни, че в държавното обвинение е постъпил сигнал от бившия телевизионен водещ и евродепутат Николай Бареков.   Изборът на Тамара Георгиева за Мис България се превърна от нищото в централна медийна тема, след като в социалните мрежи избухнаха яростни дискусии дали тя има необходимите качества да носи короната.   За прокурорска проверка по темата съобщи първо председателят на журито и организатор на състезанието Ирина Папазова в предаването \"120 минути\" по бТВ. Тя каза, че от държавното обвинение са изискали копие от всички документи, изготвени във връзка с провеждането на конкурса.   Папазова беше категорична, че и към днешна дата в никакъв случай не би избрала друго момиче и че Тамара е един удачен избор. По повод критиките тя направи и друг любопитен коментар. „Това е частна фирма. В крайна сметка ние сме организаторите и ние сме хората, които решаваме кой как да стане Мис България. Можем да си седим на тази маса и утре, ако реша, може и вас да ви направя Мис България”, обърна се тя към водещия Светослав Иванов.", "date": "2017.12.12", "title": "Не е шега! Прокуратурата проверява избора на Мис България 2017"}
{"url": "http://epicenter.bg/article/Prokuror-Asya-Petrova--Deloto--Kilarite--mina-v-istoriyata-s-tri-dozhivotni-prisadi/142736/3/0", "text": "Над 340 000 е регистрираното оръжие. 124 000 са оръжията на физически лица с цел самоотбрана, като в тази бройка не влиза ловното. Издаването на разрешително за оръжие с цел самоотбрана е крайна мярка Целта на визитата на главния прокурор в Сърбия не е КТБ. Визити като тази се подготвят за дълъг период от време. Те се съобразяват с графика на главните прокурори. Стечение на обстоятелствата е посещението на Цацаров преди делото на КТБ. Това заяви в предаването Здравей, България” зам.-главният прокурор и ръководител на Върховна административна прокуратура Ася Петрова. За 2 години извършихме поредици от проверки за притежание на оръжие и боеприпаси. Установихме неефективен контрол от страна на МВР.  Имаше стотици разрешителни с изтекъл срок. Липсва единен електронен регистър, който е задължителен по закон. Това пречи на МВР да си върши работата. Обясниха ми, че нямат достатъчно бюджет за това. Обещават, че списък на лицата с оръжие ще бъде направен до края на 2018 г. Над 340 000 е регистрираното оръжие. 124 000 са оръжията на физически лица с цел самоотбрана, като в тази бройка не влиза ловното. Издаването на разрешително за оръжие с цел самоотбрана е крайна мярка. Заявителят трябва да докаже, че животът му е застрашен, за да има разрешително за оръжие. Разпоредили сме да бъдат иззети 6191 оръжия. Ася Петрова коментира и темата за опасните язовири: Имаме нови сигнали за опасни язовири – те са от неправителствени организации, от граждани. Те ни сезират за проблеми със стените. Освен яз. Бели Извор, където установихме бездействие на институциите от години, в подобно състояние е яз. Огняново. Делото „Килърите” мина в историята. Петър Стоянов, Васил Костов и Георги Вълев са с доживотни присъди без право на замяна, заяви зам.- главен прокурор Петрова, която е обвинител по делото. Помня споделеното от вдовицата на Рачев, че ако Върховният съд потвърди присъдите, капчица надежда ще се възвърне към държавността. Така аз смятам, че доверието ще започне да се възстановява, посочва Ася Петрова. ", "date": "2017.12.12", "title": "Прокурор Ася Петрова: Делото „Килърите” мина в историята с три доживотни присъди"}
{"url": "http://epicenter.bg/article/Nova-smart-na-patya--Kamion-blasna-i-ubi-momiche-na-peshehodna-pateka-v-Blagoevgrad-/142738/3/0", "text": "Камион прегази 19-годишно момиче на пешеходна пътека в Благоевград. Трагедията се е случила към 9:00 часа тази сутрин на кръстовище в района на студентските общежития, предава Дарик.  Тежкотоварният автомобил, пълен с пясък, не спрял на пешеходната пътека и помел 19-годишна студентка от село Дагоново.  Девойката е издъхнала на място.  Виновникът за катастрофата е задържан. Направена е алкохолна проба, резултатите все още се очакват.  ", "date": "2017.12.12", "title": "Нова смърт на пътя! Камион блъсна и уби момиче на пешеходна пътека в Благоевград "}
{"url": "http://epicenter.bg/article/Dadoha-na-sad-Daniel-Mitov-i-Hristo-Angelichin-/142754/3/0", "text": "Софийска градска прокуратура (СГП) внася в Специализирания наказателен съд (СпНС) обвинителен акт срещу Даниел Митов – бивш министър на външните работи и Христо Ангеличин – бивш заместник министър на външните работи. Митов е обвинен за престъпление по служба, а Ангеличин в безстопанственост, съобщиха от прокуратурата.  Даниел Митов е обвинен в това, че в периода от 15.01.2016 г. до 22.07.2016 г., като министър на външните работи, при условията на продължавано престъпление не изпълнил служебните си задължения с цел да набави облага за търговско дружество, и от това настъпили значителни вредни последици в размер на 494 458,03 лв. за Министерство на външните работи (МВнР) - престъпления по чл. 282 ал.2 вр. ал.1 вр. чл. 26 ал.1 от НК.  В нарушение на Закона за публичните финанси и Закона за обществените поръчки, сключвайки споразумения към договор с Министерство на земеделието и храните (МЗХ), Митов задължил МВнР да преведе чрез МЗХ на търговското дружество инкриминираната сума и не предвидил контрол по изпълнението на ценовото предложение по така сключените споразумения.   Ако бъде доказана вината на Даниел Митов и Христо Ангеличин, предвижданото наказание е лишаване от свобода над 5 години. Това заяви по време на брифинг Емилия Русинова – административен ръководител на Софийска градска прокуратура (СГП). Даниел Митов е с мярка за неотклонение „Подписка“.  Христо Ангеличин е обвинен в това, че в периода от 15.01.2016 г. до 22.07.2016 г., като длъжностно лице - заместник-министър на външните работи, при условията на продължавано престъпление, в нарушение на задълженията си да наблюдава и контролира дейността на дирекция „Управление на собствеността и материално-техническо осигуряване” в МВнР, не упражнил достатъчен контрол върху работата на директора на тази дирекция. В резултат на това са последвали значителни щети за Министерство на външните работи в размер на 494 458,03 лева, изплатени по силата на две споразумения сключени между МВнР и МЗХ, на търговско дружество, като сумата е недължимо платена, поради неспазване от страна на търговското дружество на ценовото му предложение - престъпление по чл.219, ал.2 , вр. ал.1 , вр чл.26 , ал.1 от НК.  Вместо да се спази закона, тъй като са налице основания за провеждане на процедура за възлагане на обществена поръчка по реда на ЗОП, МВнР сключило две споразумения (от 15.01.2016 г. и от 22.04.2016 г.) с МЗХ, по силата на които са ползвали услугите на търговско дружество чрез Министерството. С това търговско дружество МЗХ е в договорни отношения след проведена обществена поръчка за осигуряване на въздушен транспорт, хотелски настанявания и медицински застраховки при служебни пътувания за служителите на МЗХ.   Предстои насрочване на делото от съда.  ", "date": "2017.12.12", "title": "Дадоха на съд Даниел Митов и Христо Ангеличин. Грозят ги до 5 години затвор "}
{"url": "http://epicenter.bg/article/KONPI--Nalozhen-e-zapor-varhu-imushtestvo-na-Ivo-Prokopiev--zhena-mu-i-firmite-mu-/142757/3/0", "text": "Комисията за отнемане на незаконно придобито имущество разкри подробности за запора върху имоти и дружества на Иво Прокопиев и семейството му на специален брифинг, предаде Канал 3.  Наложен е запор върху имущество на Иво Прокопиев, жена му и фирмите му. Това е вследствие на обоснованото предположение, че придобитото имущество е придобито незаконно.  Запорът е за 199 милиона лева!  \"Нямаше как да изнесем по-рано информация. Щом има гриф за служебно ползване, няма как да съобщим каквото и да е. Едва след налагането на обезпечителните мерки може. Те са за да са изненадващи за лицето, на което се налагат. Явно не бяха изненадващи, има теч на информация, но от кого, ще стане ясно по-късно“, съобщи председателят на КОНПИ Пламен Георгиев.  „Вчера, след като обявихме нашата пресконференция, стана ясно, че ще има и на Иво Прокопиев. Ние няма да влизаме в спорове и полемики. На този етап и ние, и съдът сме на категоричното мнение, че има данни за незаконно придобито имущество“, посочи председателят.  Имаше натиск над комисията чрез медийни публикации. В редица интервюта проверяваното лице с множествено манипулативни твърдения се опита да наложи натиск. Да се говори и чрез медиите да се разкриват класифицирани данни, аз такова нещо не съм виждал. Да се влияе на решение на един независим орган“, коментира още председателят.  Обезпечителните мерки не засягат функционирането на засегнатите фирми – изплащане на заплати. Беше изнесена една информация, че ние атакуваме медии. Няма обезпечителни мерки срещу Икономедия. Има мерки в една минимална част в една от фирмите, на които е собственик Прокопиев, твърди Георгиев.  Той (Прокопиев, бел. ред.) твърди, че 100% от акциите на Икономедията са запорирани, но според обезпечителната заповед са запорирани 13,5% на един от мажоритарните собственици. Нашите претенции са към сума, с която е увеличен капиталът на едно дружество. Запорирани са сметките на Иво Прокопиев, Галя Прокопиева и няколко дружества, както и 30% от един имот в Созопол също е запориран, затова и делото е в Бургас. Проверката обхваща период от 10 години. Анализирали сме огромен по обем банкова информация – движение по сметките на Прокопиев, членовете на неговото семейство. Не е извършена проверка за времето, в което върви проверката, заяви още председателят на КОНПИ.  По банков път е установено, че има несъответствие в размер на 14 млн. лв. Това решение от комисията е взето с 4 гласа да и 1 глас с особено мнение. Особеното мнение е на г-жа Терзиева. Тя е този член на комисията, който е предложен от президента. Има един член, който е от министър-председателя и 3-ма са по предложение на 3 политически партии (ГЕРБ, БСП и ДПС) Има решение на Върховния съд за оправдателна присъда, но тя е оправдателна, защото Прокопиев няма качество на длъжностно лице. След като няма качества на длъжностно лице, съдът го признава за невинен, поясни Пламен Георгиев.  Но няма присъда, която да касае нашите факти. При приватизирането на „Каолин“ братът и една дама Шишкова се включват в дружеството 3 месеца преди приватизацията при изключително изгодни условия. 10% се плащат на момента, а 90% - по-късно. На никого в държавата не се продава при такива условия, категоричен бе председателят на КОНПИ.  ", "date": "2017.12.12", "title": "КОНПИ: Наложен е запор за 199 млн. лева върху имущество на Иво Прокопиев, жена му и фирмите му "}
{"url": "http://epicenter.bg/article/Yambolski-politsai-zadarzhaha-izvarshitelite-na-napadenie-nad-taksidzhiya-/142794/3/0", "text": "За няколко часа ямболски полицаи разкриха и задържаха извършителите на въоръжен грабеж и опит за убийство на таксиметров шофьор, съобщи зам.-административният ръководител на Апелативната прокуратура в Бургас Йовита Григорова, цитирана от Дарик.  Задържаните са двама младежи - Симеон Димитров на 18 години и Костадин Стоянов на 15 години, ученици в спортното училище в Ямбол.  Около 18.00 ч. на 11 декември двамата поръчали по телефона такси в района на село Дражево. Опитът за убийство бил извършен с въздушна пушка, преправена в огнестрелно оръжие, газов пистолет и нож. При сбиване между извършителите и таксиметровия шофьор, той получил застрашаваща живота рана от изстрел с пушката, но успял да избяга.  Оръжията на престъплението са открити, разпитани са и свидетели.  Според Григорова престъплението е извършено с особена дързост. Двамата са привлечени като обвиняеми и спрямо тях е приложена мярка за неотклонение \"задържана под стража\" за 72 часа.  ", "date": "2017.12.12", "title": "Ямболски полицаи задържаха извършителите на нападение над таксиджия "}
{"url": "http://epicenter.bg/article/Borisov-posreshta-premiera-na-Norvegiya-Erna-Solberg-/142769/2/0", "text": "Министър-председателят Бойко Борисов ще се срещне утре, 13 декември, с норвежкия премиер Ерна Солберг, която пристига на официално посещение в България. Това съобщиха от правителствената информационна служба.  Основните теми на двустранните разговори са задълбочаване на сътрудничеството между България и Норвегия, приоритетите по време на Българското председателство на Съвета на ЕС и други въпроси от европейския дневен ред. ", "date": "2017.12.12", "title": "Борисов посреща премиера на Норвегия Ерна Солберг "}
{"url": "http://epicenter.bg/article/Korneliya-Ninova-sadi-Desislava-Atanasova-i-GERB--video-/142772/2/0", "text": "\"До края на деня завеждам дело срещу Десислава Атанасова и политическа партия ГЕРБ за лъжите и клеветите за \"Техноимпекс\". Току - що си внесох държавната такса и завеждам до края на деня дело на Десислава Атанасова и солидарно на ПП ГЕРБ, защото тя изразява тяхното мнение. Оттук нататък тези спорове се решават на плоскостта на съдебните дела. За всичко, включително за злоупотреба и манипулиране на мнение на официални органи. Имам предвид, че г-жа Атанасова е била информирана с писмо от главния прокурор, че няма извършено престъпление, че има извършени проверки и въпреки това тя продължи да клевети и лъже в публичното пространство.\"   Това заяви на брифинг на \"Позитано\" 20 лидерът на БСП Корнелия Нинова, цитирана от Новини.бг. Според Атанас Зафиров, член на Изпълнителното бюро на БСП, има тежка политическа атака срещу лидера на най-голямата опозиционна партия в България. Тази атака се осъществява с участието на държавни органи. Изпълнителното бюро на БСП заявява своята категорична подкрепа към председателя Корнелия Нинова и се обявява за продължаване на категоричните опозиционни действия, заяви Зафиров. Бих се обърнал към сценаристите от ГЕРБ и техните помощници: \"Няма да ни уплашите\", добави социалистът.   Два часа по-късно ГЕРБ отвърна на удара след изказването на Нинова, че до края на деня завежда дело срещу Десислава Атанасова и ПП ГЕРБ за лъжи и клевети относно \"Техноимпекс\". „С това вероятно тя ще обогати правната теория, защото досега в правния мир не е известно някой да съди политическа партия за манипулации, но предстои да видим“, коментира Атанасова. Тя попита дали опорните точки на Позитано 20 са свършили, както и кога от БСП са били прави. „Отричат ли онзи процес на голямото разграбване, присвояване на предприятия от СДС актива“, посочи още Атанасова. Тя призова БСП за дебат, но не с ГЕРБ, тъй като за партията фактите са известни. „За нас истината е тази, която е описана в тази книжка „Корупцията“, а и вече доста години след времето на прехода е уточнена“, коменитра още Десислава Атанасова. ", "date": "2017.12.12", "title": "Корнелия Нинова съди Десислава Атанасова и ГЕРБ (допълнена) (видео)"}
{"url": "http://epicenter.bg/article/Byudzhetnata-komisiya-preodolya-vetoto-na-prezidenta-za-NZOK-/142774/2/0", "text": "Бюджетната комисия отхвърли ветото, което президентът наложи върху част от бюджета на НЗОК, предаде репортер на БГНЕС. Депутатите приеха повторно бюджета на Националната здравноосигурителна каса за 2018 г. За него гласуваха 12 народни представители, 6 бяха против, а 1 се въздържа. Така на практика бе преодоляно президентското вето.  Бюджетната комисия на Народното събрание заседава днес с една единствена точка в дневния си ред - Указ № 250 от 08 декември 2017 г. на президента на Република България за връщане за ново обсъждане на Закона за бюджета на Националната здравноосигурителна каса за 2018 г. Преди дни стана ясно, че президентът Румен Радев наложи вето на § 6 от Преходните и заключителните разпоредби на Закона за бюджета на Националната здравноосигурителна каса за 2018 г. заради незаплащането от НЗОК през 2018 г. на определени лекарствени продукти.  Според държавният глава се създава различно третиране на здравноосигурените лица през 2018 г. и се засяга основно конституционно право, гарантиращо на гражданите достъпна медицинска помощ. Лимитираният финансов ресурс за здраве налага оптимизиране на разпределението, разходването и контрола на наличните средства. Това, обаче, не може да е за сметка на конституционните права на гражданите и социалната справедливост.  Жени Начева, заместник-министър на здравеопазването обясни, че тези 32 нови международни непатентни наименования са на първоначална оценена стойност от около 40 млн. лв.  „Ние считаме, че лечението на пациентите с тези лекарствени продукти и от тези заболявания няма да бъде нарушено, тъй като е осигурено алтернативно лечение. Само за 4 от лекарствените продукти не е осигурено такова алтернативно лечение. За 2 от тях, те са редки заболявания, законовата процедура още не е извървяна. За другите два медикамента ние считаме, че, както и досега, в случай, че има такива пациенти, може да се разчита на съдействие от съответните притежатели на разрешение за употреба, да се поеме лечението при необходимост от самите тях. Тоест, смятаме, че за всички пациенти по отношение на заболяванията, за които се предлагат нови форми на лечение, са осигурени алтернативни такива през 2018г.”, каза тя.  “Смятам, че балансът, който е направен, чрез бюджета на НЗОК, който беше приет в бюджетна комисия за втори път е правилният баланс. Смятам, че няма основания да се счита, че някой ще бъде пренебрегнат или ощетен от този бюджет”, каза председателят на бюджетната комисия Менда Стоянова, след като бе отхвърлено президентското вето.  ", "date": "2017.12.12", "title": "Бюджетната комисия преодоля ветото на президента за НЗОК "}
{"url": "http://epicenter.bg/article/Gnevno-otvoreno-pismo-do-Muzikalna-akademiya-Plovdiv-zaradi--quot-Doktor-honoris-kauza-quot--na-Menda-Stoyanova/142775/2/0", "text": "Възпитаници на Академията за музикално, танцово и изобразително изкуство в Пловдив (АМТИИ) излязоха с гневно отворено писмо до ръководството заради удостояването на шефката на бюджетната комисия в Парламента Менда Стоянова със званието \"Доктор хонорис кауза\" на АМТИИ.    Припомняме, че тържествена церемония по удостояването на Стоянова, която е депутат от Пловдив, се състоя вчера. Тя лобира активно за отпускането на 1,1 млн. лв. за ремонта на Жълтото училище в Пловдив, което е първата българска гимназия, създадена в града на тепетата през 1868 г.  След церемонията Менда Стоянова заяви, че държавата ще отпусне необходимите средства за реконструкцията на Концертна зала, но от Министерството на културата все още не са изготвили нужния проект. Народният представител от Пловдив каза още, че през 2018-та година Пловдив ще получи целево от държавата 8 млн. лв. за ЕСК 2019.  ИЗКУСТВОТО НЕ ТЪРПИ ПОЛИТИЧЕСКИ И ФИНАНСОВ СЛУГИНАЖ!  ДО РЕКТОРА НА АМТИИ  АКАДЕМИЧНИЯ СЪВЕТ НА АМТИИ  О Т В О Р Е Н О   П И С М О  Господин Ректор,  Госпожи и господа членове на Академичния съвет,  От медийни съобщения разбрахме, че сте присъдили почетното академично звание „Доктор хонорис кауза“ на български политик. С недоумение приемаме мотивите, с които присъждате званието - „за съпричастност и заслуги към устойчивото развитие на АМТИИ“.  Съпричастност и заслуги към устойчивото развитие на АМТИИ имат проф. Асен Диамандиев, проф. Владимир Аврамов, проф. Александър Неински; проф. Неделчо Тодоров, проф. Георги Кънев, проф. Иван Спасов, проф. Анастас Славчев, проф. Трифон Силяновски. И всички хабилитирани и нехабилитирани преподаватели, които повече от 50 години развиваха и развиват теоретичния и изпълнителския творчески потенциал на студентите в АМТИИ.  Теодоси Спасов и Кристиян Бояджиев, Митко Щерев и Юри Ступел, Стефка Оникян и Найден Андреев и много други възпитаници на АМТИИ са част от музикалната култура не само на България, но са признати музиканти и зад нейните предели. Те и много други от нас, възпитаниците на АМТИИ имаме „заслуги за устойчивото развитие на АМТИИ“.  Носители на почетното академично звание „Доктор хонорис кауза“ на АМТИИ са акад. Виктор Ванслов и проф. Владимир Аврамов; проф. Димитър Тъпков и Камен Кенов; Красимира Стоянова и проф. Кшиштоф Пендерецки; проф.Лазар Николов и акад.Марин Големинов; Милчо Левиев и член - кореспондент проф. Николай Кауфман; Теодосий Спасов и Юри Буков.  С това ваше решение вие нанесохте не само морални щети на АМТИИ, но и първи си „позволявате“ от всички висши училища по изкуствата в България да „продадете“ академичното звание „Доктор хонорис кауза“ за пари! И с това ще останете в аналите на историята!  С какви очи и каква съвест, всички вие, които гласувахте това решение ще застанете утре пред вашите студенти и ще им обяснявате, че музиката, танцът и изобразителното изкуство са духовното начало на всяка нация, народ и етнос? Как?  Ние, завършилите АМТИИ от различни випуски, се разграничаваме от вашето решение, защото изкуството не търпи политически и финансов слугинаж!  ", "date": "2017.12.12", "title": "Гневно отворено писмо до Музикална академия-Пловдив заради \"Доктор хонорис кауза\" на Менда Стоянова"}
{"url": "http://epicenter.bg/article/Atanas-Zafirov--Zastavame-zad-lidera-si-Ninova--Nyama-da-ni-uplashite--/142777/2/0", "text": "„Днес, на своето заседание, ИБ на БСП обсъди атаката срещу председателя на партията и хвърлените в публичното пространство лъжи и манипулации\", каза пред журналисти Атанас Зафиров, член на ИБ на БСП.  Той добави, че социалистите са дали оценка, че става дума за тежка политическа атака срещу ръководителя на най-голямата опозиционна партия в България.  Зафиров добави, че тази атака се базира на използване на силови структури, в лицето на ДАНС, и манипулиране на становището на главната прокуратура, в което ясно е казано, че няма данни за престъпление.  „ИБ на БСП заяви своята категорична подкрепа към г-жа Нинова и намерението партията да не се отклонява от своя опозиционен път, както в Народното събрание, така и в обществото\", категоричен бе Атанас Зафиров.", "date": "2017.12.12", "title": "Атанас Зафиров: Заставаме зад лидера си Нинова. Няма да ни уплашите! "}
{"url": "http://epicenter.bg/article/Gen--Konstantin-Popov-se-sreshtna-s-komendanta-na-Kolezha-na-NATO-/142778/2/0", "text": "Председателят на парламентарната Комисия по отбрана и народен представител от ГЕРБ-Пловдив област ген. Константин Попов се срещна с коменданта на Колежа на НАТО по отбрана ген.-лейтенант Кристин Уайткрос. В Колежа на НАТО по отбрана в Рим се подготвят офицери на оперативно стратегическо ниво за ръководни длъжности в НАТО и щабовете по отбраната на страните – членки. Това съобщават от пресцентъра на ГЕРБ.  “За мен е удоволствие да Ви посрещна не само като комендант на Колежа на НАТО, а и като генерал от Кралските канадски военновъздушни сили\". С тези думи ген. Попов започна срещата, а впоследствие запозна коменданта с дейността и основните приоритети на Комисията по отбрана.  “Основната задача на Комисията е да участва във формирането и съдейства за провеждането на отбранителната политика на Република България. А основните приоритети са свързани със законодателната дейност по усъвършенстване на доктриналната база на Въоръжените сили и подобряване на финансовата осигуреност на отбраната. Переспективата е достигането на 2% от БВП до 2024 г.\", уточни депутатът.  Ген.-лейтенант Кристин Уайткрос беше запозната и с бюджетната рамка за 2018 г., както и с отделените от правителството 397 млн. лв. за стартиране на модернизационните проекти на БА.  От своя страна комендантът на Колежа запозна ген. Попов с дейността и подготовката на курсистите за заемане на длъжности на стратегическо ниво в структури на НАТО и националните щабове. Комендант Уайткрос изрази надежда, че повече български офицери ще преминат обучение в Колежа и сподели своята подкрепа за дейностите, които предстоят на България по посока на модернизация на армията и увеличаване на средствата за нея.  ", "date": "2017.12.12", "title": "Ген. Константин Попов се срещна с коменданта на Колежа на НАТО "}
{"url": "http://epicenter.bg/article/Za-parvi-pat-u-nas--Demonstriraha-kak-shte-mozhem-da-glasuvame-onlayn--Video--/142785/2/0", "text": "Първа демонстрация на гласуване в интернет бе проведена у нас. Пред политици и експерти в сферата на технологиите Централната избирателна комисия показа как можем да гласуваме дистанционно,  За симулацията получаваме електронна карта и ПИН код. С тях се регистрираме в сайта на вота. Избираме партия и преференция. След това потвърждаваме своя избор.  Системата ни генерира QR код, с който можем да проверим своя избор. Това се прави на алтернативно устройство. Тоест, ако евентуално компютърът е заразен с вирус, телефонът на практика е друго устройство, което е чисто от вируси.  Десислава Атанасова бе сред първите политици, които изпробваха електронното гласуване.  „За първи път виждам системата и като гледам, става в рамките на минута”, коментира тя.  „Изискването беше гласуването да е до 5 минути за всеки избирател. Системата е съобразена и в това отношение със закона”, заяви Камелия Нейкова от ЦИК.  Първи впечатления и препоръки от IT експерта Иво Мирчев.  „Функционално нещата изглеждат добре. Но трябва да се намалят стъпките и интерфейсът да стане по-разбираем за гласоподавателите”, заяви той.  В този случай сигурността на вота се гарантира от електронен подпис. Друг вариант е това да става чрез система от пароли, които обаче ще трябва да се получават лично.  „Тоест тези милион българи по света ще трябва да дойдат в България да си получат пиновете”, обясни проф. Михаил Константинов от Българската асоциация по изборни системи.  Съвсем реална е и опасността хакери да проникнат в системата.  „Много хора имат интерес да я атакуват, като да речем я направят недостъпна по време на гласуването или по време на регистрацията”, обясни Александър Станев от „Информационно обслужване” АД.  Още следващата година предстои системата да се изпробва експериментално по време на някой от частичните избори за местна власт. Ако се окаже достатъчно надеждна, ще можем да гласуваме онлайн на евровота през 2019 година.  ", "date": "2017.12.12", "title": "За първи път у нас: Демонстрираха как ще можем да гласуваме онлайн (Видео) "}
{"url": "http://epicenter.bg/article/D-r-Daritkova--S-temata-za-zdraveopazvaneto-se-otklonyava-vnimanieto-ot-problemite-v-BSP/142790/2/0", "text": "Темата за здравеопазването се употребява с цел отклоняване на вниманието от проблемите в БСП. Това каза председателят на Здравна комисия, депутат от ГЕРБ и член на Изпълнителната комисия на партията д-р Даниела Дариткова по време на пресконференция, предаде репортер на Агенция „Фокус“.   Д-р Дариткова заяви, че от пресконференцията на БСП по-рано през деня се е произвела новина, че за тях здравеопазването става номер едно. „Това е впечатляващо. Наистина съм заинтригувана, защото в последните дни, освен заявките за търсене на консенсус, ние на практика имаме няколко предложения, по-скоро едно основно, което категорично е противоконституционно с искането за изграждане и лицензиране на нови лечебни заведения“, каза д-р Дариткова. Тя поясни, че сега е чула, че с промените в Наказателния кодекс БСП са дали заявка да нарушат и договор с ЕС.   „Бих била щастлива, ако опитните лица в БСП се произнасят. За съжаление новите лица в БСП допускат грешки“, посочи д-р Дариткова и поясни, че, когато законодателните предложения, направени от БСП са в интерес на гражданите, от ГЕРБ ги подкрепят, прецизират и доразвиват. „Пример за това е промяната в Закона за лечебните заведения на проф. Анелия Клисарова. Такива предложения са рядкост“, каза д-р Дариткова.", "date": "2017.12.12", "title": "Д-р Дариткова: С темата за здравеопазването се отклонява вниманието от проблемите в БСП"}
{"url": "http://epicenter.bg/article/Mazilka-padna-do-novorodeno-bebe-v-smolyanskata-bolnitsa-/142792/2/0", "text": "Мазилка от таван се откърти и падна на сантиметри от новородено и неговата майка,   Инцидентът става в една от стаите на Родилно отделение на болницата в Смолян. За щастие няма пострадали.  В същия момент в стаята са били 21-годишната родилка Ваня Табакова, момиченцето, родено преди ден - Златка, бабата Сийка Масурска и една от медицинските сестри.  Усещайки, че пада нещо от тавана, сестрата се навела над бебето, което точно в този момент е било на повивалника.  Като неприятен беше определен инцидентът от шефа на МБАЛ \"Д-р Братан Шукеров\" д-р Марин Даракчиев. Той веднага е свикал комисия, която да огледа обстановката в родилния сектор, където е паднала мазилката.  \"Много неприятен инцидент. Парче мазилка се е откъртило от тавана в една от болничните стаи и е паднала до детето. Стаята е ремонтирана преди десетина години и в нея е нямало видими белези, че има такива индикации. Мазилката не е била напукана и няма как да се предположи, че ще падне. Назначил съм комисия, която ще обходи целия сектор и ще огледа обстойно всичко и ако се налага вземането на допълнителни мерки, то такива ще има. Дотогава въпросният сектор няма да се настаняват родилки\", каза Даракчиев.  В останалата част на отделението е правен ремонт преди четири години. В момента обаче, точно над въпросният сектор на Родилно отделение тече ремонт заради обособяване на структура за инвазивна кардиология.  ", "date": "2017.12.12", "title": "Мазилка падна до новородено бебе в смолянската болница "}
{"url": "http://epicenter.bg/article/Slavcho-Velkov--Borisov-tryabva-da-bade-izslushan-za-podsrushvaneto/142796/2/0", "text": "Успехът на терористите е да пробият системата за сигурност, да стигнат до реализация. Фактът, че това се случва в град като Ню Йорк и то на знаково място, показва че няма държава, която да е бронирана от подобни действия. Това каза в предаването \"Лице в лице\" по БТВ експертът по сигурността и депутат от \"БСП за България\" Славчо Велков по повод вчерашното нападение в Манхатън.   По думите му може да се очакват атентати по Коледа. Събирането на повече хора на едно място заедно с по-лежерното настроение са примамлива мишена за терористите. България също не е застрахована, всичко това се отнася и за нас, заяви Велков.   Той коментира и решението на американския президент Доналд Тръмп да признае Ерусалим за столица на Израел. Това не е игра с огъня, а наливане на масло в огъня, тъй като огънят там гори отдавна. Специалистите добре знаят, че израелско-палестинският конфликт е конфликт, който пали всички останали конфликти в региона. Не бих нарекъл това решение далновидно, тъй като то ще изостри отношенията.   В случая не ме притеснява заявката на лидера на Хамас за започване на нова интифада, безпокои ме мълчанието на ултраконсервативните ислямски организации като Ислямска държава и Ал Кайда. Какво ще предприемат те – дали ще нанасят там удари или ще отмъщават на САЩ и на Израел някъде извън региона, коментира експертът по сигурността. С решението си за Ерусалим Тръмп се стреми да компенсира донякъде онези загуби на позиции в Сирия през последните шест месеца, където Русия се превърна в незаобиколим фактор, отбеляза Славчо Велков.   Той заяви, че у нас има стотици случаи на неправомерно прилагане на СРС срещу политици, журналисти и магистрати. Ние ще настояваме този казус да се развива напред. Ще предложа да изслушваме министър-председателя по този въпрос, тъй като той е принципал на службите, които се занимават с използването на СРС – ДАНС и ДАТО. Нека видим какво знае и какво не знае премиерът по въпроса, каза още депутатът от левицата.", "date": "2017.12.12", "title": "Славчо Велков: Борисов трябва да бъде изслушан за подсрушването"}
