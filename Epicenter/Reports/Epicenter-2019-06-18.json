{"url": "http://epicenter.bg/article/Prof--Rumen-Gechev--Predlozhenieto-na-GERB-za-partiyna-subsidiya-ot-1-lev-e-politicheski-atentat-/186013/2/48", "text": "Предложението на ГЕРБ за намаляване на партийната субсидия на 1 лев е политически атентат и нагъл, недобре обмислен опит за разрушаване на политическата система на България. Това каза в интервю за предаването „Това е България“ на Радио „Фокус“ проф. Румен Гечев, народен представител от ПГ на „БСП за България“ и член на комисията по бюджет и финанси.  „Намаляването на субсидиите 11 пъти означава съсипване на цялата организационна система не само на БСП, но и на повечето опозиционни партии, които не са на яслата с управляващите от ГЕРБ и техните сателити, които нямат достъп до обществени поръчки, които не участват в корупционни механизми на преразпределение на средствата от обществени поръчки, в това число и поръчки, свързани с европейските фондове. Това, което в момента предлагат ГЕРБ и техните сателити и което отстояват, е антидемократично и антиевропейско. С изключение на Германия и Холандия, където 50% финансирането е от бюджета, а 50% от частни фирми, огромното мнозинство от страните-членки на ЕС вече повече от 20-30 години провеждат последователна политика на постигане на пълна независимост на партиите от бизнес средата и олигархията“, обясни проф. Румен Гечев.  По думите му организираната от БСП среща във връзка с предложението за намаляване на партийната субсидия на 1 лев е заради демократичните принципи на партията.  „В случая е скандално, че управляващата коалиция отхвърля предложението на най-голямата опозиционна партия в парламента да проведе диалог. След реализацията на този проект на ГЕРБ страната ни няма как да бъде демократична, след като има финансово задушаване на опозицията и на партньорите на ГЕРБ\", коментира проф. Румен Гечев.   БСП ще информира ЕС за опита за покушение от ГЕРБ срещу политическата система на България, каеза още проф. Румен Гечев.  „Европа няма да остане безучастна на тази политическа арогантност на управляващите в София. На всички вече е ясно, че прокламираното приятелство на г-н Борисов с партиите-посестрими на ГЕРБ в Европейската народна партия, няма да го спаси в тази ситуация. Напразни са надеждите на управляващите от ГЕРБ и техните ръководители, че имат кой знае какъв гръб в Европа и ще ги покриват, ще имат някакъв чадър над това безчинство, което се канят да извършат в България – 11 пъти да намалят финансирането на опозицията и всички партии в България, но то основно целта е опозицията. Основният им политически опонент – БСП, тъй като те са в управлението и очевидно пред цяла Европа показват, че могат да се справят без субсидии, след като са натрупали 20-ина милиона лева в депозити. Това означава, че те имат други източници на финансиране. И по този въпрос ще се обърне внимание в следващия период“, коментира проф. Гечев.  По думите му БСП ще отиде на местни избори и това предложение на ГЕРБ няма да ги спре.  „БСП е на политическия терен 130 години. Това е партия, която е преследвана от закона, членовете й са осъждани на смърт, къщите на членове на партията са изгаряни. Така че къде по-големи мракобесници от сегашните управляващи са се опитвали да я задушат. Няма да им се получи и този път номерът, но е срамно, че управляващата коалиция, която претендира да води страна от Европейския съюз в посока хармонизиране с европейските практики, координиране с европейските политики, тук се прави нещо, което съм сигурен, че ще стресне Европа. Тъй като такъв удар в страна от Европейския съюз – да спреш финансирането на опозицията преди изборите, не познавам такъв случай“, обясни проф. Гечев.  Той добави, че БСП ще гласува против предложението на Министерски съвет.  „Няма как да гласуваме решение, което противоречи на здравия разум, противоречи на европейските практики и е откровено антидемократично. БСП не може да си позволи лукса да предава интересите на своите избиратели“, каза още проф. Румен Гечев.  ", "date": "2019.06.18", "title": "Проф. Румен Гечев: Предложението на ГЕРБ за партийна субсидия от 1 лев е политически атентат "}
{"url": "http://epicenter.bg/article/Sobstvenikat-na-samoleta--popadnal-v-turbulentsiya--Ekipazhat-mi-e-deystval-kakto-tryabva/185941/2/0", "text": "Лоша координация между ръководител полети и екипажа е най-вероятната причина за силната турбуленция на полет между Прищина и Базел. Според авиоексперти пилотите могат да прогнозират подобни явления, но трябва да получават навременна и актуална информация, за да планират заобикаляне на облака или отмяна на маршрута.   Собственикът на авиокомпанията призна пред Нова телевизия, че има пострадали хора.   „В случая екипажът ми е действал така, както трябва да се действа. Турбуленция има дори в чисто и ясно време”, заяви Валтер Колев - собственикът на самолета, който в понеделник претърпя инцидент.   „Има една жена с ударена вежда и един човек, който се е оплакал, че го боли вратът. Моят командир, който е там, лично е минал през всички пътници и се е уверил, че всички, освен тези двамата са здрави, но все пак е извикал медицински екип”, каза още той.   „Откачени седалки няма, такова нещо в авиацията няма. Тази ситуация ми се е случвала десетки пъти. Имало е паднала количка. Тя е малка, сгъваема, около 300 гр.”, обясни Колев.   „Попадането в турбуленция е често срещана ситуация при пътуване със самолет, но не толкова често се случва по този начин. Нашите изисквания са много строги – пътникът от излитане до кацане не трябва да усеща нищо, а не да повръща по време на полет”. Това коментира в студиото на „Здравей, България” специалистът по самолетни инциденти Ангел Борисов относно пътниците, които в понеделник бяха ранени в следствие на силна турбуленция.   „Зоните, които са с турбуленция не се появяват внезапно. Ръководител въздушно движение следи по трасето самолетите, които са прелитали преди това и уведомява следващите екипажи за налична турбуленция, особено когато говорим за гръмотевична деятелност”, обясни още Ангел Борисов.   По думите му решението за заобикаляне на тези облаци се взима от командира на екипажа с уведомление на ръководител полети, че той се отклонява от трасето. „Това отклонение е различно в зависимост от бурята. Ако имаме локално петно, може да се заобиколи с 10-20 км. Но когато има широк фронт, какъвто най-вероятно имаме в този случай, той може да се отклони и на 100 км”, каза още Борисов.   „В случая синхронът между ръководител полети и екипажа не е осъществен нормално. Възможно е и екипажът да не е получил такава информация, ако преди това не са прелитали по това трасе други самолети”, коментира Ангел Борисов.   Според него е учудващо и откачването на няколко седалки. „Това говори, че при монтажа им те не са фиксирани както трябва. По принцип те би трябвало да са фиксирани така, че откачането им да е невъзможно”, каза Борисов.", "date": "2019.06.18", "title": "Собственикът на самолета, попаднал в турбуленция: Екипажът ми е действал както трябва"}
{"url": "http://epicenter.bg/article/Vezhdi-Rashidov--Balgariya-e-vrata-kam-Aziya-za-trafik-na-proizvedeniya-na-izkustvoto/185942/2/0", "text": "България е врата към Азия за трафик на произведения на изкуството. Това заяви в сутрешния блок на България Он Еър председателят на Парламентарната комисия по култура и медии Вежди Рашидов. Бившият министър на културата коментира наглата кражба от галерията на Ставри Калинов, при която бе задигната част от скулптура.   Рашидов разкри, че след наркотиците трафикът на произведения на изкуството е на второ място като нелегален бизнес в света. Той припомни случаи, при които след дълго издирване и преговори успяваме да си върнем откраднати картини, които вече били продадени в Англия и Канада.   \"Не е приятно, когато има такива кражби, но вече се краде всичко. Ако по-обикновени хора крадат, те ги претопяват или ги продават на безценица. Много кражби обаче не са извършени от такива хора, тъй като доста изчезнали произведения не са намерени. Когато държавата я няма, всякак може да се краде. След дрогата, антиките и произведенията на изкуството са на второ място като нелегален бизнес в света. Много хора живеят от продажба на картини\", разказа бившият министър.   Рашидов призова и за спазване на законите. Бившият министър на културата сподели, че имаме добри закони за културното наследство, но те не се прилагат.   \"Трябва да има респект. Много е неприятен случаят със Ставри Калинов, но преди време бяха заличени уникални скални рисунки в пещера Магурата. Стига се дотук заради глада, простотията, лакомията и беззаконието. На Христовия гроб в Ерусалим още седи надпис \"Ганчо от Берковица\". Опитваме се да вкараме много по-строги закони за културното наследство. Те обаче, ако не се прилагат, нищо няма да се промени. И за 1 лев и за 1 милион лева престъплението си е престъпление. За такова престъпление трябва да се влиза в затвора\", каза Рашидов.   Ставри Калинов пък изрази съмнението си, че крадецът на неговата скулптура ще бъде хванат от полицията. \"Крадецът влезе като гост, поговорихме си, обиколи два пъти галерията. След това влезе една жена, на която обърнах внимание и той е взел тази част от скулптурата. Бих се радвал да го хванат, за да покажем на престъпниците, че престъпленията се наказват. Не вярвам обаче, че това ще се случи. И предният път не откриха крадците, които ме обраха\", каза той пред България Он Еър.", "date": "2019.06.18", "title": "Вежди Рашидов: България е врата към Азия за трафик на произведения на изкуството"}
{"url": "http://epicenter.bg/article/MON--Rezultatite-ot-maturite-sochat--che-chast-ot-zrelostnitsite-sa-funktsionalno-negramotni/185965/2/0", "text": "Резултатите от матурите показват, че част от зрелостниците са функционално неграмотни - могат да четат и да пишат, но трудно разбират какво им се казва. Това каза директорът на Дирекция „Съдържание на предучилищното и училищното образование“ Евгения Константинова в интервю за Агенция „Фокус“ по повод резултатите на матурите.   По повод ниския резултат на тазгодишните матури по Български език и литература Евгения Константинова отбеляза, че средният резултат е малко над 50 точки, което превърнато в оценка по шестобалната система, е от порядъка на Добър 4.06.   „Трябва, обаче, да отчетем, че не винаги сравнението на резултатите в отделни години е просто и коректното. Всъщност, ако се загледаме в резултата, ще видим, че той е само с две точки и мъничко по-нисък от средния по същия предмет през миналата учебна година, което на фона на 100 точки едва ли е толкова значимо и едва ли можем да говорим за някаква драматична промяна. Разбира се, резултатите в отделните години варират. През 2017 година, съответно успехът е бил по-нисък, през 2018г. - по-висок и през 2019 г. - по-нисък“, заяви Константинова. Тя подчерта, че не се очертава тенденция към трайно снижаване на оценките.   „В никакъв случай този резултат не ни радва. Всъщност, тревожното е, че той показва няколко основни важни неща. Основната ни борба, в цялостния процес на обучението през всичките години, е младите хора, не само зрелостниците да придобият основни умения да четат текст, и като казвам „да четат“, не означава да знаят буквите, а да четат, така, че да разбират, какво им казва текстът, да обработват информация от него, да го тълкуват и да създават такъв“, посочи директорът на Дирекция „Съдържание на предучилищното и училищното образование“.   По думите ѝ резултатите от матурите показват, че няколко неща все повече затрудняват зрелостниците. „От една страна, тревожно е това, че те четат текст, но трудно успяват да го разберат. Или поне не всички, защото не бива да ги генерализираме, има и такива, които прекрасно се справят с това, но някак си, все ни се иска всички зрелостници, да могат, като прочетат един текст, в рамките на две-три изречения да кажат, кое е най-същественото от него“, посочи Константинова.   Тя подчерта, че това умение не е свързано с нещо, което е необходимо само в училището. „То е едно от ключовите и е необходимо и в живота, защото на всички, след излизане от училище, им се налага малко или повече да прочетат текст, да се опитат да резюмират и да го предадат в няколко изречения“, каза тя.   Константинова подчерта, че все повече зрелостниците пишат по време на изпита, отбелязвайки, че в предходни години голяма част от зрелостниците са предавали бели листове. „В последните години следим този процес и виждаме, че все повече зрелостници създават текст по 41-ва задача, която обикновено е откъс от изучавано произведение, върху което трябва да тълкуват. Тази година ни прави впечатление, все още слава Богу не са в преобладаващата си част, но се увеличава броят на зрелостниците, които просто преписват текст“, каза още тя.   По думите ѝ целта на училището не е зрелостниците да научат някаква литературна интерпретация и да я възпроизведат, а учебното заведение да ги научи на собствено мислене и тълкуване на всякакъв текст. „Всъщност, това пак е свързано с проблема, за който говорих. Умението не просто да се прочете текстът, а да се разбере какво послание носи той. Това е ключова компетентност, която се проверява през всички международни изследвания и тя лежи в основата на т. нар. „функционална грамотност“.   Често в обществото се говори: „учениците са неграмотни“. За съжаление, част от това общество разбират това, че те не могат да пишат и да четат, не познават буквите. Далеч повече стои зад това- те са неграмотни функционално“, отбеляза тя. Константинова обясни, че те могат да четат и да пишат, но трудно разбират, какво им се казва.   „И пак с уточнението, че това не се отнася за всички зрелостници. Когато говорим толкова остро и обобщаваме, то е защото сме тревожни, че е голям броят на младите хора, които попадат в тази категория“, посочи още тя.  ", "date": "2019.06.18", "title": "МОН: Резултатите от матурите сочат, че част от зрелостниците са функционално неграмотни"}
{"url": "http://epicenter.bg/article/Zapochna-sreshtata-mezhdu-BSP-i-DPS-za-razmera-na-partiynata-subsidiya/185967/2/0", "text": "Започна срещата между БСП и ДПС за размера на партийната субсидия, предаде Агенция „Фокус“.   Разговорите се провеждат в зала „Запад“ на Народното събрание.   От страна на БСП в нея участват заместник-председателите на парламентарната група Драгомир Стойнев, Георги Свиленски, секретарят Филип Попов и народният представител проф. Румен Гечев. От страна на ДПС в залата са зам.-председателят на парламентарната група Йордан Цонев и народните представители Велислава Кръстева и Халил Летифов.  ", "date": "2019.06.18", "title": "Започна срещата между БСП и ДПС за размера на партийната субсидия"}
{"url": "http://epicenter.bg/article/Dimitar-Nikolov-otkri-obnoveno-mezhdublokovo-prostranstvo-v-burgaskiya-kompleks--quot-Meden-rudnik-quot--/185971/2/98", "text": "Обновеното пространство при блоковете 92, 93, 94 и 95 в комплекс \"Меден рудник\" е моделът, по който трябва да се благоустроят всички междублокови пространства в Бургас. Това каза при официалното откриване на завършения обект от програмата за създаване на балансирана градска среда кметът Димитър Николов, съобщават от община Бургас.  \"Сега имаме възможност да видим едно прекрасно благоустрояване. Радвам се, че на безопасни настилки децата ще може да прекарват свободното си време, а техните родители и жителите на комплекса ще имат възможност да отдъхват активно. Имаме разработени проекти за още 6 междублокови пространства и в момента проектираме за още 8 пространства, които се намират в \"Славейков\", \"Изгрев\", \"Зорница\" и \"Възраждане\", каза Димитър Николов.  На церемонията присъстваха още зам.-кметът инж. Чанка Коралска, териториалният директор Магдалена Манолова, общински съветници, представители на проектантския екип и изпълнителя на строителните дейности, деца и възпитатели от ДГ \"Надежда\", както и жители на \"Меден рудник\".  До месец ще започне реконструкцията на района при улиците \"Мария Луиза\" и \"Климент Охридски\". Там, по желание на хората, Община Бургас е предвидила изграждането на повече паркоместа. Останалата част ще бъде благоустроена, като се предвижда поставянето на повече зеленина за създаването на комфортна среда.  Обновеното пространство в периметъра на блоковете 92 - 95 ще позволи децата и възпитателите от най-голямата детска градина в комплекса - \"Надежда\", да провеждат по-разнообразни занимания.  В междублоковото пространство са изградени две детски площадки, предназначени за възрастови групи от 0 до 3 и от 3 до 12 години, кътове за отдих, тенис маса и игрище за бадминтон. Второстепенни алеи осигуряват бърз достъп от входовете на блоковете до главната алея. Реновирани са стълбите пред жилищните блокове, зелените площи са оформени по стандартите за балансирана градска среда. Поставени са нови пейки, кошчета за отпадъци, енергоефективно парково осветление. Създадени са условия за достъп на хора в неравностойно положение, внедрени са иновативни решения за оползотворяване на дъждовната вода.  Междублоковите пространства са обвързани чрез прокарването на общ маршрут, преминаващ през всяко едно от тях и обединяващ в себе си велоалея, алея за ролери и пешеходна алея. Този маршрут е обвързан със системата от велоалеи, изградена по главните улици около зоната, спирките на градски транспорт и вече обновените зелени пространства. Той се явява оста, по която се развиват основните дейности в пространствата.  Обновяването на междублоковото пространство е извършено по проект \"Осигуряване на балансирана градска среда в ЦГЧ, ж.к Възраждане и ж.р. Меден Рудник\" - етап 1\" е на обща стойност 30 475 379,31 лв. и се финансира по Оперативна програма \"Региони в растеж\" 2014-2020, ДБФП № BG16RFOP001-1.004-0003-C01/04.01.2017.  ", "date": "2019.06.18", "title": "Димитър Николов откри обновено междублоково пространство в бургаския комплекс \"Меден рудник\" "}
{"url": "http://epicenter.bg/article/Patriarh-Neofit-se-sreshtna-s-predsedatelya-na-parlamenta-na-Gruziya-Irakli-Kobahidze/185972/2/0", "text": "В сградата на Софийската митрополия днес се състоя среща между българския патриарх Неофит и председателя на парламента на Грузия Иракли Кобахидзе, който е на посещение в страната. Това съобщиха от Българската патриаршия, предаде БТА.   \"Нашите два народа имат много добри и братски отношения един към друг. Целта на тези наши срещи е взаимоотношенията да бъдат задълбочени, както и връзките между народите ни и нашите правителства. Много сме удовлетворени, че не само в исторически план, но и към днешна дата, че имаме много добри взаимоотношения между нашите две страни. Много сме щастливи, че нашите църкви са в изключително добро приятелство, защото то се опира на Православието и на православната ни вяра. Тъй като тази обща вяра определя идентичността и на двата народа, това е и нещото, което ни сближава и създава добра основа за добро и силно приятелство\", е казал председателят на грузинския парламент.   Кобахидзе е припомнил и историческите връзки между двете страни, като е споменал за историята на Бачковския манастир, основан от братя грузинци. Той е споделил, че мотото, което стои над българския парламент - \"Съединението прави силата\", е същото като мотото на парламента в Грузия. \"Ако засилим тези наши връзки, тогава ще бъдем по-силни заедно, а взаимоотношенията и засилването на връзките между Българската църква и Грузинската е ключово дело в това обединяване\", е казал Кобахидзе.   Патриарх Неофит припомнил и за своя среща с грузинския патриарх Илия Втори, който е особено обичан от своето паство в Грузия. \"Нашият патриарх е духовният ни водач и има много голямо влияние сред обществото в Грузия. Тъй като имаме демографски проблем в Грузия, след като той обяви своята кампания да кръщава всяко едно трето дете, нацията ни се увеличи. Благодарни сме му, че засилва вярата в народа ни\", е казал Иракли Кобахидзе. Българският патриарх Неофит е изпратил и сърдечни поздрави на патриарха на Грузинската църква патриарх Илия Втори. \"Много сме благодарни за онова, което той прави за народа в Грузия\", е казал Негово светейшество.   На срещата е бил поставен и въпросът за поклонническия туризъм, като е било обърнато внимание на Поклонническия център към Софийската митрополия, който предвижда бъдещи поклоннически пътувания в Грузия. Споменато е било за огромния интерес от страна на българи към Грузия, както и на грузинци към България, както и за идеята за създаване на директен полет до Грузия, което ще спомогне за по-доброто и бързо пътуване до страната.   В срещата са участвали също Мелнишкият епископ Герасим, който е главен секретар на Светия синод, Белоградчишкият епископ Поликарп - викарий на патриарх Неофит, и архимандрит Василий - протосингел на Софийската митрополия.", "date": "2019.06.18", "title": "Патриарх Неофит се срещна с председателя на парламента на Грузия Иракли Кобахидзе"}
{"url": "http://epicenter.bg/article/Balgarskiyat-evrokomisar-Mariya-Gabriel-s-medal--quot-Bomarshe-quot-/185974/2/0", "text": "Комисарят за цифровата икономика и общество Мария Габриел беше удостоена с медал \"Бомарше\", присъждан от Дружеството на авторите и композиторите в областта на драматичното изкуство в Париж. Престижното отличие се връчва на личности, които с работата си са допринесли значително за защита на правата и интересите на европейските творци, съобщи представителството на ЕК в България, предаде БТА.   Съветът на директорите на дружеството е взел решение тази година да присъди медал на Мария Габриел за нейните усилия за по-справедливи за творците правила за авторско право и за по-голяма видимост на творческия сектор на Европа.   \"Културата за мен е основна ценност за българската и европейската ни идентичност. Насочих усилия да направим по-достъпно богатото европейско културно наследство, да инвестираме в нашите европейски творци, да постигнем Европа на културата. По моя инициатива създадохме Каталог на европейските филми за повече достъп до качествените ни кинопродукции и Вечер на европейското кино. Работих за това да имаме модернизирани правила за авторското право с по-добра защита на нашите автори и по-справедливи правила за аудиовизуалния сектор. Приемам този медал като признание за работата ми в тази посока, но и като отговорност да продължа действията си за силен европейски творчески сектор. В момент, в който се решава бюджетът за следващия седемгодишен период, оставам ангажирана с отстояване на увеличението на средствата за творческия сектор, което предложих. Европейските творци го заслужават\", каза българският еврокомисар Мария Габриел след получаването на медала.   Дружеството на авторите и композиторите в областта на драматичното изкуство е създадено от автори, обединени около знаменития френски писател и драматург Пиер дьо Бомарше преди близо 250 години. Годишните награди на дружеството са присъждани на автори, утвърдени и млади таланти в театъра, киното, телевизията, радиото, анимацията, интерактивното изкуство, танците. Извън наградите в отделните категории, организацията присъжда отделно специални медали на видни личности, доказали с работата си ангажимент с творческия сектор и допринесли за защитата на интересите на авторите.", "date": "2019.06.18", "title": "Българският еврокомисар Мария Габриел с медал \"Бомарше\""}
{"url": "http://epicenter.bg/article/Prokuraturata-otmeni-skandalnoto-reshenie-za-zalichavaneto-na--Telegraf--/185958/3/0", "text": "Софийска градска прокуратура отмени постановлението на прокурора от Софийска районна прокуратура Тодор Тодоров за заличаването на вестник „Телеграф“.  Решението за отмяна на постановлението като незаконосъобразно е от 17 юни т.г. Случаят е върнат в Софийска районна прокуратура за ново произнасяне. „Дадени са указания за извършването на действия“, обясни прокурор Таскова. Новото произнасяне ще е на същия прокурор Тодоров, освен ако не се отведе.  На 7 юни т.г. СГП изиска за служебна проверка преписката на прокурор Тодор Тодоров, в която той с постановление от 27 май т.г. безпрецедентно разпореди на Патентното ведомство да бъде заличена марката на най-големия ежедневник у нас – вестник „Телеграф“. Реакцията на прокуратурата дойде ден, след като в редакцията на „Телеграф“ бе получено съобщение от Патентното ведомство с приложено постановление, в което прокурор Тодор Тодоров разпорежда председателят на институцията да заличи търговската марка „Телеграф“, която е регистрирана през 1999 г. Основанието било, че марката „Телеграф“ /на български/ противоречала на закона, защото можела да заблуди потребителите в България с английския вестник The Telegraph.  Преди месец главният редактор на „Телеграф“ Васил Захариев сезира органите на МВР за фалшив сайт с наименование www.telegraf.bg, в който се публикуват статии на български език, нямащи нищо общо с редакционната политика на вестника. Адресът на уебсайта се различава от този на вестника единството по буквата f вместо ph. Именно заради това е поискано извършването на проверка. След безпрецедентното постановление на прокурор Тодоров последва протестно писмо от главния редактор на „Телеграф“, в което той изрази възмущението си от недопустимия опит за натиск върху свободата на словото.  На 10 юни т.г. бе проведена среща с главния прокурор Сотир Цацаров, на която присъстваха главните редактори на изданията на „Телеграф медиа“, както и зам.-главният прокурор Иван Гешев, говорителят на главния прокурор и ръководител на отдел „Специализиран“ към ВКП Румяна Арнаудова, градският прокурор на София Емилия Русинова и районният прокурор на София Радослав Димов.  На срещата от страна на „Телеграф медиа“ бяха изразени възмущения от фрапиращото с абсурдността си постановление и опасения, че казусът представлява опасен прецедент. Той може да доведе до нарушаване на конституционно установената защита на свободата на словото и интересите на гражданското общество.  Градският прокурор на София Емилия Русинова съобщи, че до СГП е изпратена жалба от Патентното ведомство, в която е подчертано, че няма как да изпълни постановлението на прокурора, тъй като то не отговаря на законовите изисквания.  „Телеграф медиа“ изпрати и протестно писмо до Инспектората на Висшия съдебен съвет с настояване за проверка на действията на прокурор Тодор Тодоров и дали те отговарят на Закона за съдебната власт, на конституцията и дали в случая не става въпрос за превишаване на служебните правомощия на държавния обвинител. Резултатите от проверката ще бъдат съобщени, когато тя приключи.  На 8 юни т.г. вестник „Телеграф“ излезе с бяла първа страница в знак на протест срещу посегателството срещу свободата на словото. „Телеграф медиа“ счита, че подобно посегателство е недопустимо в демократично и законово установеното ни общество.  ", "date": "2019.06.18", "title": "Прокуратурата отмени скандалното решение за заличаването на „Телеграф“ "}
{"url": "http://epicenter.bg/article/API--Otvaryat-se-ofertite-za-polaganeto-na-horizontalna-markirovka-po-republikanskite-patishta/185939/4/0", "text": "Офертите в обществената поръчка за определяне на изпълнител за полагане на хоризонтална маркировка по републиканската пътна мрежа за следващите 5 години се отварят от 14.00 часа в сградата на Агенция \"Пътна инфраструктура\" (АПИ). Това съобщиха от пресцентъра на АПИ.   Обществената поръчка е в 6 обособени позиции по райони на планиране в страната: - Обособена позиция №1 – Северозападен район, включващ области Видин, Враца, Монтана, Ловен и Плевен; - Обособена позиция №2 – Северен централен район, включващ области Велико Търново, Габрово, Разград, Русе и Силистра; - Обособена позиция №3 – Североизточен район, включващ области Варна, Добрич, Търговище и Шумен; - Обособена позиция №4 – Югоизточен район, включващ области Бургас, Сливен, Стара Загора и Ямбол; - Обособена позиция №5 – Южен централен район, включващ области Кърджали, Пазарджик, Пловдив, Смолян и Хасково; - Обособена позиция №6 – Югозападен район, включващ области Благоевград, Кюстендил, Перник и София.   Общата индикативна стойност на обществената поръчка за 6-те позиции е 63 000 000 лв. без ДДС и се финансира от бюджета на АПИ.", "date": "2019.06.18", "title": "АПИ: Отварят се офертите за полагането на хоризонтална маркировка по републиканските пътища"}
{"url": "http://epicenter.bg/article/Vasil-Vasilev--Borisov-ne-mozha-da-osashtestvi-mechtata-na-tretiya-si-mandat---da-se-osvobodi-ot-Ninova/186001/11/0", "text": "        Ако има недоволни от резултатите на 49-я конгрес на БСП, сред тях несъмнено и на първо място трябва да е Бойко Борисов. Събитието в зала 1 на НДК провали цялата му вътрешнополитическа стратегия от близо година насам - да бъде махната Корнелия Нинова от председателското място в социалистическата партия. Колко розово щеше да е на нейно място да застане кротък, услужлив, склонен на компромиси апаратчик, който срещу скромни придобивки да води любезна съглашателска политика. Това не се случи.   Вместо да ѝ извадят очи, от вътрешнопартийната опозиция ѝ изписаха вежди. Борисов не можа да осъществи кристалната мечта на третия си мандат - да се освободи от Нинова. Тя се оказа костелив орех, който дори яките челюсти на премиера не успяха да строшат.   Нещо повече, сега костеливият орех може да разчупи яките челюсти.   Всъщност битката за ръководството на БСП бе много по-важна за Борисов от съревнованието на евроизборите. Дали евродепутатите ще са един-двама повече или по-малко не променя съществено балансите.   Много по-съществено е дали вътре в страната ще има срещу себе си твърдата костилка, която чупи зъби или мекичката дъвка, която приятно мачкаш. Затова и артилерийската подготовка за превземане на БСП започна едновременно с евроизборите. Първи бяха онези 43 милиона, които трябваше да вдъхновят участниците в битката срещу Нинова. С тяхна помощ бяха пренаредени листите.   В изборната нощ прогърмя старателно подготвяната теза - че БСП се била провалила. Прогнозните резултати от къде ли не сочеха огромна разлика. Не била спечелила, а била загубила. И не само изборите, а и достойнството си. Нито една социологическа агенция не каза тогава - да, БСП спечели един депутат повече, само тя увеличи броя на привържениците си, докато при ГЕРБ те намаляха, тази партия спечели в нови области. Не!   Общият вик бе: БСП загуби, не успя, тя бе сразена, Нинова се провали. Долу Нинова ! Канонадата гърмеше от всякъде. Провал, разгром, много шум за нищо. Да даде отговор, обяснение, сметка, ревяха хората, символично сбрани около Дупката. Не може току-така да губи избори.   Станишев, световен шампион по изборни провали, ехидно каканижеше, че ставало въпрос не за главата на Нинова, едва ли не това е дребна работа, а за ценности, ценности - е-й-й.   Обаче, но пасаран ! Не стана, номерът не мина ! Правилото „Врагът на моя враг е мой приятел“ не даде резултат. Оставката на Нинова, не зная дали е била емоционално или рационално обусловена, се оказа нож с две остриета. Тя стресна и отрезви много хора.   Очевидно тези, зомбирани от пропагандата избиратели, които бяха решили, че изборите са били провал, осъзнаха че те всъщност са спечелени. Дадоха си сметка, че ако конформизмът и съглашателството завладеят отново БСП, с партията скоро ще бъде свършено.   И както след всяка подобна битка, сега победителите изнасят политическите трупове на победените. За това ще имат малко време. До генералното сражение - местните избори - остава няколко месеца.   Идеолозите на БСП са в малко по-добра позиция - те знаят на какво ще заложат противниците им. Т.е. по-лесно ще е да организират стратегията си. Ще трябва да оценят в какво могат да бъдат по-добри, по-убедителни, как да спечелят хората с реални предложения, а не като повтарят старата песен на нов глас - ония са лоши, те крадат, ние не сме такива. Не сте, защото не сте във властта, ще подшушне рогатия и хората ще се запитат дали не е прав.   Та ако искат да вземат властта, те трябва да намерят достатъчно убедителни доводи, че не само няма да крадат, не само ще управляват справедливо, мъдро и в обществен интерес, но и ще се борят да върнат краденото.   БСП има нужда от изборна стратегия, която съчетава това което иска народът, не това, което му налагат управляващите. Тя трябва да покаже, че упадъкът, унинието, обезлюдяването, мизерията, липсата на перспектива в провинцията са политически, а не икономически или социално обусловени, тя ще започне да ги премахва и има реални, практически средства това да бъде постигнато.   Трябва да покаже не само политическите извращения, заразили местната власт, но и механизмите за изкореняването им, така че хората да се успокоят, да им се вдъхне повече самочувствие, сигурност, надежда. Ключът към успеха на БСП е именно в това.     Във Вашингтон, в Москва и в Пекин сигурно има хора, които знаят отговора на този въпрос. Аз не съм от тях, но мога да ви кажа моето мнение.   Ако помните, преди две - три седмици стана дума, че има един много категоричен показател за това предстоят ли военни действия, които застрашават целия свят. Това е цената на златото и на петрола. Ако златото стане 50 000 евро килото и петролът стигне 100 долара барела, то пълнете си хладилниците и резервоарите.   Златото вече тръгна нагоре. Само за десетина дена то поскъпна с 2000 евро и стигна 38 500 евро за килограм. Тази седмица може да отиде на 40 000. Петролът също тръгна нагоре. И това на фона на пожарите, избухнали на два танкера в Ормузкия проток, за което Съединените щати нарочиха Иран.   И към района се отправят на пълен напред големи американски военноморски съединения. Почти война, по-скоро подготовка за война. Война обаче няма.   Ако ме питате на какво бих заложил, бих ви отговорил - на това, че по-скоро Съединените щати няма да водят такава война. Те нямат достатъчно военна сила, за да покорят Иран. Могат да го бомбардират, но без особен стратегически и с непредвидим политически и международен ефект.   За сухопътна операция им трябват поне милион - милион и половина войници, а при 80-милионна организирана и военно значима страна като Иран вариантът Виетнам може да се окаже детска разходка.   Тръмп влиза в кампания и една неуспешна военна авантюра ще му струва преизбирането. Той не посмя да нахлуе в Сирия, а дори изтегли американските части, не го направи със Северна Корея, заплахите към която пресъхнаха, не го направи и към Венецуела, където американският човек Гуайдо съвсем изчезна от полезрението. Защо ще го прави сега ?   Политико-математически войната изглежда малко вероятна. Но както историята ни показва, понякога една искра, саботаж, провокация, защо не и от трета, заинтересувана от войната страна може да запали пожара.   Ако приемем, че Израел има интерес от война срещу Иран, то тогава тя може да избухне, въпреки нежеланието на Тръмп. Европа чувства това. Знае, че тя ще е най-потърпевша от такава война. Ако Иран затвори Ормузкия проток и горивата поскъпнат двойно или тройно, Европа ще изпадне в гърч.   Ако Иран насочи към Германия или Франция 3-те милиона афгански бежанци, които държи на своя територия, континентът ще бъде залята от мигрантско цунами. Малко вероятно е Европа да издържи на такъв удар.   Твърде вероятно е ЕС да почне да се разпада. И в Брюксел чувстват това. Германския външен министър каза, че видеото не доказва вината на Иран. Макрон пък се обяви за развитие на отношенията с Русия и призова ЕС да мисли извън диктата на НАТО.   Европа се опитва да се измъкне, гледа да успокои страстите, европейските столици изглеждат много изнервени. За да прибягнат до такива сигнали към Москва, значи те реално се опасяват от много силен рикошет. По-лошо, знаят че ако ни удари, никой, най-малко пък ние, ще може да го поеме.   Опасявам се, че ако избухне, войната с Иран ще е като смъртна присъда за Европейския съюз. И ако някой успее да спаси Европа от въжето, това ще е само Москва.     Изминалата седмица показа цялата непригодност на политиката ни към държавата, наричана отскоро Северна Македония. Видя се отчайващата липса на професионализъм при сключването преди година на договора със Скопие, пълното загърбване на националните интереси, светкавичното приемане на доскоро неприемливите за нас скопски тези, само и само да се угоди на Съединените щати с оглед приемането на тази държава в НАТО. И резултатите не закъсняха.   Съседите се възгордяха, решиха, че могат вече да ни премятат колкото си искат, че сме им в джоба и обявиха Гоце Делчев за македонец, а нас ни определиха като хора с татарско-монголски произход. Нека дрънкат!   Човек трябва да няма никак национално самочувствие, за да се засегне от приказките на хора, отрекли се от корена си.   В Скопие могат да приказват каквото си искат. Проблемът е, че нашата дипломация не смее да им каже нищо, да не ги обидят, страх я е дори да им размаха правото ни на вето в ЕС и НАТО. Меркел им каза - преговори не преди есента и те посърнаха. Ципрас им скръцна със зъби и те се съгласиха на всичко. Какво пречи на нашите да им кажат: или признавате Гоце Делчев, Даме Груев, Яне Сандански, братя Миладинови и целия списък с присвоените ни герои за българи, или ще видите Брюксел през крив макарон. Кратко и ясно.   Какви бяха тези нещастни опити с комисии, съвети или съвещания. Там няма логика, няма исторически извори, свидетелства, показания. Има политически интереси от присвояване на чужда история.   Една държава, като няма собствена история, започва да краде от съседите. Все едно съседът от партера да се обзаведе, като открадне от вас кревата, от другия съсед - телевизора, от третия - холната гарнитура, от следващия - тенджерите, после килимите, кухнята и хоп, спретнал си къщичката. Ако после всеки си прибере краденото, пак ще остане на голи тухли. България не може да позволи да бъде така ограбвана.   Не били ни обичали. Голяма работа! Насила хубост не става. Може да не ни обичат, но правителството и особено Външно трябва да ги научат да се съобразяват с нас. Иначе утре може да изкарат и Левски македонец и да нарекат България - Източна Македония.  ", "date": "2019.06.18", "title": "Васил Василев: Борисов не можа да осъществи мечтата на третия си мандат - да се освободи от Нинова"}
{"url": "http://epicenter.bg/article/Stolichna-biblioteka-predstavya--Nepoznatiyat-Rayko-Aleksiev-/185987/6/0", "text": "На 18.06.2019 г. Столична библиотека гостува за пореден път на читалище „Хармония – 1990“ с изложбата „Непознатият Райко Алексиев“.   Откриването ще е от 11:00 ч., след което представител на Библиотеката на София ще проведе среща с ученици, за да ги запознае с живота и творчеството на видния български художник, карикатурист и фейлетонист.   До 30.06.2019 г. можете да видите изложбата в салона на читалище „Хармония – 1990“, бул. „Монтевидео“ 21, кв. „Овча купел“.", "date": "2019.06.18", "title": "Столична библиотека представя „Непознатият Райко Алексиев“"}
{"url": "http://epicenter.bg/article/Brazilskite-vlasti-zaporiraha-desetki-imoti-na-Neymar-zaradi-neplateni-danatsi/185945/8/16", "text": "Запор на 36 имота на бразилската футболна звезда Нйемар. Местни медии съобщават, че бразилските данъчни власти са поставили под запор десетки недвижими имоти на футболиста на „Пари Сен Жермен”. Той е обвинен, че дължи 18 милиона долара данъци за трансфера му през 2013 от бразилския „Сантош” в Барселона. Неймар може да ползва запорираните имоти, но не може да извършва сделки с тях. Това не са единствените проблеми на футболиста. Бразилската полиция разследва обвинение срещу него за изнасилване. Бразилският модел Нажила Триндаде твърди, че през май той я изнасилил в парижки хотел. Неймар обаче отрича обвиненията и заявява, че случилото се между тях е било по взаимно съгласие.   Източник: Нова.тв", "date": "2019.06.18", "title": "Бразилските власти запорираха десетки имоти на Неймар заради неплатени данъци"}
{"url": "http://epicenter.bg/article/Vokalistat-na--quot-Megadet-quot--ima-rak-na-garloto--otlagat-kontsertite/185952/10/100", "text": "Американската метъл група \"Мегадет\" отложи повечето си концерти за тази година, след като вокалистът Дейв Мъстейн беше диагнастициран с рак на гърлото.  Бандата трябваше да свири в Милуоки, Лас Вегас, Буенос Айрес и в други градове в Северна и Южна Америка, предаде БТВ.  \"Мегадет\" е сформирана през 1983 г. Сред най-популярните ѝ албуми са \"Countdown to Extinction\" и \"Youthanasia\".  57-годишният Дейв Мъстейн и колегите му работят по втора част от албума си \"Dystopiа\". Вокалистът каза, че \"няма търпение всички да го чуят\".", "date": "2019.06.18", "title": "Вокалистът на \"Мегадет\" има рак на гърлото, отлагат концертите"}
{"url": "http://epicenter.bg/article/Keks-ot-tikvichki/185992/9/80", "text": "тиквички - 1 бр.  яйца - 3 бр.  захар - 1.5 ч.ч.  брашно - 2.5 ч.ч.  бакпулвер - 10 г  олио - 2/3 ч.ч.  пудра захар   Тиквичките се измиват и без да се белят, се настъргват на ренде. Оставят се да се отцедят от водата, която са пуснали, а през това време се приготвя кексова смес.  В купа се разбиват яйцата и захарта на крем. Прибавят се предварително пресятото брашно и бакпулверът. След разбъркване се добавят олиото и настърганите тиквички.  Сместа се разбърква отново и се прехвърля в предварително намазнена и набрашнена тавичка.  Така приготвеният кекс се слага да се пече в предварително загрята на 180 градуса фурна, докато получи приятен загар. Готовността му се проверява с клечка.", "date": "2019.06.18", "title": "Солен кекс от тиквички"}
{"url": "http://epicenter.bg/article/Elizabet-II-sas-spetsialna-pokana-za-Megan--hertsoginyata-shte-otpraznuva-38-ya-si-rozhden-den-v-Shotlandiya/185957/10/99", "text": "Вярно е, че все още има няколко месеца, докато настъпи 38-ят рожден ден на Меган Маркъл, който е през август, но очевидно вече има план за празненството му. \r\n \r\n Според \"Mirror\" кралицата е поканила херцогинята на Съсекс, както и принц Хари, а също и сина им Арчи, да се присъединият към нея в замъка Балморал, разположен в Шотландия. Това ще бъде първият път, когато Меган ще посети имота на Елизабет II.   , казва източник на изданието.   Празникът ще включва следобеден чай и специална торта, която персоналът на кралицата ще приготви за личния празник на Меган. За допълнително уединение по време на престоя им с Хари и малкия Арчи, Елизабет II ще подари на Маркъл собствено крило в сградата.   , допълва източникът.   На 37-ия си рожден ден Меган присъства на сватбата Чарли ван Щраубензе, който е приятел на съпруга ѝ. Тогава Щраубензе се ожени за Дейзи Дженкс във Френшам, Англия.   Източник: Дир.бг", "date": "2019.06.18", "title": "Елизабет II със специална покана за Меган, херцогинята ще отпразнува 38-я си рожден ден в Шотландия"}
{"url": "http://epicenter.bg/article/Andrey-Arnaudov-raboti-za-rodniya-prirast/185964/10/0", "text": "Популярният телевизионен водещ и продуцент Андрей Арнаудов винаги е демонстрирал социалния си ангажимент. За втора поредна година той и неизменният му партньор на екрана и в бизнеса Иван Христов реализират мащабния  One Love Tour, наложил се като много успешен проект, приет с огромен интерес и в двете държави.   През 2019 г. фестивалът отново ще е напълно безплатен и със свободен вход. Дванадесет часова богата програма, включваща различни стилове музика с най- популярните изпълнители от двете държави , фолклор, детски театър и целодневни активности.   Водени от идеята да възродят и запазят традициите, по време на фестивала, в градовете в България и Македония, отново ще бъде изградена „Алея на занаятите“. И тази година посетителите ще имат възможност, да се запознаят от близо с магията на древното, пъстро и живо наследство. „Алея на занаятите“ се реализира със съдействието на Регионален център София - ЮНЕСКО.   За втора поредна година най-голямата атракция, по време на One Love Tour 2019, ще е импровизираната „Арена на дуелите“ от Фермата. Ще се даде възможност, на хора извън телевизионния формат, да премерят сили с част от участниците от Фермата, с публични личности и помежду си.   Едновременно с това Арнаудов наскоро оповести резултатите от социологическо проучване сред българите, живеещи в чужбина и проведено от Маркет ЛИНКС и ДНК. Според изследването 35% от анкетираните българи живеещи в чужбина, обмислят да се върнат в България.Желаещите, сред установилите се извън страната за повече от 5 години, да се завърнат са почти толкова, колкото тези, които са емигрирали по-скоро. Допитването се извърши в деня на Европейските избори в района на избирателните секции от доброволци, които интервюираха емигрантите, а българите от цял свят отговаряха онлайн седмица преди това. Стремежът на неправителствената организация бе да разбере какво би накарало българите да се приберат в България и какви са пречките при вземане на решението да се върнат обратно.  „ , които представят българите живеещи в чужбина, са по-високите доходи, стандарта на живот и борбата с корупцията. Намирането на работа се очертава като най-същественото предизвикателство, посочено от над 2/3 от респондентите, пред евентуално връщане в България. Друг любопитен факт е, че 63% от обмислящите завръщане биха избрали дестинация за постоянно пребиваване, различна от София. Преобладаващият брой от тях (34%) биха се насочили към другите големи градове в страната – Пловдив, Варна, Бургас, Стара Загора и Русе“, коментира Добромир Живков от Маркет ЛИНКС.   Като позитивна тенденция може да се отчете факта, че 49% от участвалите в проучването поддържат пряка връзка с България, завръщайки се поне веднъж годишно. “ , ако се върнат в България. При положение, че нашия пазар на труда има нужда от толкова много хора, това означава, че една част от хората, които са в чужбина, все още нямат информация за промените, които са настъпили в България. Много от тях вярват, че положението е такова, каквото е било преди 10 години. Близо 70% от изразяващите желание да се завърнат биха използвали услугите на платформа посредник между тях, българския бизнес, централната и местна администрация. Услугите, които провокират значителен интерес са помощ при намиране на работа и административна помощ при евентуално завръщане. Това ни дава увереност да искаме подкрепа най-напред от бизнеса, след това от местна власт и държавата като партньори по новия мащабен проект”, допълва създателя на ДНК Андрей Арнаудов.    Телевизионните продуценти Иван и Андрей ще обявят до края на годината старта на  , чиято основна цел е да създаде връзка между бизнеса и българите по света, чрез предоставяне на възможност за работа и живот в България.   ", "date": "2019.06.18", "title": "Андрей Арнаудов работи за родния прираст"}
{"url": "http://epicenter.bg/article/Kralski-shik--Keyt--Letisiya--Maksima-i-Kamila-po-zhenski-na-sluzhba--Snimki-/185969/10/84", "text": "  Въпреки че денят  бе посветен на съпрузите им, кралските особи се погрижиха погледите да бъдат приковани в тях. Това е втората среща на Катрин на Катрин с кралицата на Испания Летисия, както и с кралицата на Холандия Максима. Почти през цялото време кралските дами се наслаждаваха на компанията си и си побъбриха по женски. Изящество, класа, стил - всички те бяха подбрали изключително впечатляващи тоалети.   Херцогинята на Кембридж Катрин поведе ослепителната модна надпревара сред кралските особи.Тя бе изключително елегантна в бяла рокля тип \"манто\" на дизайнерката Catherin Walker. Тя се присъедини към испанската кралица Летисия и холандската кралица Максима, херцогинята на Корнуол и графинята на Уесекс на церемония в замъкна Уиндзор.   Летисия бе облечена в забележителна рокля на испанския бранд Cherubina, а Максима носеше рокля в пепел от рози с бели ревери Claes Iversen. Кралиците пристигнаха във Великобритания, за да са до съпрузите си - крал Фелипе VI и крал Вилем-Александър, които получиха рицарско звание от Ордена на жартиерата.     Орденът на жартиерата е учреден през 1348 година от крал Едуард III. Това е най-високата награда за преданост и доблест и неслучайно негови рицари са членове на кралската фамилия, близки до нея, както и държавни глави.   Английският рицарски орден е учреден по време на Стогодишната война, като с този орден Едуард прави опит да обвърже по-силно най-важните рицари на кралството си.   Най-известната история за появата на ордена разказва, че в паузата между ожесточените сражения монархът устройва бал. Докато танцува с любимата си - графиня Солсбъри, на пода изпада нейната жартиера и той я взима с думите:  ”Срам за онзи, който е помислил нещо лошо”.   Британският крал, който по това време се домогва до френския престол, произнася знаменитата фраза на френски (Honi soit qui mal y pense). По-късно фразата става девиз на учредения от него орден. Сега тя стои на герба на Великобритания.   Едуард III избира за патрон на ордена Свети Георги, който кореспондира с предназначението му. Знамето на Свети Георги - червен кръст на бял фон, се е развявало в битките като символ на Великобритания. Именно този знак, обграден от кръг, украсява и днес парадното облекло на рицарите на Жартиерата.    Източник: Канал 3  ", "date": "2019.06.18", "title": "Херцогините Кейт и Камила, кралиците Летисия и Максима посетиха служба по женски (Снимки)"}
{"url": "http://epicenter.bg/article/Prints-Hari-izprashtal-lyubovni-pisma-na-Dzhenifar-Anistar--smyatal-ya-za-podhodyashta-za-printsesa-/185975/10/100", "text": "Мераци към американската актриса Дженифър Анистън е имал принц Хари, написа лондонският таблоид Мирър, цитиран от Новини.бг \"Приятелката\" е разказала как британският аристократ ѝ е изпращал писма, в които се е обяснявал в любов. \"Вие сте най-подходящата жена за най-новата принцеса на Обединеното кралство\", е заявил принцът през 2009 г.  Артистката обаче го е отрязала бързо и грубо. \"Вие сте млад и глупав\", е отвърнала звездата от сериала \"Приятели\". С тези думи тя е попарила въжделенията на внука на британската кралица Елизабет II.", "date": "2019.06.18", "title": "Принц Хари изпращал любовни писма на Дженифър Анистър, смятал я за подходяща за принцеса "}
{"url": "http://epicenter.bg/article/Karolina-Vozhnyatski-se-omazhi-za-Deyvid-Liy-v-Toskana--Snimki-/185989/10/99", "text": "\r\n Тенисистката Каролина Вожняцки бе ослепителна в сватбения си ден. Вчера тя се омъжи за бившия баскетболист Дейвид Лий на бляскава церемония, която се проведе в хотел Кастилион дел Баско, в Тоскана. \r\n \r\n \r\n \r\n 28-годишната булка бе облечена в изящна рокля без презрамки. Флорални бродерии се спускаха надолу от дантеления корсет на тоалета, почти до края на фееричния шифон на полата, придавайки на визията нежност и деликатност. Дрехата е дело на легендарния дизайнер Оскар де ла Рента и заслужено намери място в страниците на модната Библия - \"Vogue\". \r\n   \r\n Булката носеше съвсем лек грим, който само подчертаваше естествената ѝ красота, а косата ѝ падаше свободно на вълни върху раменете. \r\n   \r\n Единствените аксесоари, които Вожняцки бе сложила, бяха две тънки колиета със звездички и същия брой фини гривни на едната ръка. \r\n   \r\n 120 души споделиха радостния ден на младоженците, като сред гостите се открояваха тенис състезателките Серина Уилямс и Анжелик Кербер, както и баскетболистите Харисън Барнс и Пау Гасол. \r\n   \r\n Връзката на Каролина и бившата звезда на NBA - Дейвид, започна преди три години. Те се запознават чрез техен общ приятел. Предложението за брак дойде през миналата година, когато двамата бяха на почивка на остров Бора Бора, след като датчанката спечели тенис турнира в Сингапур. \r\n   \r\n Мъж с малка китара засвирил на круизния им кораб, с което допринесъл за романтичната атмосфера. Притеснен да не изпусне мига, Дейвид забързано започнал да рови в чантата си пред недоумяващия поглед на половинката си. \r\n   \r\n , спомня си Вожняцки. \r\n   \r\n Източник: Дир.бг \r\n \r\n    \r\n \r\n", "date": "2019.06.18", "title": "Каролина Вожняцки се омъжи за Дейвид Лий в Тоскана (Снимки)"}
{"url": "http://epicenter.bg/article/Unikalni-kadri-ot-cherveniya-kilim-v-Kan-pokazvat-v--quot-Nirvana-quot-/185996/10/0", "text": "Ален Делон, Моника Белучи, Антонио Бандерас, Хавиер Бардем и други звезди от кинофестивала в Кан ще могат да се видят в столичната галерия Нирвана, където на 20 юни ще бъде открита изложбата „Tête à tête“ на водещата от Канал 3 Ивелина Кунчева.   В галерията на Ники Младжов мултимедийна експозиция ще покаже най-значимите моменти от надпреварата за престижните награди, която се проведе за 72-и път на Лазурния бряг тази година.   Атмосферата на Френската Ривиера ще бъде пренесена в трите зали на Нирвана, която е известна като един от най-престижните арт центрове в страната.   Това е втора поредна изложба на Ивелина Кунчева в галерия Нирвана – миналата година красивата блондинка, която по традиция отразява кинофестивала в Кан, потопи ценителите на изкуството в атмосферата на прочутите филмови награди.   Дрес код като за Френската Ривиера е само нюанс от изненадите, които е подготвила Ивелина Кунчева. Старинната сграда на ул. „Ангел Кънчев“ 17, в която се намира галерия Нирвана, ще се изпълни с духа на едно от най-известните събития в световното кино.   Фотографии на най-актуалните филмови звезди, интервюта и репортажи ще могат да видят гостите на откриването на изложбата в галерията на Ники Младжов, който дава шанс на различните видове изкуства в престижното арт пространство.", "date": "2019.06.18", "title": "Уникални кадри извън червения килим в Кан показват в \"Нирвана\""}
{"url": "http://epicenter.bg/article/Osadiha-polyatsi--plashili-sas-smart-prints-Hari-zaradi-rasova-iznevyara/185998/10/100", "text": "Двама тийнейджъри са били осъдени заради отправените смъртни закани към принц Хари, предаде Скайнюз, цитиран от Новини.бг Михал Шевчук, на 19 години, е бил признат за виновен в агитация на тероризма и разпалване на расова омраза. Магистратите в Лондон са постановили той да прекара зад решетките четири години и три месеца. Съдът е признал за виновен по същите обвинения и 18-годишния Оскар Дун-Корочовски. Той е бил осъден на година и половина лишаване от свобода.  Тийнейджърите от полски произход са заплашили внука на британската кралица Елизабет II със смърт заради сватбата му с американската актриса с негърска кръв Меган Маркъл. Те са заявили, че с брака си третият в престолонаследието на короната на Обединеното кралство е изневерил на чистота на бялата раса.  Шевчук и Дун-Кочоровски са били част от крайнодясната организация Sonnenkrieg Division (Дивизия \"Слънчева война\").", "date": "2019.06.18", "title": "Осъдиха поляци, плашили със смърт принц Хари заради расова изневяра"}
{"url": "http://epicenter.bg/article/Malkata-Greta-i-snimkata-s-Barak-Obama--koyato-trogna-sveta/186006/10/99", "text": "Разбирането, че младото поколение не се интересува от съдбата на планетата, е много грешно.   Едно от доказателствата, които оборва това вярване, е 16-годишното момиче от Швеция – Грета Тунберг, която всеки петък не ходи на училище, за да протестира срещу глобалното затопляне.   В началото Грета беше сама. С един плакат пред шведския парламент. Днес Грета има стотици хиляди последователи, голяма част от които ученици, по цял свят, а протестът ѝ се превърна в глобална кауза.   През март Грета бе предложена за носител на Нобеловата награда за мир. Дали ще успее, ще разберем през октомври тази година. Но едно е сигурно, за Грета, това е едва началото.   Поредният човек с позиция в обществото, който изрази подкрепата си за каузата на малката Грета, е бившият американски президент Барак Обама.   Отговорът от страна на президента идва след публикуваната снимка от Грета миналата събота, под която тя написа:    Именно това беше мотото на президентската кампания на Обама през 2008г. Обама е и носител на Нобеловата награда за мир от 2009г. \r\n \r\n \r\n \r\n Бившият стопанин на Белия Дом отговори на Грета ден по-късно, препубликувайки тяхната обща снимка.   Ето какво написа Барак Обама като обръщение:   Източник: Вести.бг", "date": "2019.06.18", "title": "Снимка на Барак Обама с момиче, страдащо от аутизъм, трогна света"}
{"url": "http://epicenter.bg/article/-BSP-organizira-sreshta-v-parlamenta-za-partiynite-subsidii/185933/2/0", "text": "Депутатите от БСП ще проведат среща днес в Народното събрание с парламентарните групи на „Обединени патриоти“ и ДПС, на която ще обсъдят предстоящото намаляване на субсидиите за политическите партии от 11 на 1 лев за действителен глас. ГЕРБ отказват участие в дебата.   Срещата е по покана на социалистите, които остро възразиха парите за партиите да бъдат намалени на 1 лев. Социалистите са против с мотива, че това е популистко решение, което може да доведе до зависимост на политиците от различни бизнес структури, предаде БНР. От ГЕРБ обаче отказаха разговори с писмо до колегите си от левицата с мотива, че твърдо подкрепят решението на правителството. ДПС заявиха, че ще предложат нула лева за субсидия и финансиране с прозрачни договори, както е в САЩ. От „Обединените патриоти“ предупредиха, че има опасност от 1 юли партиите да бъдат лишени субсидии и да дължат пари. Предложението един лев за глас беше прието на първо четене от Народното събрание. „За“ гласуваха депутатите от ГЕРБ, „Обединени патриоти“, „Воля“ и „Атака“. ДПС и БСП бяха против.", "date": "2019.06.18", "title": "  БСП организира среща в парламента за партийните субсидии"}
{"url": "http://epicenter.bg/article/Borisov-razgovarya-po-telefona-s-generalniya-sekretar-na-OON-Antonio-Guterish/185934/2/0", "text": "Премиерът Бойко Борисов изрази пълната си подкрепа за амбицията на генералния секретар на ООН Антонио Гутериш Европейският съюз (ЕС) да стане лидер в постигането на климатично неутрални нива на вредните емисии до 2050 година. В телефонен разговор между двамата, проведен по искане на генералния секретар на ООН, Гутериш благодари на премиера Борисов за личната му ангажираност с въпросите по опазването на околната среда и за отстояването на ангажиментите по Парижкото споразумение по климата от страна на българското правителство, съобщиха от правителствената информационна служба. Гутериш отправи покана към премиера Борисов за участие в организираната от него Среща на върха по климата, която ще се състои в рамките на министерската седмица в контекста на откриването на 74-та сесия на ОС на ООН. Целта на форума е да се даде нов тласък и да се засили изпълнението на ангажиментите, поети по силата на Парижкото споразумение по климата с цел спиране на увеличаването на количеството вредни емисии в атмосферата и достигане на климатично неутрални нива на вредните емисии.   Генералният секретар на ООН изрази надежда, че в рамките на предстоящия форум в Ню Йорк премиерът Борисов ще сподели управленския си опит по отношение на приоритетите в областта на климата и опазването на околната среда.   Министър-председателят Борисов отбеляза, че ще изрази подкрепа за инициативата на генералния секретар на ООН по време на предстоящия през тази седмица Европейски съвет. Като страна по Парижкото споразумение и държава-членка на ЕС, България стои зад поетите ангажименти на национално и на европейско ниво, подчерта още Борисов. Премиерът изтъкна, че страната ни преизпълнява ангажимента си за повишаване на дела на използването на енергия от възобновяеми източници, като достигна дял от 18,8 %, с което заема водещо място в ЕС. Климатичните промени не са абстракция, а факт, каза още премиерът Борисов и добави, че това е най-голямото предизвикателство пред света сега и за в бъдеще. Министър-председателят беше категоричен, че е от жизнено важно значение да продължат усилията за опазване на околната среда. Държим на чистата природа, увери в края на телефонния разговор премиерът Бойко Борисов.", "date": "2019.06.18", "title": "Борисов разговаря по телефона с генералния секретар на ООН Антонио Гутериш"}
{"url": "http://epicenter.bg/article/-Propada-chast-ot-skorostnata-tangenta-na-Sofiya/185935/2/0", "text": "Пропада част от скоростната тангента на София. Това се случва само 3 години, след като трасето беше открито официално, предаде БТВ.   Борис Бонев обяснява, че при преминаване под моста на река Искър хората са забелязали, че голяма част от панелите, които са под мостовата конструкция са напукани и част от тях са паднали. \"Вече имаше гаранционен ремонт на Северната скоростна тангента, едва три години след откриването ѝ, въпреки че струваше 180 млн. лева. Дори и да е малка вероятността, ако един такъв панел падне върху преминаващ човек под моста, може да се случи неприятен инцидент. Нов обект за 180 млн. лева не би трябвало да изглежда по този начин\", категоричен е Борис Бонев. Инж. Иван Досев от АПИ обясни, че кофражните панелки не са носещи конструктивни елементи. Според него те вероятно са паднали още при наливането на бетона, това не се е случило след пускането на строителството. \"Тези панелки имат конструктивна армировка, която е изчислена така, че да може да издържи теглото на бетона преди да е стегнала пътната плоча. Вероятността да падне е малка, тъй като има армировка, която не се е скъсала, това нещо не носи никаква тежест и върху него няма натоварване”, твърди инж. Досев. На 28 април 2016 г. премиерът и регионалният министър откриват северната тангента. Тя трябва да свързва северозападните и югоизточните квартали на София. Заради скоростната отсечка обаче са премахнати старите пътища, а нови няма. Въпреки че се намират само на 50 метра от тангентата, жителите на квартал „Бенковски” трябва да се качат на скоростния път по два маршрута: единият е дълъг 10 километра, а другият – 8. Готови детелини има - подходи към тях - не. По картите има няколко несъществуващи улици, които са дадени за връзка с тази магистрала. След протестите на жителите от \"Бенковски\", \"Нови Искър\", \"Илиянци\" и \"Требич\" от Министерския съвет отпуснаха пари за улици. Ангажимент на столичната община е да изгради уличната мрежа и локалните трасета, които обслужват малките население места и селата, които са в рамките на София, твърдят от МРРБ. Три години по-късно изградени отсечки няма, а кога скоростната тангента ще се свърже с пътната мрежа на София - не е ясно.", "date": "2019.06.18", "title": "Падат панели от мост на скоростната тангента на София"}
{"url": "http://epicenter.bg/article/Nikolina-Angelkova--Proverili-sme-104-plazha--shte-badem-bezkompromisni/185936/2/0", "text": "До момента сме проверили 104 плажа. На места е установена липса на указателни табели. В Равда пък има поставени повече табели от изискваното. Това каза в сутрешния блок на Нова телевизия министърът на туризма Николина Ангелкова.   На плажовете Божурец, Топола и Сарафово Юг има най-много нарушения и ако не бъдат отстранени, концесиите им ще бъдат прекратени, подчерта тя. Абсолютно безкомпромисно се отнасяме към всяко едно нарушение и своеволие на плажа, заяви министърът. Имаме мобилни групи по морето, имаме телефони и имейли за нередности, където гражданите могат да подават сигнали, отбеляза Ангелкова. Тя призова гражданите да сигнализират за нередности и при туроператорите. За нас е важно да подобряваме услугите, които предлагаме.  България е позната като дестинация, която предлага изключително добро качество на добра цена. През последните три години имаме ръст 31% на чуждестранните туристи. По реализирани нощувки сме в топ 5 за миналата година, каза още Николина Ангелкова.", "date": "2019.06.18", "title": "Николина Ангелкова: Проверили сме 104 плажа, ще бъдем безкомпромисни"}
{"url": "http://epicenter.bg/article/Danail-Kirilov--Kandidatat-za-glaven-prokuror-ne-mozhe-da-ima-politicheski-privkus/185937/2/0", "text": "Няма да правя предложение за нов главен прокурор, но ще следя внимателно процедурата да не се изкриви. Това обяви министърът на правосъдието Данаил Кирилов в ефира на БТВ.   Той коментира твърдението, че ГЕРБ щели да искат Емил Радев за главен прокурор. \"Научавам от медиите за това предложение. Не съм имал възможност от него или от колеги да чуя такава кандидатура. На мен не ми е известно. От този маниер на говорене ми се струва, че някой се стреми предварително да го посочи, за да го изключи в началото на този дебат. Не може кандидатът за главен прокурор да има политически привкус\", заяви Кирилов. За совалките, които прави Румен Радев, Кирилов заяви, че е малък да ги оценява. “Всяка една от институциите трябва да прояви сдържаност, за да не остане съмнение, че някой се опитва да зарази процедурата. Не знам защо се търси под вола теле. Поставяше въпрос дали трябват законодателни промени за процедурата – не, не трябва да има такива\", категоричен бе правосъдния министър.   Той обсъдил с президента, че каквото и да се прави в съдебната система да се търси максимална подкрепа и се надява събирането на кръгли маси да е с цел прозрачност.   За искането на Лозан Панов да се намалят правомощията на главния прокурор и намаляване на политическата квота във ВСС, Кирилов заяви, че има решение на Конституционния съд и са теми, които отдавна са решени. \"Всяка тема в съдебната власт тази седмица ще се ескалира безпричинно. Сега е моментът за нормалност\", допълни Кирилов.   \"Панов можеше да бъде отстранен отдавна, дори и декември месец можеше да се случи това, колкото и да се иска на една минорна група да го теоритизира. Ние изпълняваме исканията\", заяви Кирилов.", "date": "2019.06.18", "title": "Данаил Кирилов: Кандидатът за главен прокурор не може да има политически привкус"}
{"url": "http://epicenter.bg/article/Der-Standard--Zelenski-tarsi-v-ES-investitori-za-Donbas-/185946/7/0", "text": "Новият държавен глава на Украйна Владимир Зеленски е на обиколка в Европа, а конкретно от Франция и Германия той ще търси подкрепа за плана му за Донбас, пише австрийският национален ежедневник Der Standard, цитиран от Агенция \"Фокус\".  Наскоро Зеленски се срещна с представители на малки и средни предприятия в засегнатия от конфликта регион, на които обеща инвестиции в инфраструктурата на Донбас. Подобни инвестиции са крайно необходими, така че идеята сама по себе си е правилна, коментират от редакцията.  Изграждането на пътищата, възобновяването на енергийните доставки, но също така на радио- и интернет връзките биха могли да се превърнат в двигател на болезнената икономика в Донбас, създавайки работни места в разкъсвания от войната регион, което ще допринесе и за проблема с изселването на населението му. И по този начин контролирана от Киев част на Донбас ще се превърне в един вид витрина.  В началото на юни Зеленски искаше да възложи на украинските олигарси тази задача. Но и други страни трябва да помогнат. „Скоро ще има инвестиции в Донбас, говоря за това с всички чуждестранни инвеститори\", обяви Зеленски от Мариупол. Конкретните проекти и цифри обаче не бяха споменати от украинския президент.  Новият държавен глава на Украйна Владимир Зеленски пристига на посещение в Германия. Преди първата си официална среща с канцлера на ФРГ Ангела Меркел той даде интервю за вестник BILD, в което увери, че когато има възможност, ще каже на Владимир Путин: „Крим принадлежи на Украйна“.  Освен за Кримския полуостров, Зеленски разговаря с редакцията на изданието за възможното членство на Украйна в НАТО и Европейския съюз. Той увери, че Киев се стреми да укрепи отношенията с двете организации, както и с Международния валутен фонд, както и че се надява на подкрепата на Запада за осъществяване на структурни реформи в странатта.  „Сега най-важната ни цел е да разширим добрите отношения с МВФ, ЕС и НАТО. Нашите икономически приоритети са укрепване на правовата държава, валутна либерализация, приватизация, поземлена реформа, данъчно управление, намаляване на административната тежест за компаниите и създаване на условия за малкия и средния бизнес\", поясни новият украински президент.  Зеленски отбеляза, че разчита на подкрепата на канцлера Ангела Меркел, която той определи като „силна личност\" с огромен опит. „Украинците се надяват, че Ангела Меркел, като човек с глобално влияние, ще помогне на страната ми да преодолее предизвикателствата, пред които сме изправени\", призна президентът. В същото време той припомни, че Киев възприема „Северен поток-2“ като заплаха, тъй като – съгласно думите му – проектът представлява заплаха за енергийната сигурност на Украйна и Европа.  Президентът също така потвърди ангажимента на Украйна за сближаване с НАТО. „Като първа стъпка бих искал да въведа стандартите на НАТО в украинските въоръжени сили и в нашия сектор за сигурност. Украйна вече е надежден партньор на НАТО и в бъдеще можем да станем надежден член на съюза\", заяви Зеленски.  Той изрази надежда, че ще види Украйна „в етапа на развитие, когато ще се счита за равнопоставен член на ЕС. Ще направим всичко, за да постигнем тази цел\", категоричен бе украинският лидер.  Програмата на Зеленски в Германия включва преговори с президента Франк-Валтер Щайнмайер, канцлера Ангела Меркел и среща с представители на германската бизнес общност.  ", "date": "2019.06.18", "title": "Der Standard: Зеленски търси в ЕС инвеститори за Донбас "}
{"url": "http://epicenter.bg/article/Naprezhenie--Kitay-predupredi-SASht-da-ne-otvaryat--kutiyata-na-Pandora-v-Blizkiya-iztok--/185948/7/0", "text": "Китай предупреди за отварянето на „кутията на Пандора\" в Близкия изток, след като САЩ обявиха разполагането на още 1000 войници в региона на фона на нарастващото напрежение с Иран, предават AFP и Агенция \"Фокус\".  Първият дипломат на Пекин Ван И призова също така Техеран да не се отказва от ядреното споразумение „толкова лесно\", след като Иран заяви, че преустановява спазването на ограниченията за урановите запаси, ако световните сили не успеят да изпълнят ангажиментите си по споразумението за ядрената програма на страната в срок до 10 дни.  Действащият министър на отбраната на САЩ Патрик Шанахан съобщи по-рано, че страната изпраща допълнителен брой военнослужещи в Близкия изток. Разполагането на около 1000 военнослужещи е за отбранителна цел, с оглед заплахите от страна на Иран, предава Reuters.  Страховете от конфронтация между Иран и САЩ се засилиха от миналия четвъртък насам, когато бе извършена нова атака срещу петролни танкери в Оманския залив. Вашингтон обвини за нея Техеран. На свой ред иранците отрекоха обвиненията.  „Последните ирански атаки потвърждават надеждната и достоверна информация, която получихме за враждебното поведение на иранските сили и техните подопечни групировки, които заплашват персонала и интересите на САЩ в региона\", се казва в изявление на Шанахан.  Миналия месец САЩ обявиха изпращането на контингент от 1500 свои войници в региона. Групата от около хиляда военнослужещи ще го допълни. По-рано Вашингтон затегна санкциите срещу близкоизточната република, като нареди на всички страни и компании да спрат вноса на ирански петрол. В противен случай те рискуват да бъдат изгонени от световната финансова система.  Иран заяви в понеделник, че ще наруши ограниченията за добива на обогатен уран, заложени в ядреното споразумение от 2015 г. Белият дом определи съобщението като „ядрен шантаж“.  Договорът от 2015 г., който Иран и световните сили подписаха, ограничава запасите на Иран с нискообогатен уран на 300 кг, обогатен до 3,67%.  ", "date": "2019.06.18", "title": "Напрежение! Китай предупреди САЩ да не отварят „кутията на Пандора в Близкия изток“ "}
{"url": "http://epicenter.bg/article/Tramp--Zapochvame-masova-deportatsiya-na-milioni-nelegalni-imigranti-/185953/7/96", "text": "“Следващата седмица имиграционните власти започват процес на депортация на милиони нелегални чужденци, които незаконно са проникнали в Съединените щати. Ще бъдат връщани с бързината, с която пристигат.” Това написа Доналд Тръмп в Туитър, цитиран от БГНЕС.  Президентът на САЩ не пропусна да обвини политическите противници от Демократическата партия, че не правят нищо по въпроса за контрола на миграцията.  Тръмп похвали Мексико, които спирали мигрантите още преди американската граница. Похвали и Гватемала, които щели да подпишат споразумение, което ги обявява за сигурна трета страна.  Това би позволило на мигрантите да подават молба за убежище още в тези страни, а не в Съединените щати.  “Единствените, които не правят нищо, са демократите в Конгреса”, пише Тръмп.  ", "date": "2019.06.18", "title": "Тръмп: Започваме масова депортация на милиони нелегални имигранти "}
{"url": "http://epicenter.bg/article/Nova-kampaniya-na-gratskite-medii-sreshtu-balgari--koito-davat-stai-pod-naem-na-Halkidiki-/185955/7/51", "text": "Гръцките медии отново подеха кампания срещу българи, които отдават под наем своите жилища на Халкиди, без да плащат данъци. Очаква се икономическа полиция да прати полицаи под прикритие за разбиване на схемата, предава БНР.  \"Българи и сърби отново отдават апартаменти под наем на Халкидики, без да плащат данъци\", информира днес в обширен материал вестник \"Етнос\".  Схемата е позната от години, но вече обхваща всички райони на Халкидики, заяви пред медията Димитрис Хадалис - председател на обединението на собствениците на стаи под наем и малки хотели.  Гърците настояват за масови проверки на чужденците. От икономическа полиция обещават да пуснат полицаи под прикритие, за да прекъснат нелегалните действия на българите.  Системата е добре организирана, оплакват се гърците. Сърби и българи закупиха съвсем законно малки апартаменти на Халкидики, които отдават на туристи за 30 евро на вечер на стая, като при гърците - собственици цената е много по-висока, защото плащат данъци.  Има и посредници, които намират клиенти от реклама в местни вестници до всички входни места към Халкидики. Дори и на плажа предлагат стаи под наем.  Гърците споделят, че се страхуват да информират официално полицията, защото вече има няколко случая на запалени хотели на информатори.  Случаят се коментира както в печатните медии, така и в телевизии.  ", "date": "2019.06.18", "title": "Нова кампания на гръцките медии срещу българи, които дават стаи под наем на Халкидики "}
{"url": "http://epicenter.bg/article/Stoychev--Vrashtaneto-na-Ninova-na-rakovodniya-post-v-BSP-spira-opasen-degradatsionen-protses-v-partiyata/185938/2/0", "text": "С връщането на Корнелия Нинова на ръководния пост в БСП се наблюдава спиране на опасен деградационен процес в партията. Това каза за сутрешния блок „Добро утро, България“ на Радио „Фокус“ социологът Кънчо Стойчев.   Според него оттеглянето на заявката за оставката на лидера на БСП е крачка напред.   Диалогът е голямото предизвикателство пред Корнелия Нинова, добави той. Социологът коментира мотивите за решението й, които бяха представени на конгреса в неделя.   „Най-голямо впечатление направи пределната откровеност, наричането на нещата с точните им имена. Тя се изправи пред всички, притихна и каза: „Вие искате да продадете БСП, БСП не е за продан. Събирайте си парите и се омитайте.“ Това оказа огромно влияние и мина като буря, като ураган през залата и последва стрес. Нито един от тези с портфейлите не стана да каже дори една дума. Изчезнаха, потънаха вдън земя. Тогава реакция се случва, когато си говори истината”, обясни Кънчо Стойчев.   Той каза още, че въпреки добрите резултати на евроизборите за БСП, левицата не може да помете ГЕРБ. Според него „победата“ на ГЕРБ беше открадната от БСП. Някои от предизборните сондажи на общественото мнение отразяват по-добре ситуацията в България, отколкото самите избори, добави социологът.", "date": "2019.06.18", "title": "Стойчев: Връщането на Нинова на ръководния пост в БСП спира опасен деградационен процес в партията"}
{"url": "http://epicenter.bg/article/Velizar-Shalamanov--Kupuvaneto-na-F-16-e-svarzano-s-prestrukturiraneto-na-armiyata/185940/2/0", "text": "Купуването на F-16 е стратегическо решение, свързано с преструктуриране в цялата армия. Необходима е цялостна оценка колко ще струва трансформирането на военновъздушните ни сили, защото е ясно, че тези 2 милиарда лева ще са само началото. Това посочи експертът по отбрана Велизар Шаламанов в предаването „Тази сутрин” на  bTV . По думите му тази промяна не може да бъде отлагана както през последните 20 години, а трябва да се случи в следващите 5-7 години.   Вчера стана ясно, че Отделът за военно сътрудничество към посолството на САЩ в София официално е представил на българското Министерство на отбраната предложениe за сключване на договор, съдържащо евентуално споразумение за придобиването от страна на България на осем изтребителя F-16 Block 70, въоръжение и свързаните с него системи за дългосрочна експлоатация и поддръжка, както и цялостна подготовка на пилоти и помощен персонал.   „В последните 20 години България придоби не малко техника за военновъздушните сили, но поради недостатъчно добро планиране, се наложи вече сключени договори да бъдат преразглеждани и да бъдат намалявани плащанията по тях”, посочи Шаламанов.   Според експерта подходът на САЩ за изплащане на цялата сума води до избягване на този риск, като фокусът е върху реализация на ползите на новия самолет.   „Това което е посочено от САЩ е максималният пакет, за който се дава разрешение да бъде извършена сделка с България. Този пакет може да бъде намален, без да се намаляват бойните възможности на самолета има въоръжение, което може да бъде придобито в бъдеще”, обясни Шаламанов.   Експертът припомни, че след операцията в Либия, в НАТО има решение да бъдат създадени складове за натрупване на точно такъв тип въоръжение необходимо за участие на силите на Алианса в различни операции.   „Ние в бъдеще ще можем да се възползваме от различни механизми за съвместно придобиване на ракети и въоръжение, както и на обслужване, което значително ще намали разходите в тази сфера”, посочи още Шаламанов.   Важното е сега да придобием целия пакет, необходим за това самолетът да влезе на въоръжение, включително подготовката на кадрите, категоричен беше той.  ", "date": "2019.06.18", "title": "Шаламанов: Купуването на F-16 е стратегическо решение, свързано с преструктуриране в цялата армия"}
{"url": "http://epicenter.bg/article/Gramotevichni-buri-i-opasnost-ot-gradushki-sledobed/185943/2/0", "text": "Очакваме денят да започне с повече слънце сутринта, но да е буреносен в следобедните часове и привечер. Преваляванията ще са краткотрайни, но на места интензивни. Ще има гръмотевични бури, продължава да е в сила и опасността от градушки. Валежите ще са по-чести и по-интензивни в северната половина на страната и непосредствено по южните склонове на Стара планина. Температурите – между 28 и 33 градуса. Около Черноморието днес ще е слънчево и горещо с температури на въздуха между 28 и 30 градуса, а на водата – 24 градуса. Следобед ще се заоблачи  по северната част на крайбрежието, но валежи са малко вероятни.   До сряда страната ни попада в гранична зона между по-топъл и по-хладен въздух, което създава условия за неустойчиво време. И в сряда следобед ще има валежи с гръмотевични бури. По-чести и интензивни ще са явленията в западната половина на страната. От четвъртък времето ще се стабилизира – температурите през почивните дни ще са около 36-37 градуса, а валежите ще са на изолирани места в следобедните часове.   115 хиляди светкавици са били регистрирани през последното денонощие на Балканския полуостров. Поне 20 хиляди от тях са на наша територия. Активността на мълниите се движи от североизток на югозапад с нахлуването на по-хладен въздух, обхващайки почти цяла Северна и Западна България. Очаква се това да се повтори и през днешния ден.   Източник: Нова.тв", "date": "2019.06.18", "title": "Гръмотевични бури и опасност от градушки следобед"}
{"url": "http://epicenter.bg/article/Angel-Naydenov--F-16-sa-dobar-variant-za-balgarskata-armiya/185949/2/0", "text": "За мен изборът на Ф-16 е добър и трябва да постигнем приемлива за България цена, каза пред БНР бившият военен министър Ангел Найденов.   По думите му силните аргументи на страната ни са желанието да бъдем съвместима и надеждна страна-членка на НАТО, както и намерението да купим именно тези изтребители.   „2 млрд. е добра цена, зависи какво искаш да купиш. За 8-те изтребителя очевидно е по-висока от разрешеното от НС, но се включва в разрешеното от парламента отклонение“, каза Найденов в предаването „Преди всички“ на програма „Хоризонт“.   Според него плюс в преговорите със САЩ е и заявлението на министъра на финансите, че може да платим цялата сума наведнъж.   „Четири от параметрите са обект на преговори - цената, начина на плащане, индустриално сътрудничество и сроковете на доставка“, отбеляза Найденов.   По думите на бившия военен министър има вариант и да се пробва програмата за подпомагане на страните-членки на Алианса, които искат да модернизират и подменят наличната си техника. Това предвижда част от самолетите да бъдат безплатни, но Найденов няма информация за разговори в тази посока.   Първите 6 самолета трябва да бъдат доставени в първите 36 месеца от сключване на сделката, смята Ангел Найденов. Така програмата за обучение на летците също ще бъде в синхрон с придобиването на новата техника.", "date": "2019.06.18", "title": "Ангел Найденов: Ф-16 са добър вариант за българската армия"}
{"url": "http://epicenter.bg/article/Speshna-pomosht--Udareniyat-ot-malniya-e-bil-v-mnogo-tezhko-sastoyanie/185954/2/0", "text": "\"Човекът е бил с жизнени функции, но в тежко състояние. По най-бързия начин е транспортиран в \"Пирогов\". През целия път на транспортирането са извършвани реанимационни действия, но буквално преди вратите на \"Пирогов\" е издъхнал. Явно е било много тежък инцидент. Ударът е бил изключително тежък. Аз не съм чувала такова нещо да се случва в града, но за съжаление винаги има първи път\". Това обяви говорителят на Спешна помощ Катя Сунгарска пред БНТ.   Тя коментира трагичният случай от понеделник вечер, при който мълния удари и уби мъж, докато разхожда кучето си в градинка в София. Инцидентът е станал между блоковете в ж.к. „Люлин”.   На място веднага е извикан екип на Спешна помощ, който е пристигнал на 8-та минута. Сигналът е подаден в 20.17 ч. в понеделник. Мъжът е откаран към „Пирогов”, но е починал непосредствено преди да бъде вкаран в Противошокова зала.   На мястото, където е паднала мълнията е имало полиция, както и линейки, които помагали на шокираните свидетели на нелепия инцидент.   Домашният любимец на мъжа също не е оцелял.   Сунгарска заяви, че това е втори инцидент за два дни. В неделя 38-годишен мъж, който е ловил риба в язовир \"Искър\" също е ударен от мълния. Това е станало при изваждането на лодката на брега. Мъжът е починал на място.   Експертът инж. Радослав Калчев заяви, че при гръмотевична буря няма как да разчитаме да ни защитят съседните сгради - човек трябва да е на закрито.   Пред Нова телевизия той обяви, че нито една от сградите в района (б.р. - жк \"Люлин\") на инцидента няма защита. \"Може би са имали, но без контрол, процесът е оставен на доизживяване\", заяви инж. Калчев.   Той добави, че по време на гръмотевици човек е най-добре да застане на едно място, далече от дървета и метални предмети. Краката трябва да са прибрани, за да се защитим от вторичния ефект от мълниите. Максимално бързо трябва да се евакуираме към закрити места, за да не се озовем под въздействието на мълниите.", "date": "2019.06.18", "title": "Спешна помощ: Удареният от мълния е бил в много тежко състояние"}
{"url": "http://epicenter.bg/article/Chuzhdestranen-voenen-e-zaginal-v-uchenie-na-NATO-kray-Plovdiv/185956/2/0", "text": "Чуждестранен военнослужещ е загинал тази нощ в провеждащото се близо до Пловдив учение на НАТО \"Swift Response 19\". За инцидента край летище “Чешнегирово“ потвърдиха от Министерството на отбраната, предаде БНР.   Според информацията става въпрос за канадски парашутист, чийто парашут не се е отворил след учебен скок от военен самолет.   По непотвърдена информация в пловдивска болница са приети и трима други американски военнослужещи.   Води се досъдебно производство.    Води се разследване за смъртта на военнослужещия по време на въздушно-десантното учение „Swift Response 2019“, ръководено от Командването на Сухопътните сили на САЩ в Европа, което се провежда на територията на село Чешнегирово. Това съобщи за Радио „Фокус“ – Пловдив подполковник Виолина Вълева от международния пресцентър на учението.   „Наистина има загинал военнослужещ, който не е български гражданин, и още трима ранени военнослужещи, на които им е оказана медицинска помощ\", каза подполковник Вълева. Тя отбеляза, че ръководител на учението е Командването на сухопътните сили на САЩ, които тепърва трябва официално да потвърдят тази информация, тъй като българската страна не е оторизирана да дава повече информация, дори за народността на загиналия и пострадалите парашутисти. Подробностите ще бъдат обявени пред медиите, едва след като от американска страна дадат разрешение за това.   Според подполковник Виолина Вълева парашутните скокове по време на масовия въздушен десант в района на летището в село Чешнегирово са били планувани за след 24 часа снощи, така че най-вероятно инцидентът се е случил именно тогава.     Учението започна на 13 юни под командването на Сухопътните сили на САЩ в Европа. То се провежда на териториите на България, Хърватия и Румъния до 25 юни тази година като включва приблизително 5600 участници от осем съюзнически държави. Около 1495 от тях са парашутисти. „Swift Response 2019“ демонстрира стратегическо използване на въздушно-преносими сили с висока степен на готовност, наричани Global Response Force.", "date": "2019.06.18", "title": "Чуждестранен военен е загинал в учение на НАТО край Пловдив, още трима са ранени"}
{"url": "http://epicenter.bg/article/I--Obedineni-patrioti--ne-doydoha-na-initsiiranata-ot-BSP-sreshta-za-razmera-na-partiynite-subsidii/185959/2/48", "text": "Представители на „Обединени патриоти“ не дойдоха на инициираната от БСП среща за размера на партийните субсидии, предаде Агенция „Фокус“.   Срещата бе предвидена за 11.00 ч. в зала „Запад“ на Народното събрание. От страна на ПГ на „БСП за България“ дойдоха заместник-председателите на групата Драгомир Стойнев и Георги Свиленски, секретарят Филип Попов и народният представител проф. Румен Гечев.   На срещата трябваше да се обсъдят приетите на първо четене промени в Закона за държавния бюджет за 2019 г., предложени от управляващите за намаляване размера на субсидиите на партиите от 11 лв. на 1 лв. за получен действителен глас.   Инициирането на подобни срещи бе възложено на парламентарната група на „БСП за България“ от Националния съвет на БСП. Позицията на Пленума на партията бе парламентарната група да започне експертен и политически дебат за намаляване на субсидията, което да отговаря на гражданските очаквания, без да застрашава функционирането на политическите партии.   Членовете на Националния съвет се обединиха около позицията „за“ намаляване на партийната субсидия, но не на 1 лв.   От БСП вече поканиха на разговор ГЕРБ, които отказаха разговори с писмо до колегите си от левицата с мотива, че твърдо подкрепят решението на правителството.   Неявяването на ГЕРБ и „Обединени патриоти“ на разговори за субсидиите показва, че депутатите им нямат воля, а са обикновен придатък на премиера. Това каза в изявление зам.-председателят на ПГ на „БСП за България“ Драгомир Стойнев след като срещата с „Обединени патриоти“ за размера на партийните субсидии не се състоя.   „Знаете от миналата седмица от парламентарната трибуна от името на парламентарната група на БСП за България“ заявих, че ще поканим всички политически сили на разговор, на диалог относно размера на партийните субсидии. Отправихме официални покани към трите основни политически сили. От ГЕРБ веднага отговориха, че няма да се явят на среща, защото тяхното мнение е, че партийната субсидия трябва да бъде 1 лв. на получен действителен глас.   Очаквахме „Обединени патриоти“, но тяхното отсъствие показва, че те няма да дойдат на среща“, каза Стойнев.   Той посочи, че БСП ще продължи този разговор, въпреки огромния натиск и въпреки менгемето, което се свива около опозицията. „Ще обясним на всички, най-вече на нашите европейски партньори как в момента в страната има процес на пълзяща диктатура с цел именно отстраняване на тези, които мислят по различен начин. Считаме, че на това трябва да се даде мощен отпор както на национално, така и европейско ниво“, коментира Стойнев.   Той изрази съжаление, че народните представители нямат мнение.   „Явно живеем в общество, където дебатът не е нужен. Явно има парламент, в който не трябва да се води дебат. Тук просто трябва да се натискат копчета. Не виждам смисъл от продължаването на този парламент“, допълни още зам.-председателят на ПГ на „БСП за България“.   Отказът от разговори за субсидията е показен разстрел на демокрацията, парламентът се превръща в инструмент за гарантиране на изборните успехи, заяви още Драгомир Стойнев.   Според него отказът от явяване на разговори от страна на ГЕРБ и „Обединени патриоти“ е срамно признание за подчинената роля на парламента пред изпълнителната власт, което означава неглижиране на Конституцията и демокрацията.   „Това означава превръщането на парламента в инструмент за гарантиране на изборните успехи само от една политическа партия, именно ГЕРБ и техните сателити от „Обединени патриоти“. Това означава и унищожаване на опозицията, която реално означава промяна на политическата система и показен разстрел на демокрацията“, посочи още зам.-председателят на ПГ на „БСП за България“.   По думите му отказът от разговори е доказателство, че е в ход опит за пълно овладяване на местната власт и минаващия през нея финансов и административен ресурс, което е предпоставка за нечестното му разпределение от управляващата коалиция.   „Правителството определи сума, която прави невъзможен партийния живот. Това означава прекратяване на нормалната партийна дейност, публичност и разясняване на партийните позиции по места и на национално ниво. Това означава и намаляващи шансове за опозицията да бъде чута и да предложи своята алтернатива“, посочи още Стойнев.   „За ГЕРБ премахването на субсидията не е проблем. Те отдавна са на хранилка на обществените пари. Огромният финансов, административен ресурс, контролът над европейските средства, последвани от медийния комфорт и влияние в корпоративните среди им позволява непрекъснато възпроизвеждане във властта“, подчерта Стойнев.   Ще предложим от 3 юни всички налични пари на депозит на партиите да бъдат върнати в бюджета, каза още Стойнев.   „Ако те искат нормално състезание, ще ги върнат“, подчерта още Стойнев. Той посочи, че едни партии явно нямат нужда от финансова подкрепа, защото държат целия обществен ресурс. „Това, което е останало, сме готови да го върнем“, каза още Драгомир Стойнев.   „Не приемаме някой отвън да ни налага мнение, мачкайки тук демокрацията, мачкайки тук народните представители“, коментира още зам.-председателят на ПГ на „БСП за България“.   Драгомир Стойнев добави, че утре парламентарната група на „БСП за България“ ще иска удължаване на срока за предложения между първо и второ четене на актуализацията на бюджета, свързана с намаляване на партийната субсидия от 11 лв. на 1 лв. за получен действителен глас.  ", "date": "2019.06.18", "title": "И „Обединени патриоти“ не дойдоха на поисканата от БСП среща за партийните субсидии"}
{"url": "http://epicenter.bg/article/Arestuvaha-Mishel-Platini-v-Parizh/185962/8/0", "text": "Френската футболна легенда и бивш президент на УЕФА Мишел Платини е арестуван тази сутрин в Париж. Той е задържан в рамките на разследване за корупция около избора на Катар за домакин на Световното първенство по футбол през 2020.   Според френската „Медиапар” бившият капитан на „петлите” е разпитван в съдебната полиция на парижкото предградие Нантер. Срещу Платини беше повдигнато обвинение за получаване на нерегламентирано плащане от 2 млн. долара от бившия президент на ФИФА Сеп Блатер.   Източник: Нова.тв", "date": "2019.06.18", "title": "Арестуваха Мишел Платини в Париж"}
{"url": "http://epicenter.bg/article/Voleybolistkite-ni-s-prestizhna-pobeda-nad-svetovniya-shampion-Sarbiya/185981/8/0", "text": "Националният отбор на България по волейбол за жени постигна втора поредна победа в Лигата на нациите. В среща от 13-ия кръг, играна в китайския град Нинбо, българките надиграха световния шампион Сърбия с 3:1 (21:25, 25:21, 25:17, 25:23).   В първия гейм двата тима показаха напълно равностоен волейбол, но в края му сръбкините бяха по-концентрирани и със серия от 5:1 точки успяха да го спечелят с 25:21.   Втората част започна малко по-добре за западните ни съседи, които до средата на гейма имаха преднина от 2-3 точки. Състезателките на треньора Иван Петков попаднаха в трудна ситуация, изоставайки с 15:19, но тогава те намериха ритъма в играта си и преобърнаха хода на срещата. България спечели 10 от следващите 12 разигравания, за да изравни резултата в геймовете. Това даде сериозно самочувствие на българките и след 25:17 в третия гейм те поведоха с 2:1.   Четвъртият гейм започна фантастично за българския тим, който поведе с 8:0 точки. Сърбия намали изоставането си до 9:13, но с това три поредни точки България се оттегли на втората техническа пауза с преднина от 7 точки при 16:9.   До края на двубоя българките нямаха трудности да запазят аванса си, въпреки финалния щурм на съперника, който отрази 4 последователни мачбола. По този начин националките се поздравиха с втория си успех в турнира. За Сърбия загубата е пета поредна. В класирането сръбкините заемат 10-о място с 15 точки.   България е на предпоследното 15-о място със 7 точки, но два кръга преди края е без шансове да се спаси от изпадане.   Нася Димитрова и Мирослава Паскова завършиха с по 15 точки за България в мача, а Гергана Димитрова прибави 14. За Сърбия Катарина Лазович и Милица Кубура бяха най-добри с по 16 точки, докато Мая Савич и Сара Лозо прибавиха по 11.   В сряда предстои предпоследната среща за България в турнира, в която момичетата на Иван Петков срещат домакина Китай. Сърбия пък ще играе с Германия.   ", "date": "2019.06.18", "title": "Волейболистките ни с престижна победа над световния шампион Сърбия"}
{"url": "http://epicenter.bg/article/Tezhak-zhrebiy---quot-Ludogorets-quot--sreshtu--quot-Ferentsvarosh-quot--na-starta-v-Shampionska-liga/186000/8/16", "text": "Отборът на \"Лудогорец\" ще се изправи срещу унгарския шампион \"Ференцварош\" в първи квалификационен кръг на Шампионската лига. \"Орлите\" ще са домакини в първия мач на 9/10 юли, а седмица по-късно ще гостуват в Унгария на реванша.   Шампионите на България нямаха особен късмет при тегленето на жребия, като изтеглиха труден съперник за начало на европейската си кампания.   Другите възможни съперници на \"Лудогорец\" бяха \"Судува\" (Литва), \"Клуж\" (Румъния), \"Арарат\" (Армения) и \"Ньоме\" (Естония). ", "date": "2019.06.18", "title": "Тежък жребий: \"Лудогорец\" срещу \"Ференцварош\" на старта в Шампионска лига"}
{"url": "http://epicenter.bg/article/Pochina-futbolnata-legenda-na-Chernomorets--Burgas--Vlado-Stoyanov-/186003/8/0", "text": "На 54-годишна възраст след продължително боледуване днес почина легендата на Черноморец (Бургас) и на българския футбол Владо Стоянов. Поклонението ще бъде на 20.06.2019 г. от 11 ч в Храм \"Света Богородица\" в Бургас, предава БНР.  Бившият таран се бореше с дребноклетъчен карцином на белия дроб, но не успя да се справи с болестта, въпреки положителните изгледи в един момент от лечението. Заболяването е открито през 2013 година, проведени са 4 линии химиотерапия, но болестта прогресира постепенно, за да се стигне до днешния фатален край.  Стоянов беше роден на 27 септември 1964 г. в Бургас. Футболната му кариера започва в Черноморец, където два пъти става голмайстор на \"Б\" група. С родния си клуб е финалист за купата на страната през 1989-а, след което е трансфериран в испанския Депортиво (Ла Коруня). В испанския клуб помага на галисийците да спечелят плейофа за влизане в Примера дивисион, след като вкарва решителен гол в един от двата мача.  На сметката на Стоянов има 38 гола в \"А\" група с екипите на Локомотив (София), Ботев (Пд), Спартак (Пд) и Черноморец.  Бронзов медалист с \"канарчетата\" през 1994 г. Има 1 мач за \"А\" националния отбор. Спира да играе през 1996 г., след което се посвещава на треньорската кариера, като работи предимно с юношески формации.  ", "date": "2019.06.18", "title": "Почина футболната легенда на Черноморец (Бургас) Владо Стоянов "}
{"url": "http://epicenter.bg/article/Skandal--Polsha-razsledva-Donald-Tusk-zaradi-izmami-s-DDS-/185944/7/0", "text": "Председателят на Европейския съвет Доналд Туск ще бъде разследван от властите във Варшава заради подозрения, че не е предприел необходимите действия за предотвратяване на измами с ДДС, докато е заемал премиерския пост в страната (2007-2014 г.), съобщава европейското издание на Politico, цитирано от Агенция \"Фокус\".  Марчин Хорала, председател на комисията по въпросите за ДДС и член на управляващата в Полша партия „Право и справедливост“ (ПиС), заяви, че има „поне подозрение“, че Туск „или не е контролирал достатъчно данъчните служби, или не е предприел подходящи действия, които биха могли да предпазят държавния бюджет от измами с ДДС\".  Партията обвинява правителството на Туск, че е допуснало 250 милиарда злоти (58,8 милиарда евро) да бъдат откраднати от държавния бюджет поради измами с ДДС. На свой ред Туск отвърна, че е работил, за да овладее проблема и обвини ПиС, тогава в опозиция, за възпрепятстване на усилията на кабинета му.  „Нямам илюзии. Не съм тук, защото вярвам във вашите добри намерения да стигнете до истината. Тук съм, защото уважавам институциите на полската държава“, бяха думите, с които Туск отговори на Хорала.  Той също така критикува комисията, че се фокусира само върху времето на управление на партията „Гражданска платформа“, без да обръща внимание на правителствата на ПиС, които управляват страната от 2005 до 2007 г. и след 2015 г.  Измамите с ДДС са общоевропейски проблем, като Европейската комисия оценява, че през 2016 г. страните-членки са загубили 147,1 милиарда евро, или 12,3% от очакваните приходи от ДДС. Полша е в горната част на скалата на ЕС, когато става въпрос за измами, въпреки че страни като Италия, Гърция и Румъния имат по-високи нива. Според правителството на ПиС процентът на измамите е намалял.  Туск е обект на няколко парламентарни и съдебни разследвания, нещо, което неговите поддръжници виждат като част от усилието на ПиС да подкопае авторитета му в страната, в случай че реши да се кандидатира на президентските избори през следващата година, след като изтече мандатът му като председател на Европейския съвет.  ", "date": "2019.06.18", "title": "Скандал! Полша разследва Доналд Туск заради измами с ДДС "}
{"url": "http://epicenter.bg/article/Shefat-na-ruskoto-razuznavane--Zapadat-se-opitva-da-skara-Rusiya-i-Kitay-/185950/7/97", "text": "Западът е похарчил милиарди долари в подкрепа на опозиционни бойци в Сирия, заяви днес шефът на руската Служба за външно разузнаване (СВР) Сергей Наришкин, цитиран от Интерфакс и БНР.  „В Сирия в подкрепа на отрядите на въоръжената опозиция са похарчени милиарди долари, но западните страни така и не успяха да отделят умерените формирования от терористичния Фронт „Ан Нусра“, заяви Наришкин в Уфа на международна конференция, организирана от Съвета за сигурност на Русия.  „Сега тези екстремисти, спасявайки се от ударите на правителствените сирийски войски, започват да наводняват европейските градове“, допълни той.  Според него опитите на западни страни да се заиграват с терористични групировки в Сирия и Ирак са „изключително опасни“.  „СВР има данни за планове на Запада за кибератаки срещу инфраструктура на Русия“, посочи още шефът на спецслужбата.  И обвини западните държави, че използват методи на хибридна война, за да попречат на развитието на стратегическото сътрудничество между Русия и Китай.  ", "date": "2019.06.18", "title": "Шефът на руското разузнаване: Западът се опитва да скара Русия и Китай "}
{"url": "http://epicenter.bg/article/Bez-mnogo-shum--quot-Maykrosoft-quot--podnovi-prodazhbite-na-laptopi--proizvedeni-ot--quot-Huavey-quot--/185960/7/96", "text": "Компанията \"Майкрософт\" (Microsoft) обяви, че отново подновява онлайн продажбите на лаптопи, произведени от \"Хуавей\", след преустановите през последните няколко седмици продажби в резултат на продължаващата търговска война между Китай и Съединените щати, която доведе до вкарването на китайския технологичен гигант в \"черния списък\" на управляващите във Вашингтон, ограничаващ бизнеса на Huawei с американските компании, предаде БНР.  \"Направихме оценка и ще продължим да реагираме на многобройните бизнес, технически и регулаторни усложнения, произтичащи от неотдавнашното добавяне на \"Хуавей\" към черния списък на Министерството на търговията на САЩ. В резултат на тези оценки, взехме решение да подновим продажбите на съществуващите запаси на устройства на \"Хуавей\" през нашата онлайн платформа за търговия Microsoft Store\", заяви пред телевизия CNBC говорител на \"Майкрософт\".  Американският технологичен гигант също така посочи, че ще продължава да предоставя софтуерни актуализации на устройствата на \"Хуавей\".  \"Оставаме ангажирани с обезпечаване на изключителния клиентски опит. Първоначалната ни оценка на решението на Американското министерство на търговията за \"Хуавей\" посочи, че можем да продължим да предлагаме актуализации на софтуера на Microsoft на клиентите с устройства на Huawei“, заявиха от \"Майкрософт\".  Решението вероятно е в резултат на заявеното в края на май от страна на властите в САЩ облекчаване на ограниченията спрямо \"Хуавей\" с 90 дни.  Без съмнение \"Майкрософт\" е една от силно засегнатите от наложената забрана на \"Хуавей\", особено с оглед на факта, че китайската компания изглежда, че ще разработи своя собствена операционна система до края на годината и може вече да не се нуждае от операционната система Windows. Това вероятно наложи и отлагането на пускaнето на пазара на новия лаптоп на Huawei, базиран на операционната система Windows, който трябваше да бъде представен на CES Asia Show през миналата седмица.  ", "date": "2019.06.18", "title": "Без много шум \"Майкрософт\" поднови продажбите на лаптопи, произведени от \"Хуавей\" "}
{"url": "http://epicenter.bg/article/Maturageyt-raztarsi-Sarbiya/185961/7/0", "text": "Скандал с матура по математика разтърси Сърбия, написа местният в. Блиц, цитиран от Новини.бг   Чиновник от просветното министерство в Белград е продал отговорите за днешния зрелостен изпит. Заради това от образователното ведомство са постановили осмокласниците да се явят на теста утре.   \"Ние започнахме разследване и установихме, че изтичането на информацията е станало часове преди изпита. Ние подозираме служител в нашето ведомство\", е заявил ресорният министър Младен Шарич.   Случаят е разгневил много хора в западната ни съседка и в интернет е била инициирана подписка с искане за оставката на Шарич.   Изданието посочи, че това е бил поредният \"Матурагейт\". \"Миналата година отговорите за зрелостните изпитипо сръбски език за четвъртокласниците бяха изтекли в нета\", поясни таблоидът.", "date": "2019.06.18", "title": "Матурагейт разтърси Сърбия, чиновник от просветното министерство продал отговорите"}
{"url": "http://epicenter.bg/article/Rusko-izdanie--Kremal-preminava-v-ofanziva-v-posoka-Balkanite-/185963/7/97", "text": "Белград скоро ще стане център на дипломатическата активност. Според влиятелното сръбско издание „Политика\" тъкмо затова свидетелства назначаването на новия руски посланик в Сърбия Александър Боцан-Харченко на мястото на Александър Чепурин, отбелязва руската информационна агенция РИА „Нов ден“, цитирана от \"Фокус\".  Според белградското издание, назначението връща в страната международен играч, който преди десет години участваше в опитите за разрешаване на косовския въпрос. Боцан-Харченко е опитен дипломат, който работи дълго време в региона и знае всички нюанси на отношенията и проблемите на Сърбия. В същото време новият руски посланик пристига в Белград от поста директор на Четвърто европейско отделение на Министерството на външните работи на Русия.  Това означава, че той е много добре запознат със ситуацията в Югоизточна Европа, която е по-широка от границите на страните от бившата Социалистическа Федеративна Република Югославия. Този отдел на руското външно министерство наблюдава Албания, България, Гърция, Кипър, Румъния и Турция. С пристигането му ще се сформира международен екип от дипломати, които преди десет години бяха включени в решаването на косовския въпрос.  Боцан-Харченко беше руски представител в контактната група по въпроса за Косово и Метохия, след което стана член на посредническата „тройка”, в която Волфганг Ишингер представляваше Европейския съюз, а САЩ - Франк Визнер, който наскоро отново прояви жив интерес към ситуацията в Косово.  След първата новина за възможното назначаване на Боцан-Харченко сръбският президент Александър Вучич отбеляза, че „той е влиятелен, остър, силен дипломат, един от служителите на руските служби за сигурност\". За държавния глава на западната ни съседка е „абсолютно ясно\", че Кремъл иска да постигне нещо с това назначение, пише още „Политика\" \".  В Сърбия Боцан-Харченко е известен от периода 2004 до 2008 г. по време на неговата служба като специален пратеник за Балканите на руския външен министър. След като учи в МГИМО, той оглавява отдела за делата на бившата СФРЮ в руското министерство и е един от членовете на делегацията на преговорите в Дейтън. Също така присъства на подписването на споразумението за Босна и Херцеговина в Париж.  От 1997 г. до 2002 г. работи като съветник-министър в руското посолство в Хърватия, където заема длъжността заместник-директор на Третия европейски отдел на руското външно министерство, а след това - през 2008 г., е назначен за заместник-директор на Четвъртия европейски отдел към ведомството. До 2014 г. е посланик на Русия в Босна и Херцеговина.  Александър Боцан-Харченко владее английски и сръбски. Награден е с орден „За заслуги към отечеството” от президента на Руската федерация Владимир Путин, Ордена на дружбата и Ордена на честта. В същото време е удостоен с Ордена на Република Сръбска от Милорад Додик.  ", "date": "2019.06.18", "title": "Руско издание: Кремъл преминава в офанзива в посока Балканите "}
{"url": "http://epicenter.bg/article/Ruski-iztrebiteli-prehvashtat-bombardirovachi-na-SASht-nad-Cherno-i-Baltiysko-more--VIDEO--/185966/7/0", "text": "Руски изтребители Су-27 осъществиха прехващания на американски бомбардировачи Boeing В-52Н Stratofortress, които се приближавали към границите на РФ над Балтийско и Черно море. Кадри от случилото се публикува руското министерство на отбраната.  \"Стратегически бомбардировачи В-52Н на ВВС на САЩ бяха забелязани до държавните граници на Руската федерация в районите на Черно и Балтийско море. За прехващане на самолетите във въздуха бяха вдигнати руски изтребители Су-27 от състава на дежурните сили за ПВО\", се казва в разпространеното съобщение на министерството.  \"Не бяха фиксирани нарушения на границите на РФ. Полетите на руските самолети се изпълняваха в строго съответствие с международните правила за използване на въздушното пространство\", подчертават от руското МО.  Су-27 — по кодификацията на НАТО: Flanker-B — \"Удар по фланга\", е съветско-руски многоцелеви изтребител от четвърто поколение. Предназначението му е да осигури превъзходство по въздуха.​  Боинг Б-52 \"Стратофортрес\" — (От англ. Stratofortress — \"Стратосферна крепост\"), е американски стратегически бомбардировач на Boeing. Той е на въоръжение във ВВС на САЩ от 1955 г. На дозвукова скорост на височина до 15 километра бойният самолет може да носи различтни видове въоръжение, в това число ядрено. Основната задача, за която е разработен В-52 е да достави две термоядрени бомби с голяма мощност до всяка точка от територията на бившия СССР.   ", "date": "2019.06.18", "title": "Руски изтребители прехващат бомбардировачи на САЩ над Черно и Балтийско море (ВИДЕО) "}
{"url": "http://epicenter.bg/article/Govoritelyat-na-Kremal--Rusiya-e-protiv-vsichki-stapki--koito-shte-vnesat-naprezhenie-v-Blizkiya-iztok-/185968/7/97", "text": "Русия се противопоставя на стъпките, които може да внесат допълнително напрежение в Близкия изток. Това подчерта пред журналисти говорителят на Кремъл Дмитрий Песков, коментирайки решението на Пентагона да изпрати още 1000 американски военнослужещи в региона, предава TACC.  „Чухме за това (намерение) от съобщенията в медиите. Призоваваме всички страни към сдържаност. Предпочитаме да не виждаме подобни стъпки, които може да внесат допълнително напрежение в този и без това неспокоен регион“, заяви Песков.  По-рано действащият министър на отбраната на САЩ Патрик Шанахън съобщи, че страната изпраща допълнителен брой военнослужещи в Близкия изток. Разполагането на около 1000 военнослужещи е за отбранителна цел, с оглед заплахите от страна на Иран, поясни Шанахън.  Страховете от конфронтация между Иран и САЩ се засилиха от миналия четвъртък насам, когато бе извършена нова атака срещу петролни танкери в Оманския залив. Вашингтон обвини за нея Техеран. На свой ред иранците отрекоха обвиненията.  „Последните ирански атаки потвърждават надеждната и достоверна информация, която получихме за враждебното поведение на иранските сили и техните подопечни групировки, които заплашват персонала и интересите на САЩ в региона\", се казва в изявлението на Шанахън.  Миналия месец САЩ обявиха изпращането на контингент от 1500 свои войници в региона. Групата от около хиляди военнослужещи ще го допълни. По-рано Вашингтон затегна санкциите срещу близкоизточната република, като нареди на всички страни и компании да спрат вноса на ирански петрол. В противен случай те рискуват да бъдат изгонени от световната финансова система.  Песков изрази и увереност, че държавният глава на Руската федерация Владимир Путин ще намери правилните думи за разговор с президента на Украйна Владимир Зеленски, ако двамата проведат среща.  В навечерието на посещението си в Берлин украинският президент Владимир Зеленски даде интервю за германското издание BILD, в което разказа как ще започне разговор с Владимир Путин в случай на среща между двамата президенти. „Да започнем с това, Донбас и Крим принадлежат на Украйна\".  Пред журналисти Песков потвърди, че е прочел казаното от Зеленски. „Не се съмнявам, че президентът Путин винаги започва да общува с правилните фрази. В случай, че такава комуникация [със Зеленски] се случи някога, не се съмнявам, че той [президентът на Руската федерация] също ще започне да общува с правилните фрази\", увери Песков.  ", "date": "2019.06.18", "title": "Говорителят на Кремъл: Русия е против всички стъпки, които ще внесат напрежение в Близкия изток "}
{"url": "http://epicenter.bg/article/Kipar-i-Gartsiya-iskat-obshti-merki-ot-ES-sreshtu-turskite-sondazhi-za-gaz-v-Sredizemno-more-/185977/7/0", "text": "Кипърският президент Никос Анастасиадис заяви днес, че очаква Европейският съюз да излъчи силно послание към Турция срещу стремежа на Анкара към сондаж за газ край острова, предават Ройтерс и БНР.  „Оптимист съм, че ЕС ще излъчи силни послания, това е нашата цел“, каза Анастасиадис пред репортери в Никозия.  На 20-21 юни в Брюксел ще се състои среща на държавните и правителствени ръководители на страните от ЕС.  На свой ред гръцкият премиер Алексис Ципрас заяви днес пред председателя на Европейския съвет Доналд Туск, че ЕС трябва „безрезервно да осъди“ незаконните действия на Турция в икономическата зона на Кипър.  На заседанието на Европейския съвет трябва да бъдат проучени „специфични мерки“, ако Анкара продължи да нарушава международното право, смята Ципрас.  ", "date": "2019.06.18", "title": "Кипър и Гърция искат общи мерки от ЕС срещу турските сондажи за газ в Средиземно море "}
{"url": "http://epicenter.bg/article/OON--Naselenieto-na-sveta-shte-se-uvelichi-do-11-miliarda-do-kraya-na-veka-/185983/7/0", "text": "Световното население ще нарасне до 10,9 милиарда до 2100 г., установи нов анализ на ООН, изразявайки опасения, че увеличаването с повече от 3 милиарда души на планетата може да разруши природните ресурси и да ускори глобалното затопляне.  Новият доклад предвижда по-бавен растеж на населението в сравнение с последната оценка на ООН, публикувана през 2017 г. Тази прогноза предвиждаше световното население да достигне зашеметяващите 11,2 милиарда до края на века.  В същото време докладът на ООН показва, че според средния вариант за демографско развитие българите ще намалеят с 1 млн. до 2038 - 5.977 млн. души. След още две десетилетия - към 2059 г., ще бъде преминат следващият символичен праг и ще се слезе на 4.969 млн. жители. Малко по-бързо - към 2085 г., ще останат под 4 млн. души, а в края на века населението няма да надхвърля 3.6 млн. души.  Най-бърз растеж, според новия доклад, е най-вероятен в Африка на юг от Сахара, която се очаква да удвои населението си през следващите 30 години.  Докладът също така прогнозира, че Индия ще стане най-населената страна в света до около 2027 г., надминавайки Китай, при който се очаква сегашното си население от 1,43 милиарда да спадне с 2,2% до 2050 г.   През следващите 30 години се очаква в 54 страни населението да намалее.  Сред тях са Литва, България, Украйна и Япония. Очаква се Съединените щати да нараснат от 329 милиона души през 2019 г. до 434 милиона души до края на века, като по-голямата част от прогнозираното увеличение се дължи на миграцията. Според ООН много от най-бързо разразрастващите се региони са сред най-бедните, което би могло да изостри проблемите с глада и разселването.   Учените също са загрижени за ефекта от растежа на населението върху изменението на климата. С нарастването на световното население, човешкото въздействие върху планетата също ще нарасне.   \"Нашето въздействие върху климата е свързано с населението по много различни начини - какви ресурси използват хората, колко промишлено производство се извършва, колко енергия е необходимо за отопление, охлаждане и транспорт\", казва Ейми Сноувър, директор на Групата за влияние на климата към университета във Вашингтон. \"Всички тези неща засягат емисиите на парникови газове, така че колкото повече хора има и колкото повече ресурси използваме, толкова по-трудно ще бъде да се справим с рисковете и въздействията от изменението на климата.\"  След 40 години 98% от световното население ще живее в 600 града В резултат на икономически, климатични и други фактори населението на света нараства, а миграцията е все по-динамична. \"Има огромно разминаване между това къде е най-голямото население и къде е най-голямото потребление\", казва Кори Брадшоу, директор на Глобалната екологична лаборатория в университета Флиндерс в Австралия. С други думи, начинът на живот на обикновения човек в Съединените щати е по-пагубен за околната среда от средностатистическия жител на Африка на юг от Сахара. Това означава, че бързото нарастване на населението в Африка няма да бъде толкова вредно за околната среда, колкото подобно нарастване на населението в САЩ.  В някои региони нарастващото население означава, че повече хора ще станат уязвими към покачването на морското равнище, екстремни климатични условия и разпространението на инфекциозни болести, чийто брой може да се покачи от изменението на климата.  Едно от най-големите опасения на Сноувър е дали планетата ще има достатъчно ресурси, за да посрещне основните нужди на хората. Растежът на населението, съчетан с изменението на климата, би могъл още повече да засили проблемите със земеделието и достъпа до чиста питейна вода.   Учените твърдят, че е трудно да се разбере дали има ограничение за броя на хората, които планетата може да издържи. Все пак, според Брадшоу, 7,7-те милиарда души, които населяват Земята в момента, вече могат да избутат планетата до критичната точка. ", "date": "2019.06.18", "title": "Прогнозата на ООН: Населението на света ще се удвои, в България драстично намалява "}
{"url": "http://epicenter.bg/article/EK-preporacha-na-Balgariya-da-sazdade-nadezhdna-strategiya-za-gazovite-dostavki-/185990/7/0", "text": "Европейската комисия препоръчва на България да създаде надеждна стратегия за разнообразяване на доставките на газ. В тази връзка страната ни трябва да предвиди и необходимите инфраструктурни проекти.  Това се съдържа в огласените днес препоръки на Еврокомисията към страните членки.  Препоръките са направени след оценка на представения от всяка държава проект на интегриран план в областта на енергетиката и климата.  Брюксел препоръчва също така София да представи подробни сведения за стратегията за дългосрочните доставки на ядрени материали и гориво, най-вече с оглед на предвиденото увеличаване на ядрените електроенергийни мощности на страната, предаде БНР.  България също така трябва да постигне дял на възобновяемата енергия от най-малко 27 на сто до 2030-та година, както и допълнителни икономии на енергия.  Страната ни трябва да набележи и мерки за развитие на конкурентни пазари на едро и дребно, като това да стане чрез насърчаване на конкуренцията в страната, включително чрез преминаване към изцяло пазарни цени, а и чрез премахване на препятствията пред трансграничната търговия.", "date": "2019.06.18", "title": "ЕК препоръча на България да създаде надеждна стратегия за газовите доставки "}
{"url": "http://epicenter.bg/article/Iran-saobshtava-za-razbita-shpionska-mrezha-na-TsRU--izvarsheni-sa-i-aresti-/185993/7/0", "text": "Иранските власти са разбили нова шпионска мрежа, свързана с Централното разузнавателно управление (ЦРУ) на САЩ, предава AFP, като уточнява, че в операцията са извършени „няколко“ ареста.  „Следвайки улики в американските разузнавателни служби, наскоро открихме агенти, които американците са наели за нова мрежа\", съобщи държавната информационна агенция IRNA, цитирайки служител от Министерството на разузнаването в Техеран.  Някои от членовете на мрежата на ЦРУ били задържани и предадени на правосъдието, а за други трябвали допълнителни разследвания.  Описвайки мащабен удар по американското разузнаване, ИРНА съобщи, че Техеран е осъществил операцията с „чуждестранни съюзници“, без да уточнява кои са те.  Не е ясно и колко са задържаните и дали са действали само в Иран.   ", "date": "2019.06.18", "title": "Иран съобщава за разбита шпионска мрежа на ЦРУ, извършени са и арести "}
{"url": "http://epicenter.bg/article/Angela-Merkel--Ne-sme-obsazhdali-zasilvane-na-sanktsiite-sreshtu-Rusiya-/185994/7/0", "text": "Германският канцлер Ангела Меркел заяви на съвместна пресконференция с украинския президент Владимир Зеленски, че не са обсъждали засилване на санкциите срещу Русия, а само тяхното удължаване, предават TACC и Агенция \"Фокус\".  Германия и Украйна смятат, че антируските санкции могат да бъдат смекчени само с напредъка в прилагането на споразуменията от Минск.  \"Докато не бъде постигнат напредък, санкциите не могат да бъдат премахнати\", каза тя.  Меркел добави, че лидерите на Германия и Украйна не обсъждат засилването на санкциите срещу Русия.  \"Не говорихме за укрепване, а за продължаване на [сегашния режим на санкции]\", каза тя.  \"На 12 юли ще проведем среща на съветниците в \"Минския формат\" и ще видим как да продължим\", каза тя.  \"Германия във всеки случай е готова да положи всички усилия“, добави Меркел.  „Радвам се, че тристранната контактна група в рамките на процеса в Минск отново работи по-решително”, отбеляза канцлерът.  Според нея Германия и Франция са готови да участват в новата среща на върха в \"Нормандския формат\" и търсят подходяща възможност за това.  \"Ние - президентът на Франция Еманюел Макрон и аз - сме готови да търсим най-бързата възможност\", каза тя.  Позициите на Киев и Берлин по отношение на проекта за газопровода „Северен поток-2“ са диаметриално противоположни, подчерта от своя страна държавният глава на Украйна Владимир Зеленски.  „Запазването на транзита на руски газ през Украйна, неговото натрупване в украински хранилища е гаранция за енергийната сигурност на Украйна и Европа. Това е цивилизован метод за гарантиране на справедлив и безопасен европейски газов пазар\", заяви Зеленски на пресконференцията с Меркел.  „Позициите ни по проекта „Северен поток-2\" са диаметрално противоположни. В същото време сме благодарни за готовността да се включим в основен диалог с Германия по такъв труден въпрос\", допълни украинският президент.  Той изрази увереност в успешните преговори за подписване на споразумение за транзит на газ. „Мисля, че в близко бъдеще нашите страни ще седнат на масата за преговори и съм сигурен, че ще постигнем съгласие\", отбеляза Зеленски.   Изпълнението на проекта „Северен поток 2“ и запазването на транзита на руски газ през Украйна са тясно свързани помежду си, заяви от своя страна Ангела Меркел.  „Постоянно казвах на руския президент, че за мен въпросът за транзита на газ през Украйна е много важен”, каза тя.  \"Президентът Владимир Путин винаги ме уверяваше, че знае за това. В тази връзка\" Северен поток 2 \"и въпросът за транзита на газ през Украйна са тясно свързани помежду си\", заяви Меркел.   ", "date": "2019.06.18", "title": "Ангела Меркел: Не сме обсъждали засилване на санкциите срещу Русия "}
{"url": "http://epicenter.bg/article/Ekrem-Imamoglu-vodi-v-prouchvaniyata-predi-kmetskiya-vot-v-Istanbul-/185995/7/51", "text": "Пет дни остават до провеждането на изборите за кмет на Истанбул. Социолозите отчитат лека преднина на опозиционния кандидат Екрем Имамоглу пред претендента на управляващата Партия на справедливостта и развитието (ПСР) Бинали Йълдъръм, но разликата между тях е много малка, предаде БНР.  На изборите на 31 март около 1 700 000 истанбулчани не гласуваха. Поради това основните усилия на Партията на справедливостта и развитието са насочени към това да достигнат до тях, и по-специално - до разочарованите свои избиратели, които не упражниха правото си на глас на изборите през пролетта.  За разлика от кампанията през март, сега управляващите не планират големи митинги с участието на президента Реджеп Ердоган, а разчитат на кампании „от врата на врата“ и по-малки ежедневни срещи и събития.  В интервю пред независимата медия „Медияскоуп“ (Medyascope) директорът на една от най-уважаваните социологически агенции в Турция – „Конда“ – Бекир Агърдър посочи, че изборите са единственият механизъм, останал на хората в Турция, за да повлияят на политиката.  „Единственият метод на борба са изборите и когато вие чрез различни начини, юридически и най-вече политически натиск, отменяте вота на хората на изборите, това няма как да не накърни усещането за справедливост на избирателите и на управляващите, и на опозицията. И от този момент нататък Партията на справедливостта и развитието загуби,“ отчита Агърдър.  Друг ключов фактор са кюрдските избиратели. В опит да ги привлече на своя страна бившият премиер Бинали Йълдъръм използва названието „Кюрдистан“ в реч в Диарбекир, но това раздразни неговия по-малък партньор - лидера на Партията на националистическото действие Девлет Бахчели.  Продължава и кампанията на Екрем Имамоглу, като повечето социологически проучвания отчитат, че той има преднина от около 2% пред опонента си.   ", "date": "2019.06.18", "title": "Екрем Имамоглу води в проучванията преди кметския вот в Истанбул "}
{"url": "http://epicenter.bg/article/Silno-zemetresenie-v-blizost-do-Yaponiya--obyavena-e-trevoga-za-opasnost-ot-tsunami-/186005/7/0", "text": "Регистрирано е силно земетресение в близост до Япония, обявена е тревога от възникване на цунами. Това показва справка на страницата на Европейския средиземноморски сеизмологичен център, предава Агенция \"Фокус\".  Трусът е станал в 22:22 местно време (16:22 българско време) на 33 километра западно от град Цуруока и на 130 километра западно от Сендай.  Земетресението е усетено силно на главния остров Хоншу, а цунамито може да засегне и района на столицата Токио.  Засега няма информации за пострадали хора или нанесени материални щети.  ", "date": "2019.06.18", "title": "Силно земетресение в близост до Япония, обявена е тревога за опасност от цунами "}
{"url": "http://epicenter.bg/article/Na-Merkel---prilosha-zaradi-goreshtinite-pri-sreshtata-sas-Zelenski-/186007/7/0", "text": "Германският канцлер Ангела Меркел се почувства зле по време на срещата си с украинския президент Владимир Зеленски във вторник.  От видеоклиповете, разпространявани в германските медии, може да се види, че канцлерът застанала на червения килим, залита и не се чувства добре, предава TACC, цитирана от Агенция \"Фокус\".  След това двамата държавници отидоха на преговорите и дадоха пресконференция, кято продължи час и половина. Репортерите са задали въпроси на Меркел за нейното здраве, на които тя е отговорила: \"След това изпих поне три чаши вода. Очевидно не ми е достигала. Сега се чувствам много добре.\"  През последните дни в Берлин се установи горещо време, термометърът се задържа около 30 градуса.   Руската Рен тв припомня, че точно след месец Меркел ще навърши 65 години и по немските стандарти тя е в разцвета на силите си.   ", "date": "2019.06.18", "title": "На Меркел ѝ прилоша заради горещините при срещата със Зеленски (ВИДЕО)"}
{"url": "http://epicenter.bg/article/ES-otlozhi-do-oktomvri-reshenieto-za-zapochvane-na-pregovori-s-Albaniya-i-Severna-Makedoniya-/186009/7/0", "text": "Държавите-членки на ЕС не успяха да се споразумеят за започване на преговори с Албания и Северна Македония за присъединяване към общността, отлагайки това решение до октомври. Това съобщи във вторник европейският комисар по разширяването и политиката за добросъседство Йоханес Хан на пресконференция след заседанието на Съвета на ЕС в Брюксел, цитиран от TACC и Агенция \"Фокус\".  \"За съжаление, редица страни не могат да подкрепят започването на преговори с Албания и Северна Македония\", каза той. \"Поради важността на въпроса и поради ограничено време Съветът реши, че ще се върне към ясно и съществено решение на този въпрос възможно най-скоро и не по-късно от октомври 2019 г.\"  Същевременно Съветът подчерта, че приветства напредъка в изпълнението на условията, постигнати от тези две страни.  Както е казано на кореспондента на ТАСС от източник в Съвета на ЕС, повечето страни членки на общността подкрепят започването на преговори с Албания и Македония, но някои се противопоставят. Сред тях са Франция и Холандия, които смятат, че тези страни все още не са готови да започнат преговори.  В момента страните от Балканите и Турция са кандидати за влизане в Европейския съюз, други страни дори не се разглеждат теоретично. В същото време преговорите за присъединяване с Турция започнаха през 2005 г., сега този процес е замразен - формално заради блокирането му от Гърция и Кипър, а всъщност поради принципното несъгласие на водещите държави от ЕС, главно Франция и Германия тази страна да бъде разглеждана като бъдещ член на Европейския съюз.  Основните поддръжници на разширяването на ЕС днес са страните от Съюза, които се присъединиха към него през 2004 г., което предизвика остра институционална криза на Европейския съюз и засилване на евроскептичните настроения в „старите” страни от ЕС, коментира ТАСС. ", "date": "2019.06.18", "title": "ЕС отложи до октомври решението за започване на преговори с Албания и Северна Македония "}
{"url": "http://epicenter.bg/article/Peter-Siyarto--Sramno-e--che-ES-ne-vze-reshenie-za-pregovori-sas-Skopie-/186010/7/0", "text": "Срамно е, че днес ЕС няма да се вземе решение за преговорите със Северна Македония, каза унгарския външен министър Петер Сиярто в интервю за Македонската информационна агенция (МИА) по време на Съвета по общи въпроси на ЕС в Люксембург. Думите му цитират македонската редакция на Радио „Свободна Европа“ и Агенция \"Фокус\".  „За съжаление няма да има решение за започване на преговори за присъединяване. Решението е да се върнем към този въпрос през есента. Което е срамно. Днес трябваше да вземем решение, за да започнем незабавно преговорите. Всичко беше на наше разположение, нямаше причина, нямаше пречка по пътя. Единствената пречка е липсата на политическа воля“, казва той.  Унгарският министър казва, че страните от Централна Европа са дали сериозна подкрепа и всички са поискали незабавно решение, особено страните от Вишеградската група, но западноевропейските страни са имали аргументи против.  Той се надява, че македонското правителство ще продължи с проевропейската и проатлантическа политика.  Срещата на външните министри на ЕС в Люксембург не успя да постигне споразумение за дата за започване на преговори за Северна Македония и Албания. Този въпрос ще бъде разгледан най-късно през октомври, когато, както се казва, трябва да бъде постигнато ясно и съществено решение. Споразумението от Преспа беше приветствано на срещата.  ", "date": "2019.06.18", "title": "Петер Сиярто: Срамно е, че ЕС не взе решение за преговори със Скопие "}
{"url": "http://epicenter.bg/article/Rumanskoto-sotsialistichesko-pravitelstvo-otselya-pri-vot-na-nedoverie-/186014/7/0", "text": "Румънският парламент отхвърли вота на недоверие към правителството на премиера Виорика Дънчила, внесен от няколко опозиционни партии, предава БГНЕС.  200 депутати гласуваха в полза на вота на недоверие, като бяха нужни 233 гласа. 7 народни избраници гласуваха “против”, а трима са “въздържали се”.  “Гласуването на вота на недоверие не събра необходимите гласове, за да бъде приет”, заяви председателят на парламента Марчел Чолаку от управляващата Социалистическа партия.  Камарата на депутатите и Сената днес гласува внесения от опозицията вот на недоверие към правителството на Виорика Дънчила.  Социалдемократическата партия /СДП/ обяви, че ще осигури необходимия за гласуването кворум. Премиерът Виорика Дънчила каза, че няма притеснения по повод на вота на недоверие, и разчита на колегите си от СДП и АЛДЕ. Дънчила заяви, че няма да води разговори с лидера на АЛДЕ Калин Попеску-Търичану преди гласуването.  Предложението за вот на недоверие срещу правителството посочва няколко причини, поради които кабинетът на СДП – АЛДЕ трябва да бъде свалено и беше внесено миналата седмица в румънския парламент. То беше подписано от 173-ма депутати и според последните изявления трябваше да бъде подкрепено от Националната Либерална Партия /НЛП/, Алианс Плюс /АП/, Партия Народно Движение /ПНД/ и Демократичен Алианс на унгарците в Румъния /ДАУР/.  В парламента на Румъния има 465 депутати и сенатори.  Изчисленията показват, че от 465 депутати коалицията PSD-ALDE има 160 депутати и 81 сенатори – т.е. 241.  В изказването си пред румънския парламент премиерът Виорика Дънчила заяви, че опозицията не иска наистина да управлява, като нарече партиите, които подкрепят предложението за вот на недоверие срещу кабинета „Алиансът на строгите ограничения”. Тя обвини вносителите на вота в липса на управленска програма и във фалшифициране на истината.  ", "date": "2019.06.18", "title": "Румънското социалистическо правителство оцеля при вот на недоверие "}
{"url": "http://epicenter.bg/article/Proveryavat-se--quot-kashti-za-tashti-quot--i-sled-petgodishniya-srok/185947/4/0", "text": "По заповед на министъра на земеделието Десислава Танева започна проверка на къщите за гости, финансиране по програмата за селските райони, за които 5-годишният срок не е изтекъл. Това са 746 проекта, като под наблюдение са 288. Общата субсидия от ЕС е 82 млн. лева.   Зам.-директорът на ДФ „Земеделие“ Калоян Костадинов каза пред БНР, че експерти от фонда са констатирали 6 нарушения при проверките на къщите за гости, финансирани по програмата в периода 2007-2013 година.   „При проверката на къщата във Велинград в събота констатирахме, че бизнес-планът се изпълнява с голямо разминаване. Връзката с кмета на града е, че собствениците са близки познати с него. За нас по принцип е притеснителна връзката между бенефициента и хората, които са одобрявали проектите. В случая с Велинград няма такава връзка“, каза Костадинов в предаването „Преди всички“ на програма „Хоризонт“.   При установени нарушения санкциите са 100% връщане на субсидията.   „Изпълняващият длъжността директор на ДФ \"Земеделие\" трябва да издаде нова методика за налагането. Това не е свързано с констатацията на нарушенията. Новата методика само ще конкретизира размера на санкциите“.   Калоян Костадинов посочи, че няма пречка да бъдат проверявани и къщите, които вече са извън петгодишния срок за това дали са функционирали по предназначение по време на него.   „Разликата е, че не можем да ги санкционираме, а трябва да информираме компетентните органи (прокуратурата) за последващи действия.“   За 9 къщи за гости има специални сигнали за нарушения и те се проверяват от ръководството на ДФ „Земеделие“, се разбра още от разговора с Калоян Костадинов.  ", "date": "2019.06.18", "title": "Проверяват се \"къщи за тъщи\" и след петгодишния срок"}
{"url": "http://epicenter.bg/article/ChEZ--Vseki-zayavil-elektronna-faktura-do-30-yuni--shte-poluchi-podarak-20-kWh-elektroenergiya/185951/4/0", "text": "До 30 юни 2019 г., всеки клиент на „ЧЕЗ Електро България“ АД, който заяви електронна фактура, ще получи като подарък от компанията себестойността на 20 kWh електроенергия. Това каза Соня Мурджева – мениджър „Корпоративно планиране“ в Дирекция „Продукти и покупка на електроенергия“ в „ЧЕЗ Електро България“ АД, предаде Агенция „Фокус“.   Мурджева обясни, че в кампанията могат да участват всички клиенти на „ЧЕЗ Електро България“ АД, които не са регистрирани за е-фактура.   Регистрация за услугата е безплатна и може да се направи онлайн на www.cez.bg, в Център за обслужване на клиенти на „ЧЕЗ Електро България“ АД или в каса на Изипей. Необходимо е клиентът да предостави клиентски номер, оторизационен код и актуален имейл адрес, уточни тя.   „Подаръкт от 20 kWh клиентът ще получи под формата на приспадната им себестойност от втората му електронна фактура, издадена след регистрацията. 20 kWh се равняват на консумирана електроенергия, необходима за приготвянето на 4 363 еспресо кафета или на 88 часа използване на осветление. 20 kWh осигуряват на всяко домакинство 50 изпирания с автоматична пералня. 20 kWh са достатъчни за 178 часа видео игри или 81 часа от любимия семеен сериал“, каза още Мурджева.  ", "date": "2019.06.18", "title": "ЧЕЗ: Всеки заявил електронна фактура до 30 юни, ще получи подарък - 20 kWh електроенергия"}
{"url": "http://epicenter.bg/article/400-mln--lv--krediti-za-biznesa-otpuska-BBR-prez-2018-g-/185973/4/0", "text": "От 1999 г. Българската банка за развитие (ББР) се развива и утвърди като важен партньор на българското предприемачество, превърна се в инициатор и гарант в политиките за растеж и икономическото развитие. Това заяви икономическият министър Емил Караниколов на международния икономически форум „Пътища за партньорства\", събщи Канал 3.   През 2018 година ББР постигна най-добрите финансови резултати от създаването си. Банката развива устойчиво портфейла си като поддържа най-високите нива на капиталова адекватност в банковата система, отчете министърът.   За първи път през миналата година балансовата стойност на активите на акционерното дружество надминаха 3 млрд. лева, което е ръст от 22% спрямо 2017 година.   Отчетено беше значително увеличаване на печалбата. Предоставени бяха нови кредити за бизнеса в размер на почти 400 млн. лева, което е 3 пъти повече спрямо 2017 година, каза още Караниколов.   На форума главният изпълнителен директор на ББР Стоян Мавродиев отбеляза, че Европа се намира в навечерието на 2020 г., която е крайъгълен камък за банковия сектор - приключва многогодишния планов период и същевременно се взимат ключови решения за следващите няколко години.   \"Тази година предстои създаване на уеб базирана платформа, на която банки-партньори от Балканите могат да представят проекти, финансиране и ноу хау. Платформата ще е полезна за страните от региона, на които и предстои присъединяване към ЕС\", отбеляза Мавродиев.   Ключов инструмент за финансиране през следващите години е програмата InvestEU, която ще надгради успеха на Плана Юнкер и дейността на Европейския фонд за стратегически инвестиции. Чрез нея през следващия програмен период ще бъде насърчена инвестиционната дейност и модернизацията на европейската икономика. Очакванията на ЕК са, че чрез привличането на частни и публични инвестиции програмата ще генерира над 650 млрд. евро допълнителни инвестиции в целия ЕС.  ", "date": "2019.06.18", "title": "400 млн. лв. кредити за бизнеса е отпуснала ББР през 2018 г."}
{"url": "http://epicenter.bg/article/MRRB--587-dogovora-za-nad-2-5-mlrd--lv--se-izpalnyavat-po-Operativna-programa--Regioni-v-rastezh-/186002/4/0", "text": "Няма риск от загуба на средства по Оперативна програма „Региони в растеж“ 2014-2020 г. към края на 2019 г. по правилото за автоматично освобождаване. Това заяви заместник-министърът на регионалното развитие и благоустройството и ръководител на управляващия орган Деница Николова по време на 14-тото заседание на Комитета за наблюдение на европейската програма, съобщиха от пресцентъра на МРРБ.   Сред участниците в него бяха Рейчъл Бюмонт – заместник-началник на отдела за България, Хърватия и Словения в Европейската комисия, и Йо Говаертс от Генерална дирекция „Регионална и градска политика“ в ЕК.   Зам.-министър Николова отчете, че към днешна дата е договорен над 86% от общия ресурс на ОПРР, който надхвърля 3 млрд. лв. Сключени са 587 договора за над 2,5 млрд. лв. Разплатени са 45% от договорените средства, а 24% са сертифицираните разходи към ЕК.   Зам.-министър Николова посочи, че ключов акцент по програмата в следващите години ще е реализацията на проектите с финансови инструменти, за които по Оперативна програма „Региони в растеж“ 2014-2020 г. е определен ресурс в размер на 370 млн. лв. Над 271 млн. лв. са за 39-те големи града за мерки за градско развитие – енергийна ефективност в еднофамилни жилищни сгради и студентски общежития, градска среда, интегриран градски транспорт, спортна и културна инфраструктура и зони с потенциал за икономическо развитие.   Останалите близо 100 млн. лв. са предвидени за развитието на туризма и културното наследство в цялата страна, като се подкрепят обектите, които са националното и световно културно наследство. Към настоящия момент са одобрени десет проектни предложения.   В рамките на Комитета за наблюдение на ОПРР бе решено към 28-те по-малки общини бенефициенти да се насочи спестен ресурс от програмата за саниране на сгради. Той е формиран от неусвоени средства и икономии от проведени обществени поръчки.   Индикативният бюджет към момента е 11,5 млн. лв., но се очаква да нарасне, тъй като се планира процедурата да бъде обявена през месец ноември 2019 г. Със средствата ще се прилагат мерки за енергийна ефективност в обществени и жилищни сгради. За да се постигне по-балансирано разпределение на средствата и по-голям териториален ефект от инвестициите, се въвеждат и критерии. Общините не трябва да имат повече от три сключени договора по програмата към етапа на сключване на нови договори, както и да кандидатстват с до три проекта. Предимство ще се дава на многофамилни жилищни сгради, както и сгради с по-голям брой самостоятелни обекти. Целта е с инвестициите да се допринесе за по-голям брой обновени обекти и подпомогнато население, спестяване на енергия и намаляване на въглеродния диоксид.   Новите моменти и напредъкът в подготовката на оперативна програма за развитие на регионите през 2021-2027 г. също бяха представени по време на заседанието. Стана ясно, че през новия програмен период за първи път ще бъдат подкрепяни интегрирани териториални инвестиции между няколко оперативни програми. Основен елемент ще бъде изпълнението на проекти в партньорства с цел постигане на ефекти на по-голяма територия и обхващащи по-голямо население. Деница Николова отбеляза, че програмата ще разполага с повече средства от сегашния програмен период.   Заместник-регионалният министър посочи още, че сред предизвикателствата пред ОПРР 2014-2020 г. е прилагането на Закона за обществените поръчки от страна на бенефициентите и пропуските по него, които водят до финансови корекции. Към настоящия момент са прихванати 22,5 млн. лв. Сумата може да достигне 65 млн. лв., ако проектите се изпълнят в пълнота и се предявят искания за плащане.    ", "date": "2019.06.18", "title": "МРРБ: 587 договора за над 2,5 млрд. лв. се изпълняват по Оперативна програма „Региони в растеж“"}
{"url": "http://epicenter.bg/article/Karanikolov-predlaga-nauchnata-i-razvoynata-deynost-da-badat-osvobodeni-ot-danak--quot-pechalba-quot--/186012/4/0", "text": "Министърът на икономиката Емил Караниколов приема идеята за диференцирана ставка на ДДС за някои стоки и услуги, но само след обстоен експертен анализ. Такъв анализ вече тече, извън политическото говорене, обяви Караниколов пред журналисти след Международен икономически форум на Българската банка за развитие, цитиран от БНР.  \"Започна с хляба. По някой път административните мерки водят до решение, но те са краткосрочни. Според мен трябва да се направи много сериозен анализ за всички възможни мерки, които могат да се предприемат. Да не се случи така, че ще намалим сега хляба с 30 стотинки, а след не повече от година той ще е по-скъп. Аз бих обърнал внимание да се поговори и да се освободят от данък печалба научната и развойната дейност срещу задължение реинвестиция,\" заяви Караниколов.  Министърът на икономиката предлага да няма данък \"печалба\" за научноизследователската и развойната дейност срещу инвестиции обратно в научни изследвания и разработки. Пред журналисти той подкрепи и идеята за анализ на възможностите за по-нисък ДДС за някои стоки и услуги.  София днес е домакин на международна среща на банките за развитие от Балканите, от Централна и Източна Европа. Организатор на събитието е Българската банка за развитие, която отбелязва 20-ата си годишнина с международен икономически форум под надслов \"Пътища за партньорства 2019\".  Събитието е свързано с новата инвестиционна програма на Европейския съюз – InvestEU.  Новата програма на ЕС се основава на европейския фонд за стратегически инвестиции на плана \"Юнкер\" и ще подкрепи четири области на политиката - инфраструктура, научни изследвания, иновации, цифровизация, малки и средни предприятия и социални инвестиции и умения.  Тазгодишното издание на форума разглежда и все по-важната роля на националните публични банки за икономическото развитие, както и значението на регионалните партньорства за разработването и изпълнението на интелигентни стратегии за икономическия растеж.  ", "date": "2019.06.18", "title": "Караниколов предлага научната и развойната дейност да бъдат освободени от данък \"печалба\" "}
{"url": "http://epicenter.bg/article/Do-2-mesetsa-shte-ima-reshenie-za-akusherkata-Kovacheva--podsadima-za-opit-za-ubiystvo-na-novorodeno/185970/3/0", "text": "Делото срещу акушерката Емилия Ковачева, подсъдима за опит за убийство на новородено, приключва в Софийския апелативен съд, съобщи БНР.   Тричленният състав заяви, че ще се произнесе в срок, което означава, че най-вероятно ще бъде потвърдена присъдата, която Емилия Ковачева вече получи на първа инстанция, а тя беше 18 години затвор за опит за умишлено убийство на новородената тогава Никол.   Става дума за случая от април 2015 година, когато по време на нощното си дежурство Ковачева като дежурна акушерка нанася поредица от удари на детето, то изпада в тежко състояние, откарано е в болница \"Токуда\", където лекарите успяват да спасят живота му.   Три години по-късно стана ясно по време на съдебния процес, че детето отключва епилепсия. След дълъг процес през 2017 година делото приключи с тежката присъда, която Ковачева обжалва пред Апелативния съд.   Нейната адвокатка поиска преквалификация на обвинението, така че то да бъде нанасяне на средна телесна повреда. Преди това самата Ковачева призна вината си и заяви, че съжалява.   Прокуратурата настоява за 18 години затвор, толкова, колкото ѝ даде СГС.   Родителите на малката Никол, които отново са в съдебната зала, заявиха, че очакват най-тежкото наказание, защото според тях е недопустимо едно лице, което е ангажирано да се грижи за децата в болницата, всъщност да поставя детето в ситуация да се борят за живота му.   До два месеца най-късно ще стане ясно дали съдът ще потвърди тежката присъда.  ", "date": "2019.06.18", "title": "До 2 месеца ще има решение за акушерката Ковачева, подсъдима за опит за убийство на новородено"}
{"url": "http://epicenter.bg/article/Geshev-Kmetat-na-Kostenets-e-obeshtaval-na-obshtinski-savetnitsi-30-000-lv--za-da-glasuvat-v-negov-intere/185979/3/0", "text": "Кметът на Костенец е обещавал на общински съветници 30 хил. лв., за да гласуват определени решения в негов интерес. Това каза заместник-главният прокурор Иван Гешев по време на брифинг във връзка с разследване срещу кмета на Костенец, предаде Агенция „Фокус“.   „Това е поредният случай на добро взаимодействие между службите. Няма да спра да го повтарям, с оглед на това, че българските граждани трябва да знаят, че службите за сигурност, правораздавателната система в лицето на прокуратурата си вършат в повечето случаи добре работата“, каза Гешев. По думите му това е единственият начин да се отговори на недобросъвестното отношение към прокуратурата и службите и твърденията, че няма никакви резултати от борбата с корупцията.   По думите му в случая с кмета на Костенец става дума за досъдебно производство, което от март е под надзора на Специализираната прокуратура. „Започнало е по информация, подадена от Антикорупционния орган, за данни за корупционно престъпление“, коментира още Гешев и уточни, че в резултат на информацията и анализа ѝ, е образувано досъдебно производство. Заместник-главният прокурор коментира, че в рамките на случая са използвани СРС.   Гешев обясни, че кметът е обещавал сумата от 30 хил. лв. на общински съветници от Общински съвет – Костенец, за да гласуват определени решения, които са в негов интерес.   „Това е една интересна ситуация, защото ако позволите да се пошегувам, този кмет дава лош пример на останалите кметове. Обещава вместо да получава“, каза Гешев.   „До преди два дена това е основният предмет на разследването“, обясни още Гешев. Той допълни, че в резултат на извършваните действия последните дни предметът на деяние ще бъде разширен. „Единият касае длъжностно присвояване от общинско предприятие, вторият случай безстопанственост“, посочи още Гешев.   Общинският съветник, на който са обещавани 30 хил. лв., е бил от опозицията в Костенец, допълни зам.-главният прокурор. \"Ако беше от мнозинството, нямаше да се наложи да се използва този мотивационен подход\", каза още Гешев.   \"Това, че в конкретният случая общинският съветник е преценил, че е в интерес на общината и го е подписал не означава, че няма извършено престъпление\", каза Гешев във връзка с гласуваната обществена поръчка за реконструкция на основно училище в град Костенец.   На въпрос дали става дума за един или повече общински съветници, на които е обещавана сумата от 30 хил. лв., Гешев отговори: „Основните разговори са водени с един общински съветник. Идеята е била той да привлече към подкрепящите кмета още двама. Не мога да ви кажа дали това се е случило. Знам, че е са водени поне с още един общински съветник мотивационни разговори“, уточни още Гешев.   На въпрос дали има подобни на този в Костенец сигнали за големи градове, заместник главният прокурор посочи, че обемът от работа, който е бил от компетентност на окръжните прокуратури е в една прокуратура. По думите му тя кадрово е колкото средния размер на една окръжна.   „Говорим за всички сигнали за кметове. Махаме всички други досъдебни производства и преписки, касаещи тероризъм, организирани престъпни групи. Всичко в момента е при нас. Имаме дела, проверки, разработки за много и различни градове. Въпросът е, че действия се приемат тогава, когато се съберат конкретни доказателства. Няма да се спирам на законодателните пречки, които съм изтъквал всеки път, но ще кажа, че това, че се работи само с малки градове е въпрос какво разбираме под малки“, каза той. Гешев подчерта, че не дели интересите на гражданите на малки и големи.   Имаме данни, че кметът на Костенец е извършил длъжностно присвояване и е проявил безстопанственост, каза наблюдаващият прокурор Десислава Христова.   „В хода на разследването се натъкнахме на други неправомерни действия. Предстои събиране на доказателства. Става въпрос освен за текста за незаконното съхранение на боеприпаси, за длъжностно присвояване. Имаме данни, че кметът е изтеглил сумата от 17 хил. лв. от касата на общинско предприятие. Имаме данни за проявена безстопанственост, тъй като кметът не е упражнил правомощията си по гаранционни договори, които са в полза на общината“, допълни Христова.", "date": "2019.06.18", "title": "Гешев: Кметът на Костенец обещавал на общински съветници 30 000 лв., за да гласуват в негов интерeс"}
{"url": "http://epicenter.bg/article/MVR-zapochva-zasilen-paten-kontrol-v-tsyalata-strana-za-preventsiya-sreshtu-tezhkite-patni-intsidenti-/185980/3/0", "text": "Започва засилен пътен контрол на територията на цялата страна за превенция срещу тежките пътни инциденти. Акцията е предприета във връзка с настъпилите през последните дни тежки катастрофи. Това съобщиха от пресцентъра на МВР.  Във връзка с операцията в 17.00 часа в близост до Академията на МВР представител на отдел „Пътна полиция“ към ГДНП ще коментира целите на предприетата акция.  Специализираната операция на „Пътна полиция“ започва от днес в цялата страна. Ще бъде засилен контролът върху скоростта, неправоспособността на шофьорите, ползването на обезопасителните колани и детските обезопасителни системи, отнемането на предимство на пешеходци на пешеходни пътеки.  Особено внимание ще се обръща на водачите на двуколесни превозни средства - на тяхната правоспособност, видимостта и състоянието на регистрационните табели на моторните превозни средства, използването на защитните каски.  Полицейските екипи ще бъдат локализирани по участъци с въведена временна организация на пътя, както и по местата със засилен трафик.  Същевременно продължава и предприетата за летния сезон операция на пътна полиция. В рамките ѝ ще се осъществява и засилен контрол на транзитно преминаващите през страната моторни превозни средства.  ", "date": "2019.06.18", "title": "МВР започва засилен пътен контрол в цялата страна за превенция срещу тежките пътни инциденти "}
{"url": "http://epicenter.bg/article/Avtobus-katastrofira-na--Trakiya--trima-dushi-postradaha/185982/3/0", "text": "Автобус е катастрофирал рано тази сутрин в началото на автомагистрала \"Тракия\", на изхода на София, съобщиха от МВР, предаде Дарик.   Сигналът за инцидента е подаден около 2:30 ч. По първоначална информация автобусът е превозвал чуждестранни граждани.   От Спешна помощ информираха, че са пострадали трима души - жена на 54 и мъж на 32 години са настанени в болница \"Св. Анна\" с контузии на гръбначния стълб. Друга жена на 36 години също е приета в болницата с контузия на главата.   В катастрофата не са участвали други превозни средства, причините за инцидента все още се изясняват. Движението в района се извършва в една лента и е силно затруднено и в двете посоки.", "date": "2019.06.18", "title": "Автобус катастрофира на „Тракия“, трима души пострадаха"}
{"url": "http://epicenter.bg/article/Vnesen-e-obvinitelniyat-akt-na-bivshiya-zamestnik-kmet-na-Stolichna-obshtina-Evgeni-Krusev-/185985/3/0", "text": "Прокуратурата е внесла в съда обвинителен акт за длъжностно престъпление срещу бившия зам.-кмет на София Евгени Крусев. Това съобщи зам.-главният прокурор Иван Гешев на брифинг в Съдебната палата.  Обвинението на Крусев е заради начина, по който са подменени виброизолационите подложки на трамвайните релси на ул. \"Граф Игнатиев\". Случаят с бившия зам.-кмет по транспорта е от края на миналата година. Прокуратурата тогава обясни, че първоначално за ремонта на трамвайното трасе се явили 4 фирми. Изискването било подложките да тежат 5 кг на квадратен метър.  Офертата на ПСТ била с тежест 15,6 кг на квадратен метър, а тази на GP груп отговаряла на изискванията. Така била избрана офертата на GP груп. Впоследствие обаче шефът на електротранспорта Асен Тасев обяснил, че макар подложката на ПСТ да е по-тежка, е по-качествена. Последвало заседание, с което все пак работата била възложена на ПСТ. Грешката на Крусев, според прокуратурата била, че променил договора с GP груп, което пък довело до промяна на инвестиционния проект без да е спазен законът.   На 4 декември 2018 г. Евгени Крусев подаде оставка като заместник-кмет по транспорт на Столична община заради това, че бе привлечен като обвиняем във връзка с длъжностно престъпление заради ремонта на ул. „Граф Игнатиев“, припомня \"Фокус\".   По-късно председателят на Столичния общински съвет Елен Герджиков отрече некачественият ремонт на столичния булевард да е причината. Вместо това той посочи като мотив нарушаването на процедурата по Закона за обществените поръчки.  Думите му бяха подкрепени и от главния прокурор Сотир Цацаров. Той уточни, че повдигнатото обвинение за длъжностно престъпление на бившия зам.-кмет е свързано с обществената поръчка за шумо- и виброизолиращи подложки на булеварда.  От своя страна лидерът на БСП - София Калоян Паргов упрекна кадровата политика на ГЕРБ. Той изрази мнение, че оставката на Крусев не е решение на проблема, а начин кметът на София Йорданка Фандъкова да избяга от отговорност.  Самият Крусев заяви, че не се притеснява от повдигнатите му обвинения, защото се е водел от интересите на общината.  ", "date": "2019.06.18", "title": "Прокуратурата: Бившият зам.-кмет на София Евгени Крусев отива на съд заради \"Графа\" "}
{"url": "http://epicenter.bg/article/Hvanaha-piyan-shofyor-na-uchilishten-avtobus-v-Silistra/185986/3/0", "text": "Водач на училищен автобус е задържан, след като е установено, че е седнал зад волана в нетрезво състояние - с 1.25 промила алкохолно съдържание в издишания въздух, съобщават от МВР- Силистра.   Преди да отпътува с ученици тази сутрин за екскурзия пътни полицаи извършили проверка на 56-годишния водач с дрегер. Мъжът е отказал да даде кръвна проба.   Той е задържан е за срок до 24 часа. По случая е започнато бързо производство.", "date": "2019.06.18", "title": "Хванаха пиян шофьор на училищен автобус в Силистра"}
{"url": "http://epicenter.bg/article/Samo-DPS-uvazhi-pokanata-na-BSP-za-partiynite-subsidii--iskat-da-se-zapazi-obshtestvenoto-finansirane/185976/2/48", "text": "Единствено представители на парламентарната група на ДПС се отзоваха на инициираната среща на БСП с политическите сили, на която да обсъдят предстоящото намаляване на субсидиите за политическите партии от 11 на 1 лев за действителен глас.  По-рано разговори отказаха Обединени патриоти. ГЕРБ също не се явиха, заставайки твърдо зад решението на правителството за намаляване на субсидията от 11 лева на 1 лев за получен действителен глас.   Целта на предложението за субсидия от 1 лв. е опозицията да бъде унищожена преди местните избори. Това каза зам.-председателят на ПГ на „БСП за България“ Драгомир Стойнев след срещата с ДПС, предаде репортер на Агенция „Фокус“.   От страна на БСП в срещата участваха заместник-председателите на парламентарната група Драгомир Стойнев, Георги Свиленски, секретарят Филип Попов и народният представител проф. Румен Гечев. От страна на ДПС в залата бяха зам.-председателят на парламентарната група Йордан Цонев и народните представители Велислава Кръстева и Халил Летифов.  \"Искам да благодаря на ДПС, че се отзоваха на нашата покана, за да поведем диалог по какъв път ще се върви оттук нататък. Чухме и техните предложения за второ четене, както и те нашите“, обясни Стойнев.  Зам.-председателят на ПГ на „БСП за България“ изрази удовлетвореността си от разговорите с ДПС. Според него хубаво да има диалог, за да се разбере кой на каква позиция е, кой какви идеи и ценности защитава.  „И двете политически сили се обединихме да продължи европейският модел на финансиране на политическите сили, но в крайна сметка всичко зависи от управляващите и правителството“, каза още Стойнев и добави, че ясно се показва, че управляващите няма да отстъпят. „Идеята е още в петък да бъде гласуван законопроектът и преди 1 юли да бъде одобрен, така че опозицията да не може да получи това финансиране, което е залегнало в нейния личен бюджет. Това финансиране отговаря на банките кредиторки, които са ни заели своите средства да ги използваме в предизборната си кампания. Целта е ясна – опозицията да бъде ликвидирана и унищожена преди едни толкова важни избори като местните, които предстоят. За нас е важно и затова апелираме към управляващите - нека тази промяна да бъде съпътствана с един продължителен диалог. Нека не се бърза. Прокрадва се идеята дайте да смачкаме опозицията за местните избори, ако може да ги ликвидираме, а след това към края на годината отново да върнем дебата и да върнем субсидията, защото видяхме, че сгрешихме“, каза Стойнев.  Зам.-председателят на парламентарната група на БСП посочи още, че партията ще направи всичко възможно, за да се разбере какво се случва в страната.   „Навремето един бивш лидер на ГЕРБ говореше за едни евроатлантически ценности, ако диктатурата е евроатантическа ценност – здраве му кажи“, допълни Стойнев.  Ще предложим да отпаднат ограниченията за финансиране на партиите от юридически лица и таванът за финансиране от физически лица. Това каза заместник-председателят на ПГ на ДПС Йордан Цонев пред журналисти след среща с ПГ на „БСП за България“ за размера на партийните субсидии.  „Нашата позиция я знаете - ние сме за обществено финансиране, поддържали сме го през годините. Бяхме против референдума и против това, че на обществото не се обяснява, че политическите партии имат нужда от открито обществено финансиране, за да не стане после по-скъпо за бюджета, за да не се възобновят стари връзки с бизнеса, които не са добре нито за страната, нито за бюджета, нито за политическия процес. В тази връзка какво имаме: поканени сме за разговори от БСП в условията на прието на първо четене предложение за субсидия от 1 лв. Субсидия от 1 лв. е равно на субсидия от 0 лв. Това не устройва политическия живот на партиите, те имат по-голяма нужда“, каза Цонев.  Според него субсидия от 4, 5 или 6 лв. устройва само двете големи партии. „Всички останали партии имаме между 200 и 300 хил. гласове“, каза Цонев и посочи, че тези субсидии няма да стигат на партиите да си платят разходите, да не говорим за медийните такива. Според него или трябва да остане публичното финансиране, така че партиите да могат да водят нормален политически живот, или да се мине към финансиране по другия начин - през физически и юридически лица.  „Доколкото индикациите от днешния ден са, че управляващите партии ще приемат предложението на ГЕРБ за 1 лв., нашето предложение е да отпаднат ограниченията за финансиране от юридически лица, както и таванът за финансиране от физически лица“, заяви Цонев.  ", "date": "2019.06.18", "title": "Само ДПС уважи поканата на БСП за партийните субсидии, искат да се запази общественото финансиране"}
{"url": "http://epicenter.bg/article/API--Nyama-propadane-na-Severnata-skorostna-tangenta-i-nikakva-opasnost-za-mosta-nad-reka-Iskar-/185978/2/0", "text": "Няма пропадане на Северната скоростна тангента и никаква опасност за моста над река Искър. Извършен е оглед на съоръжението и шофьорите трябва да карат спокойно.   Агенция „Пътна инфраструктура“ прави това уточнение по повод информации в медиите.  За подобряване на кофражните панели под моста на фирмата-изпълнител на обекта е разпоредено да предприеме всичко необходимо.   Те изпълняват функцията на оставащ кофраж, не са част от носещата конструкция на съоръжението и нямат никакво предназначение за неговата устойчивост.  Всички дейности ще бъдат изпълнени за сметка на строителя.   ", "date": "2019.06.18", "title": "АПИ: Няма пропадане на Северната скоростна тангента и никаква опасност за моста над река Искър "}
{"url": "http://epicenter.bg/article/Izpalnitelnoto-byuro-na-BSP-veche-shte-zasedava-izvan-Sofiya-/185984/2/0", "text": "Изпълнителното бюро на БСП взе решение да провежда изнесени заседания в различни региони в страната, съобщиха от пресцентъра на БСП.  Целта е, съвместно с ръководствата на общинските и областните структури, да се обсъди и оцени готовността на партията за участие в местните избори.  След оценка на местните проблеми ще се изготвят управленски платформи за всяка община.  С местните организации ще бъдат обсъдени и предложенията за кандидати за кметове. ", "date": "2019.06.18", "title": "Изпълнителното бюро на БСП вече ще заседава извън София "}
{"url": "http://epicenter.bg/article/Malniyata--ubila-mazha-v-Lyulin--padnala-na-metri-ot-igraeshti-detsa-/185988/2/0", "text": "47-годишен столичанин беше ударен от мълния снощи, докато е разхождал кучето си. Сигналът за инцидента е подаден малко след 20 часа, линейката е пристигнала 8 минути по-късно. Мъжът е бил откаран в \"Пирогов\", но малко по-късно е починал, предава БНТ.  Трагичният инцидент е станал до беседка между блоковете, която е изцяло от дърво и няма метални части. Беседката е до бл. 632 в \"Люлин\" 6. Свидетели на удара на мълнията са станали група деца, които са играели на няколко метра от случилото се.  \"Вчера като бяхме в тази къщичка, удари гръм между нас и онази макара, по-близо беше към тях. Бях с телефон в ръка и ме хвана ток по ръцете. Моят приятел също. Понеже телефонът беше точно до крака му. Започнаха да излизат искри\", разказва едното от децата.  \"Видяхме гърма, мен ме удари по крака заради на приятеля ми телефона побягнахме към едни вход, защото валеше и ни беше страх\", си припомня другото дете.  Мълнията е била толкова мощна, че е изкопала дупка близо 10 см на метри от беседката. Най-близко до удара е бил мъжът, който е пострадал и впоследствие е починал.  Сигналът за инцидента е подаден в 20.17 минути в Спешна помощ. Линейката е пристигнала 8 минути по-късно. Медиците започват незабавна реанимация, докато транспортират пострадалия към \"Пирогов\", съобщи говорителят на Спешна помощ Катя Сунгарска.  \"Той е бил с жизнени функции, но в тежко състояние. По най-бързия начин е транспортиран в \"Пирогов\". През целия път на транспортирането са извършвани реанимационни действия, но буквално преди вратите на \"Пирогов\" е издъхнал\", разказа Сунгарска.  Синоптиците предупреждават, че когато видим купесто-дъждовна облачност през летните месеци, това е сигурен признак за интензивни валежи, често съпътствани с мълнии. Единствената защита от тях са гръмоотводите.  Мартин Славчев, синоптик на НИМХ: Гръмоотводите са доста важна част и е хубаво да бъдат поддържани регулярно защото те буквално биха могли да спасят човешки живот, ако има добре изградена мрежа във всяка една сграда, която да може да поеме този разряд. Мисля, че е хубаво да се покрием някъде, да застанем не под дърво или нещо такова, а по-скоро в разни сгради, които по-вероятно е да имат такава мълние защита.  Синоптиците съветват да бъдем търпеливи, след като намерим подслон, тъй като интензитетът на летните бури, придружени с мълнии не продължава повече от 30 до 45 минути.  Обикновено летните бурии с мълнии са характерни за високи места. София се намира на 700 метра надморска височина и само наличието на много сгради с гръмоотводи е причината да не се стигне до такива чести инциденти.  ", "date": "2019.06.18", "title": "Мълнията, убила мъжа в Люлин, паднала на метри от играещи деца "}
{"url": "http://epicenter.bg/article/Radev-ne--atakuva--infrastrukturni-proekti--a-zakonodatelstvo--koeto-se-otklonyava-ot-Konstitutsiyata/185991/2/0", "text": "  \"Със сезирането на Конституционния съд за някои от измененията в Закона за държавната собственост президентът Румен Радев не „атакува“ инфраструктурни проекти, а законодателство, което се отклонява от Конституцията.   Това се казва в изявление на пресекретариата на държавния глава, разпространено до медиите.   \"Това конституционно установено правомощие на президента не може да бъде оправдание за бездействието на други институции и да легитимира    Отговорност за неудачите в развитието на транспортната инфраструктура в България носи не президентската, а други институции. Обратното означава пълна подмяна на Конституцията и законите и бягство от отговорност.   Последователните манипулативни внушения от определена медия, че президентът „атакува магистрала „Хемус“ с вето, което няма никакво отношение към този проект, както и че е сложил „втора тапа на околовръстното“, са в разрез с истината. , подчертават от офиса на Радев.     Редакционният коментар от 17 юни т.г. в същата медия,  Това не е проблем, породен от конституционните правомощия на президента, а проблем, съществуващ и нерешен от много години.   Ако редакцията наистина има желание да бъде в услуга на обществото, би могла да отправи въпроси към управляващите за съдържанието на предлаганото и приеманото от тях законодателство, което неведнъж е било в ущърб на интересите на гражданите. Би могла да се осмели да отиде и по-далеч и да запита за изразходените до момента публични средства за инфраструктура и дали тя съответства на качеството.   Във връзка с отправените към пресцентъра на президентската институция покани за коментар от различни медии след публикациите в национален ежедневник, оставяме на вас да прецените какво всъщност се цели с измененията в Закона за държавната собственост - към досега съществуващата в закона категория „национални обекти“ да се прибавят и „обекти с национално значение“, определени като такива без наличието на обективни критерии.   Какви ли минали, настоящи и бъдещи провали в развитието на инфраструктурата, причинени от бездействие и некомпетентност на отговорните институции, ще бъдат оправдавани с действията на президента в защита на обществения интерес, Конституцията и законността?, пише още в съобщението на пресофиса на държавния глава.  ", "date": "2019.06.18", "title": "Президентството: Радев не „атакува“ инфраструктурни проекти, а закони,които нарушават Конституцията!"}
{"url": "http://epicenter.bg/article/Prezidentat-shte-prisastva-na-denya-za-visokopostaveni-gosti-na-takticheskoto-uchenie--Otveten-udar-2019-/185997/2/0", "text": "На 19 юни 2019 г. президентът и върховен главнокомандващ на Въоръжените сили Румен Радев ще присъства на деня за високопоставени гости на Националното тактическо учение „Ответен удар 2019“, което се провежда на полевия учебен полигон „Ново село“. Това съобщиха от прессекретариата на държавния глава. Събитието е с начало от 10.00 часа.   Националното тактическо учение с бойни стрелби „Ответен удар 2019“ започна на 7 юни тази година. В него участват 600 военнослужещи от Сухопътни войски на Българската армия и 200 военнослужещи от Сухопътни войски на САЩ, Албания, Северна Македония и Гърция. Учението има за цел усъвършенстване на оперативните способности и постигане на съвместимост на войските на национално и съюзническо ниво при отбранителни операции в зоната за сигурност. ", "date": "2019.06.18", "title": "Президентът ще присъства на деня за високопоставени гости на тактическото учение „Ответен удар 2019“"}
{"url": "http://epicenter.bg/article/Komandvaneto-na-SASht-v-Evropa--Predpriemame-nay-seriozni-merki-za-sigurnostta-na-voennosluzheshtite/185999/2/0", "text": "Предприемаме най-сериозни мерки за сигурността на военнослужещите. Това се посочва в официално изявление на Командването на Сухопътните сили на САЩ в Европа за учението „SWIFT RESPONSE 2019”. На 18 юни 2019 г. eдин военнослужещ е загинал и трима са получили наранявания по време на въздушен десант в района на летище „Чешнегирово“ на територията на Репубика България, докато са участвали в многонационалното учение SWIFT RESPONSE 2019, ръководено от Командването на Сухопътните сили на САЩ в Европа, става ясно от изявлението, цитирано от Агенция \"Фокус\".  В него е отбелязано, че десантирането е било прекратено веднага, за да се окаже медицинска помощ на пострадалите. Всички ранени незабавно са били транспортирани до местни болници, където на един от военнослужещите е констатирана смъртта, един е бил приет за допълнителни изследвания, а двама са получили медицинска помощ и са били изписани.  „Въпреки че ние предприемаме най-сериозни мерки за сигурността на военнослужещите и се опитваме да намалим риска чрез интензивни тренировки и внимателно планиране, трябва да се проведат и такива в реалистична среда, за да направим така, че нашите сили да бъдат готови да реагират на всякакви кризи.Изказваме нашите най-искрени съболезнования на семейството на военнослужещия и неговото военно формирование“, пише още я изявлението. От Командването на Сухопътните сили на САЩ в Европа отбелязват, че са спазени военните процедури относно уведомяването на близките и роднините.  Те припомнят, че „SWIFT RESPONSE 2019“ е учение, планирано от Сухопътните войски на САЩ в Европа и провеждано от Силите за глобален отговор на САЩ, за периода от 11 до 24 юни 2019 г. на териториите на България, Хърватска и Румъния. То ще демонстрира стратегическо използване на въздушно-преносими сили с висока степен на готовност, наричани Global Response Force, провеждайки учения за овладяване на ключови позиции. Това дава възможност за провеждането на съвместни подготовки с цел увеличаване оперативната съвместимост на въздушно-преносими формирования сред съюзниците на НАТО.  ", "date": "2019.06.18", "title": "Командването на САЩ в Европа: Предприемаме най-сериозни мерки за сигурността на военнослужещите"}
{"url": "http://epicenter.bg/article/Tramp-nominira-Hero-Mustafa-za-nov-poslanik-na-SASht-v-Balgariya-/186004/2/0", "text": "Херо Мустафа от Калифорния ще бъде новият извънреден и пълномощен посланик на САЩ в България, предаде БГНЕС. Тя е номинирана за посланик от президента Доналд Тръмп.  Г-жа Мустафа ще замени на този пост Ерик Рубин. Тя е дипломат от кариерата. В момента е заместник-ръководител на посолството на САЩ в португалската столица Лисабон. Преди това тя е била съветник по политически въпроси в посолството на американското посолство в Индия.  Във Вашингтон тя е била съветник в администрацията на вицепрезидента Джо Байдън по въпросите на Близкия изток, заместник-директор на Дирекцията за Афганистан в Държавния департамент. Също така г-жа Мустафа е била директор в Съвета за национална сигурност.  Г-жа Мустафа е родена през 1973 г. в град Ербил, Ирак и произхожда от кюрдско семейство. Две години от детството си прекарва в лагер за бежанци. През 1976 г. семейството й получава право на убежище в САЩ.  Тя има бакалавърска диплома от Джорджтаунския университет и магистърска от Принстън. Тя говори девет езика, включително арабски, руски, хинди и фарси.  От балканските езици тя говори гръцки и турски. На Балканите започва да работи в неправителствения сектор в Босна, а през 1999 г. - в американското посолство в Атина.  ", "date": "2019.06.18", "title": "САЩ ни пращат Херо Мустафа, кюрдска бежанка с 9 езика, за нов посланик у нас "}
{"url": "http://epicenter.bg/article/Danail-Kirilov-razgovarya-s-holandskiya-poslanik-zaradi-balgarsko-dete-s-nalozhena-myarka-za-zakrila/186008/2/0", "text": "Министърът на правосъдието Данаил Кирилов инициира среща с посланика на Нидерландия Н. Пр. Берендина тен Тъшър по случая на българско момче с наложена мярка за закрила в Нидерландия. Това съобщиха от пресцентъра на Министерството на правосъдието.  Детето е с предприета мярка за закрила в Нидерландия, въпреки решение на български съд за местоживеене в дома на баща му в България.  Министър Кирилов информира посланик Тъшър, че е следил внимателно развоя на казуса още в качеството си на председател на правната комисия на Народното събрание, както и всички предприети процедури от Министерството на правосъдието от февруари 2014 г. Тогава страната ни е изпратила първата молба по искане на бащата до Министерството на сигурността и правосъдието на Нидерландия за връщане на момчето, отведено от майката без негово съгласие.  „Надявам се да обединим усилията си за постигане на благоприятен резултат при спазване на правото и зачитане на най-добрия интерес на детето“, заяви министър Кирилов. Той уточни, че в момента са налице всички предпоставки за настъпване на родителско отчуждение, тъй като бащата е лишен от възможност за контакт с него.  От своя страна посланик Тъшър се съгласи, че централните органи по Регламент Брюксел IIа за родителската отговорност на двете държави трябва да работят в още по-активно сътрудничество по случая.  Тя увери, че на предстоящото съдебно заседание в Нидерландия във връзка с мярката за закрила ще бъде осигурена възможност за присъствие на представител на консулската ни служба там.  На срещата днес в Министерството на правосъдието присъстваха още и Емилия Бурова, за директор на Дирекция „Консулски отношения“ в МВнР, Деница Костадинова, главен юрисконсулт в Дирекция „Консулски отношения“, МВнР, Радиона Никова – директор на Дирекция \"Политики и програми за детето, стратегическо развитие и координация“ в Държавната агенция за закрила на детето и Милена Първанова, директор на Дирекция „Международна правна закрила на детето и международно осиновяване“ към Министерството на правосъдието.  ", "date": "2019.06.18", "title": "Данаил Кирилов разговаря с холандския посланик заради българско дете с наложена мярка за закрила"}
{"url": "http://epicenter.bg/article/Desislava-Atanasova--GERB-shte-glasuva--quot-za-quot--predlozhenieto-na-MS-za-partiyna-subsidiya-ot-1-lev/186011/2/48", "text": "ПГ на ГЕРБ подкрепя изцяло предложението на Министерски съвет за партийна субсидия от 1 лев. Това каза в интервю за предаването „Това е България“ на Радио „Фокус“ Десислава Атанасова, заместник-председател на правната комисия в Народното събрание. Тя отбеляза, че партията е последователна в това си предложение.  „Трябва да напомня, че още през 2016 година внесохме законопроект по отношение на промяната на партийната субсидия на 1 лев“, каза още Десислава Атанасова. Предложението е било внесено от нея и от група народни представители от ГЕРБ в периода след проведения референдум, на който над 2,5 млн. българи са отговорили положително на въпроса за намаляване на партийната субсидия на 1 лев за получен действителен глас.  „В нашата позиция няма промяна. По-интересното е, че в днешния ден на поканата на БСП не откликнаха и нашите коалиционни партньори. Единствено ДПС участва в срещата, но не са приели аргументите на БСП и вече има депозирано предложение в Народното събрание за партийна субсидия от 0 лева и възможност партиите да се финансират от физически и юридически лица“, каза още Десислава Атанасова.  Тя посочи, че предстои обсъждане на всички предложения.  „Надяваме се и БСП да направят такива, защото утре изтича срокът между първо и второ четене на законопроекта, който вече се прие на първо четене в зала. В четвъртък комисията по бюджет и финанси ще заседава, а в програмата ни като точка е включено обсъждането на Закона за политическите партии в петъчния ден“, допълни Десислава Атанасова. Тя подчерта, че в петък ПГ на ГЕРБ ще гласува за предложението на Министерски съвет партийната субсидия да бъде 1 лев за действителен глас.  Партиите могат да разчитат на дарения, имат и членски внос, от който могат да се финансират, а в ПП ГЕРБ има експерти, които се занимават с цялата счетоводна дейност, коментира още Атанасова.  Според нея не е редно партии, които са спестили финансов ресурс, да бъдат ощетени за сметка на други партии, които нямат спестявания.  „Партиите всяка година представят бюджет пред Сметната палата, който е публичен. Това е органът, който следи и контролира приходите и разходите на партиите“, допълни Атанасова. Така тя коментира предложението на БСП всички партии да върнат в бюджета парите, които държат на влог в банки.   Според нея резултатите от референдума, произведен през 2016г., и желанието на гражданите субсидията да бъде 1 лев за действителен глас означава, че те така оценяват усилията в законодателството и управлението.  „Фактът, че над 60% не гласуваха на Европейските избори говори, че не е голямо числото на оптимистите и вярващите в политическата система, но демокрацията е най-доброто, което съществува. Противният случай е анархия и самоуправство“, коментира тя.  Заместник-председателят на правната комисия каза още, че цел на политиците е да доказват, че са работоспособни и вземат решения в полза на всички български граждани.  Десислава Атанасова подчерта, че партийната субсидия се използва за поддържане на партиен живот, мероприятия, обсъждане на законопроекти, стратегии и привличане на хора за участие в обсъждания.  ", "date": "2019.06.18", "title": "Десислава Атанасова: ГЕРБ ще гласува \"за\" предложението на МС за партийна субсидия от 1 лев"}
