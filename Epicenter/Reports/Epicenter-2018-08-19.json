{"url": "http://epicenter.bg/article/Merkel-natiska-Borisov-da-vzimame-migranti--toy-otkazva-/161648/2/0", "text": "В тежък и напрегнат телефонен разговор канцлерът на Германия Ангела Меркел е настояла пред премиера Бойко Борисов България да приеме обратно бежанци. Министър-председателят ни обаче отказал категорично, с аргумента, че позицията на страната ни е изразявана нееднократно преди, по време на европредседателството ни и след него. Това съобщава „Труд“, цитирайки източници, близки до Министерски съвет. Разговорът е проведен през уикенда, потвърдиха лаконично от правителството. В прав текст Ангела Меркел настояла пред премиера Борисов страната ни да започне да приема обратно мигранти по примера на Гърция.   \"Позицията на България остава непроменена“, категоричен бил Бойко Борисов. Според действащите правила за миграцията на Европейския съюз молбата за убежище трябва да се разглежда от властите на страната, в която първо е влязъл бежанецът.   Министър председателят обаче припомнил на немския канцлер, че нееднократно е настоял ЕС да дава средства за организиране на hotspot-ове - горещи точки, с временни центрове в държавите, близки до района на конфликт.   До 10 дни у нас ще пристигнат последователно председателят на Европейската народна партия (ЕНП) в Европейския парламент Манфред Вебер и експерти на федералния министър на вътрешните работи Ханс Зеехофер. Предвидено е те отново да огледат съоръженията по границите ни. Точно партията на Зеехофер – Христоянсоциалният съюз, която е коалиционен партньор на партията на Меркел – Християндемократическият съюз (ХСД), е настойчива Германия да търси начини да връща бежанците в страните, от които са влезли на територията на ЕС.", "date": "2018.08.19", "title": "Меркел натиска Борисов да взимаме мигранти, той отказва?"}
{"url": "http://epicenter.bg/article/Zornitsa-Daskalova--Chrez-politicheski-natisk-se-otkloni-vnimanieto-ot-otgovornite-za-sriva-na-TR/161618/2/0", "text": "Бившата вече изпълнителна директорка на Агенция по вписванията (АВп) Зорница Даскалова обяви, че с политически натиск е бил направен опит за отклоняване вниманието \"от преките изпълнители и отговорните лица\" за срива на Търговския регистър. Разкритието Даскалова прави в своята оставка, която депозира в петък пред министъра на правосъдието, а Цецка Цачева я прие незабавно, съобщава \"Правен свят\". Даскалова заявява още, че разглежда оттеглянето си като дълг, вследствие на безпрецедентния срив на 9 август на Търговския регистър, администриран от Агенция по вписванията.    \"Опитът да се отклони вниманието от преките изпълнители и отговорните лица, съгласно подписаните договори, ясно говори за политически натиск от определени групи хора и контролираните от тях субекти\", пише Даскалова до Цачева, без да назова конкретни имена на политици или партии.   В началото на седмицата две политически централи – на БСП и на Демократична България поискаха от премиера освобождаването на Даскалова. Левицата поиска и оставката на Цецка Цачева, докато бившият правосъден министър Христо Иванов държеше Бойко Борисов да освободи именно шефката на АВп. След като бе подканен от БСП и от Христо Иванов, Борисов също изрази недоволство от Даскалова. Ден по-късно Борисов привика Цачева на \"Дондуков\" 1, а два часа по-късно от Министерство на правосъдието съобщиха в две изречения за освобождаването на Даскалова, което станало по нейно искане.   В оставката си Зорница Даскалова посочва още, че \"в Агенция по вписванията се намира цялата документация, доказваща взетите управленски решения от всеки ръководител (новоназначаван почти всяка година), както и документираното състояние на системите\".   \"Искрено се надявам да бъде оповестено какво е реалното състояние на тези изключително важни за държавата системи, предвид на наблюдаваните и цитирани по-горе процеси\", завършва оставката на бившата шефка на АВп.", "date": "2018.08.19", "title": "Зорница Даскалова: Чрез политически натиск се отклони вниманието от отговорните за срива на ТР"}
{"url": "http://epicenter.bg/article/Parvan-Simeonov--Osnovnite-partii-ne-znayat-nakade-da-tragnat/161620/2/48", "text": "Има износване на материала. И това създава особено противоречие, защото хората хем искат промяна, хем малко ги е страх от нея. Не ти харесва политиката, ама това, което става в икономиката, те успива. И някак си не искаш да правиш резки движения. Това каза политологът Първан Симеонов в интервю за в. „Банкеръ“. Според Симеонов това противоречие поставя политическия процес в ступор и затова основните партии не знаят накъде да тръгнат.   Политологът обясни, че битката у нас е кой ще е бенефициент на консервативната вълна, заляла Европа.   \"Естественият бенефициент са Патриотите, само че те упорито развалят това, което постигнаха. Това, което Волен Сидеров и Валери Симеонов правят, до един момент е добре, защото напряга собствения им електорат, т.е. не дава на партиите им да се обезличат в общия микс на Патриотите. Но то започва вече малко да тежи. По-трудното направиха, а сега на по-лесното е възможно да се издънят. И за да затворим скобата - Патриотите, след тези караници помежду си, като че ли забравят да си вземат бонусите от консервативната вълна\", коментира Симеонов ситуацията в коалицията \"Обединени патриоти\".   По думите му ДПС пък като че ли се снишава и не държи на някакви бързи, резки жестове и развръзки, докато БСП е опряла в максимума си.   Той прогнозира, че през есента вътрешнополитически сюжети при премиера Бойко Борисов няма да липсват. \"На ГЕРБ много дюшеш им дойде скандалът с Митьо Очите точно през август. Така хубаво удрят политическия си  противник, че чак се чудя дали това не беше някакъв коз, който пазеха точно за този момент. Нека да не забравяме, че Борисов успява да превърне редица сюжети, които са срещу него, в свои. Нещо подобно се пробва да направи и със социалните протести напоследък. Нещата там започнаха да изглеждат така - има социални протести, Борисов усеща това, кани протестиращите, чува ги и започва нещо да прави\", коментира политологът.", "date": "2018.08.19", "title": "Първан Симеонов: Основните партии не знаят накъде да тръгнат"}
{"url": "http://epicenter.bg/article/Kaloyan-Metodiev--Svetat-varvi-kam-krah-na-liberalniya-red/161621/2/0", "text": "Светът върви към крах на либералния ред такъв, какъвто го познаваме. Това каза политологът Калоян Методиев в предаването “Клуб Investor” на „Блумбърг тв“.   “Очевидно вървим към крах на либералния ред, какъвто го познаваме. Това означава и нелиберални демокрации. Виждате, че Турция не е старата Турция, в Европа се промени дневният ред – мигрантите отключиха много нови теми”. Между САЩ и Турция има война, която продължава вече трета година. Напоследък ескалира с все по-конкретни мерки, добави гостът.   “Имаме два типажа, които са сходни – Тръмп и Ердоган. И двамата се отличават с някои общи характеристики, като висока степен на конфликтност. Бих ги оприличил на „слонове в стъкларски магазин“. Единият успя да се изпокара с всичките си съюзници и съседи горе-долу, Ердоган направи абсолютно същото с Холандия, Гърция, ЕС като цяло, Израел. Отношенията стигнаха до точката да се налагат още санкции, арести на хора”.   Събеседникът направи паралел между България и северната ни съседка Румъния, където имаше протести на граждани против корупцията в държавата им. “Ние сме болни общества – България не е по-различна от Румъния, просто е доста по-назад в момента. Без радикални, шокови мерки не можем да догоним това, което се случи в Източна Европа като институционални и политически показатели”.   Калоян Методиев конкретизира: “Радикални мерки означава, че трябва да се разпуснат цели структури, да се вкарат определени хора в затвора. Иначе ще стане много голяма дупката между Западна Европа и нас, и дори и с държавите от Източна Европа”.   По думите му протестите в Румъния не са подклаждани от трети страни: “Как ще изкараш 60 хиляди души на централния площад и ще идват от цяла Европа, ако няма социално недоволство и нещо не ги е подбудило?! И то говорим за август месец. Обикновено майданите се правят средата на зимата, когато има връх социалното недоволство”.   Видео от разговораа вижте ", "date": "2018.08.19", "title": "Калоян Методиев: Светът върви към крах на либералния ред"}
{"url": "http://epicenter.bg/article/Rumen-Radev-ostava-kategorichen-za-kompensatsiite-na-trakiyskite-bezhantsi/161628/2/0", "text": "\"Водени от веруюто да принесат и своята дан пред олтара на революцията, тракийските делегати подкрепиха взетото в Македония решение за въстание. Когато нашите сънародници в Македония въстават, мястото на тракийци беше да бъдат редом с тях\". Това заяви президентът Румен Радев по време на отбелязването на 115-годишнината от Илинденско-Преображенското въстание в местността Петрова нива снощи, предаде БНТ.   \"Справедливите ни очаквания са историческата истина да бъде отстоявана и това зависи от всички нас\", посочи Румен Радев и добави, че вече е поставил въпроса за компенсациите на тракийските бежанци и ще продължи да изисква ясен отговор при всеки случай, когато историческите факти се пренебрегват или поставят под съмнение.   \"Никой не може по-добре и по-вярно да пренесе във времето спомена за освободителните борби на Тракия и Македония от вас, наследниците на героите, които отдадоха живота си на българската национална идея. Благодаря, че съхранявате огъня на традицията не само тук, на Петрова нива, но и в своето ежедневие\", обърна се държавният глава към наследниците на участниците в Илинденско-Преображенското въстание.   Президентът и върховен главнокомандващ Въоръжените сили Румен Радев прие почетния строй на представителните роти на Българската армия.   В тържественото отбелязване на 115-годишнината от Илинденско-Преображенското въстание участваха вицепремиерът Валери Симеонов, кметът на Община Малко Търново Илиян Янчев, председателят на Съюза на тракийските дружества Красимир Премянов, народни представители, представители на изпълнителната власт и хиляди граждани.", "date": "2018.08.19", "title": "Румен Радев остава категоричен за компенсациите на тракийските бежанци"}
{"url": "http://epicenter.bg/article/Siderov-ot-plazha--Pochivam-si-bez-shumomeri-/161629/2/0", "text": "Лидерът на \"Атака\" Волен Сидеров пусна свои фотоси заедно със сина си Волен от плажа \"Грийн лайф\" край Созопол.   \"Почивам си без шумомери\", обясни Сидеров, очевидно визирайки битката си със своя коалиционен партньор Валери Симеонов.   В последните дни председателят на парламентарната група на Обединените патриоти влезе в открита война с вицепремиера Валери Симеонов заради затворените заведения на крайбрежната ивица на Слънчев бряг. Сидеров обяви акциите „Шум“ на коалиционния си партньор по морето за незаконни и обслужващи интересите на определени бизнесмени за сметка на други.", "date": "2018.08.19", "title": "Сидеров от плажа: Почивам си без шумомери!"}
{"url": "http://epicenter.bg/article/Blizkite-na-pochinalata-rodilka-v-Sliven-iskat-nezavisima-ekspertiza/161630/2/0", "text": "Близките на починалата родилка в Сливен искат независима медицинска експертиза и разследване по случая.   Според тях до фаталния край се е стигнало заради травми, причинени от медицинския екип при раждането. Официално становище от болницата все още няма. 33-годишната Ренета Томова е починала на 17 август, ден след раждането на първото си дете Близките ѝ очакват да бъде направена  аутопсия, която ще покаже причините за смъртта й.   Пред bTV те заявиха, че ще искат заключение и от лекар извън болницата, защото смятат ,че  истината ще бъде скрита. Ренета постъпила в болницата след нормална бременност, разказват близките й. Пред родилната зала обаче изживели истински кошмар.   Те твърдят, че жената имала синини по тялото и счупени ребра. Часове след раждането състоянието ѝ се влошило. Според директора на сливенската болница д-р Соня Михайлова жената е приета в реанимация, където починала. Лекарката, водила раждането не е на работа, а в родилното твърдят, че в почивните дни проверки няма.   Според семейството на починалата родилка от болницата не са ги потърсили, не са им казали какво точно е станало, а лекарката, водила раждането не им вдига телефона. Прокуратурата започна разследване за лекарска грешка.", "date": "2018.08.19", "title": "Близките на починалата родилка в Сливен искат независима експертиза"}
{"url": "http://epicenter.bg/article/Korneliya-Ninova--Darzhavata-da-plati-na-izmamenite-ot--quot-Olimpik-quot-/161632/2/0", "text": "Държавата може и е длъжна да помогне на измамените клиенти на застрахователната компания „Олимпик”. Това заяви лидерът на социалистите Корнелия Нинова, предаде  .   БСП настояват за извънредно заседание на парламента в началото на новата седмица.   „Ние смятаме, че държавата има механизъм, а това е българският гаранционен фонд и българският фонд за обезщетения. Тя трябва да плати на хората, да им върне парите, които са дали за „Гражданска отговорност” и след това да претендира пред кипърската страна”, заяви Корнелия Нинова.   Социалистите събират подписи за свикване на извънредно заседание на парламента заради блокажа в електронното управление на държават. То да се проведе още идната седмица,настояват от левицата, а необходимите депутатски подписа за целта са 48. Социалистите обаче разполагат с доста повече - 79.   Като първа точка в извънредния дневен ред червените предлагат изслушване на премиера заради кризата в електронното управление - блокажа на Търговския регистър и в продължение на няколко часа - и на сайта на правосъдното министерство. Нинова отново призова за поемане на политическа отговорност за срива в системата.   \"Това, както знаете засяга хиляди хора, фирми, капитал, акции, данни, собственост, задължения на фирми“, заяви Нинова. По думите й правителството е безсилно да се справи с кризата. Нинова изтъкна още, че и в Министерство на правосъдието също се съхраняват изключително важни данни.   Втора точка на извънредното заседание от левицата държат да бъде темата за застрахованите в кипърското дружество \"Олимпик\".   Според Крум Зарков застрахованите във вече несъществуващия застраховател трябва да бъдат защитени от държавата. Затова социалистите искат да бъде изслушан финансовият министър Владислав Горанов.   От опозицията настояват за промени в правилата, така че държавата да покрие разходите на шофьорите във връзка със загубените застраховки. Това, според Нинова, може да стане чрез обезпечителен фонд. От своя страна фондът пък да се занимава със завеждане на дела срещу фалиралото дружество и да си търси парите, за да се облекчат гражданите от търсене на правата си всеки поотделно.   От БСП щели да изготвят и необходимите проекторешения на Народното събрание по двата казуса, уточни Корнелия Нинова.", "date": "2018.08.19", "title": "Корнелия Нинова: Държавата да плати на измамените от \"Олимпик\""}
{"url": "http://epicenter.bg/article/Boyko-Borisov--Shte-polozhim-vsichki-usiliya-da-pomognem-na-klientite-na--Olimpik-/161633/2/0", "text": "\"Ще положим всички усилия да помогнем, до колкото ни позволява законът, на клиентите на кипърската застрахователна компания, която е в ликвидация\". Това каза министър-председателят Бойко Борисов, който посети ремонтни дейности в Стара Загора, съобщи Правителствената информационна служба.   Още утре премиерът ще свика среща с финансовия министър Владислав Горанов и ръководството на Комисията за финансов надзор, за да обсъдят ситуацията и да предложат на българските евродепутати да направят законови предложения в европейското законодателство. „Така или иначе това би било опасен инцидент – ние ще им помогнем с юристи и с каквото можем доколкото позволява законът. Когато стане нещо, искаме държавата да помогне. Само че държавата е на данъкоплатеца и когато кажем, че държавата трябва да помогне, това означава, че всеки от нас отделяме от данъците си за тази сфера“, добави още Бойко Борисов.   По темата за срива на търговския регистър премиерът Борисов заяви, че са положени всички усилия и системата ще работи напълно до сряда. „Виждате има държави, където изборите им пробиха с кибератаки. Тук за всяко нещо се вдига огромна олелия. Да, не е приятно, но пък всички работят активно, за да обезопасим системата“, каза още министър-председателят.   Бойко Борисов припомни, че държавата работи добре в борбата с контрабандата и корупцията и с тези средства се реконструират много обекти по градовете в страната.   „Такова мащабно строителство и реконструкция в сферите на здравеопазването, образователната инфраструктурата, археологията, културата не е имало. За спорта да не говорим, защото направихме много“, подчерта още премиерът. „Във всеки град стават много хубави неща, защото оперативните програми работят. Там където не могат да се оправят, додаваме от бюджета, особено в малките общини, така че да им се направят улиците, водоснабдяването, осветлението“, каза в заключение министър-председателят.", "date": "2018.08.19", "title": "Бойко Борисов: Ще положим всички усилия да помогнем на клиентите на „Олимпик“ (снимки)"}
{"url": "http://epicenter.bg/article/Razstrelyaha-mlad-mazh--ubietsat-se-barikadira-v-sofiysko-selo/161617/3/0", "text": "Убиецът на млад мъж от село Лесново (община Елин Пелин) е задържан. Това обяви пред \"Фокус\" главният секретар на МВР главен комисар Младен Маринов.   Убийството стана между 20:00 часа снощи след конфликт между двама мъже пред магазин в центъра на селото. Единият от тях, около 60-годишен извадил преправен газов пистолет и застрелял другия, който е на 24 години. Веднага след това възрастният мъж се барикадирал в дома си, но рано тази сутрин е задържан от служители на Специализирания отряд за борба с тероризма. Главният секретар уточни, че при акцията няма пострадали служители на МВР.   \"Най-вероятно подбудите са битови. В момента се извършват процесуално-следствени действия“, коментира гл. комисар Маринов.   Още снощи се появи информация, че спорът е възникнал, тъй като възрастният мъж обвинявал по-младия, че му е откраднал велосипеда преди месец. Според жители на селото убиецът бил нестабилен психически и наскоро дори бил влизал в конфликт със служители на електроразпределително дружество.", "date": "2018.08.19", "title": "Разстреляха млад мъж, убиецът се барикадира в софийско село"}
{"url": "http://epicenter.bg/article/Golyam-pozhar-izbuhna-v-borova-gora-kray-Karlovo/161625/3/0", "text": "Голям пожар избухна снощи над Карлово, гори борова гора.   През нощта той се е разраснал заради силен вятър, предаде bTV. Огънят бушува в труднодостъпна местност.   До момента огънят в обхванал около 100 декара гора, съобщи към 10:30 ч. говорителят на пожарната Цвятко Дешев.   \"Гасенето се осъществява от групите на противопожарната служба, държавно лесничейство - Карлово и доброволните формирования на общината. В пълна координация сме с гл. комисар Николай Николов и със Сухопътни войски, които имат специален модул за действие при такива ситуации\", каза кметът на Карлово Емил Кабаиванов.   Той призова хора да не влизат самоволно в района на пожара. Засега няма опасност за населението на града, но пушекът вече е стигнал до населеното място.", "date": "2018.08.19", "title": "Голям пожар избухна в борова гора край Карлово"}
{"url": "http://epicenter.bg/article/Za-Turtsiya-i-SASht-veche-nyama-vrashtane-nazad/161623/11/33", "text": "Само 40 дни след избирането му за „супер-президент\" на Турция Реджеп Ердоган е изправен пред широкомащабна дипломатическа криза със САЩ. Турският държавен глава е в неприятна ситуация. Неговата популярност през годините бе изграждана върху обещанието страната да върви уверено към икономически просперитет. Ердоган е вече 16 години начело на нашата югоизточна съседка. Първо като премиер, а след това и като президент, той успя да овладее всички институции – армия, полиция, правосъдие, образование, парламент, медии. Но по отношение на икономиката нещата не вървят съвсем гладко. Защо?   Турската икономика е крехка, тъй като зависи от външни инвестиции. А чуждите инвеститори започнаха да бягат, защото се изплашиха, че турската централна банка ще загуби своята независимост. Ердоган назначи своя зет Берат Албайрак начело на министерството на икономиката и финансите. След което последва криза в отношенията със САЩ. Още от началото на годината курсът на турската лира пада ускорено. Анкара още веднъж отказа да освободи и екстрадира в САЩ евангелисткия проповедник Ендрю Броусън, който бе задържан от турските власти преди 22 месеца в Измир. Той бе обвинен в „шпионаж\" и взаимодействие с „терористична организация\". Броусън е осъден за съпричастност към неуспешния опит за преврат на 15 юли 2016 г.     Броусън е от същата религиозна конгрегация, към която принадлежат Доналд Тръмп и неговият вицепрезидент Майк Пенс. Туитовете на щатския президент, че евангелистът е „добър баща и християнин\" нямаха никакъв ефект върху Ердоган. И тогава САЩ извадиха икономическата „бухалка\". Вашингтон рязко повиши митата за турската стомана и алуминий. Анкара окачестви падането на курса на турската лира като „финансова диверсия на САЩ\". Въпреки че чужди и местни експерти отдавна говорят за нарастващи кризисни явления в икономиката на югоизточната ни съседка. В турската медия Yeni Mesaj се появи списък на исканията на САЩ към Анкара, който изглежда така:     Става ясно, че конфронтацията между Вашингтон и Анкара е на много широк фронт, който е уникален за най-новата турска история. Ситуацията е такава, че турци и американци няма как да излязат от конфликта „без загуба на лицето\". Йигит Булут, главен съветник на Ердоган, призова Турция да излезе от гравитационното поле на Вашингтон и да бъде създадена „турско-руска империя\". Той призова да бъдат „преоценени турските отношения със Запада за последните 200 години\". Булут каза и нещо конщунствено за евроатлантическите уши: „Ако ние през 1854 г. вървяхме ръка за ръка с руснаците, то днес хората по брега на Нормандия щяха да се разхождат с руско-турски разговорници.   Турското издание Milli Gazete призова за мащабно енергийно сътрудничество между Москва и Анкара. Като втора крачка турските журналисти виждат съвместно руско-турско обезпечаване на националната сигурност. Тези идеи режат слуха на правоверните евроатлантици. За подобни идеи през 1960 г. бе свален с военен преврат премиера на Турция Мендерес. Той бе арестуван и осъден на смърт.   Днес американското разузнаване се съмнява в лоялността на Турция към НАТО. Вашингтон планира да въведе ограничения за турските авиолинии и да продължи на налага икономически санкции на Анкара. След идването на власт на д Тръмп САЩ превръщат Балканите в един от основните полигони, на които американците ще изпробват нови модели в международните отношения. Колкото и парадоксално да звучи, Анкара и Москва се явяват ситуационни партньори при създалата се обстановка в нашия регион.   Американците и англичаните се стремят да изтласкат от Балканите руското и турско влияние. За тази цел те използват „албанския фактор\". Хашим Тачи иска част от Южна Сърбия. Тирана предлага да паднат границите между Косово и Албания. Очевидна е балканската експанзия на албанците. Те се опитват да изхвърлят руското влияние в региона, но заедно с него и турското такова. Отделно между Турция и Саудитска Арабия се разгаря битка за строеж на джамии на Балканите. И естествено, религиозно обучение на балканските мюсюлмани.   Руснаците през последните няколко години загубиха доста позиции в балканските страни. Реално единствено в Република Сръбска все още може да се каже, че Москва е на първа линия.   Сърбия е разкрачена между Брюксел, Вашингтон и Москва   Сръбският външен министър Ивица Дачич категорично отхвърли включването на Москва в диалога Белград-Прищина. А премиерът на Сърбия Ана Бърнабич съвсем наскоро се завърна от Вашингтон, където обсъди с домакините условията за американски инвестиции в ключови отрасли на сръбската икономика. Да не говорим за Китай, който също тихо и методично укрепва своите икономически позиции на Балканите.   Днес две групи страни се бият за влияние в региона. В първата влизат САЩ, Великобритания, Саудитска Арабия и до някъде някои от големите страни в ЕС като Германия, Италия и Франция. Във втората група са Русия, Турция и Китай. Ситуацията е необичайна от гледна точка на историческия опит, който има България. При постоянното назначаване в София на външни министри тип „караоке\", едва ли можем да разчитаме на гъвкава външна политика, съобразена с нашите национални интереси. Необходима е нестандартна и реактивна, но задължително професионална външна политика. С наличните ръководни кадри във външно министерство това няма как да стане.    ", "date": "2018.08.19", "title": "За Турция и САЩ вече няма връщане назад"}
{"url": "http://epicenter.bg/article/Albanizatsiyata-na-Sarbiya-premina-granitsite-na-Kosovo/161634/11/33", "text": "Изтощено от натиска на Запада, ръководството на Сърбия е готово на неприятни компромиси за Косово, докато същевременно албанските сепаратисти са се прицелили в нови сръбски земи. През тези дни в Сърбия отбелязват една от скръбните дати, с които щедро изобилства трудната сръбска история – петнадесетата годишнина от разстрела на сръбски деца, къпали се в река Бистрица в близост до село Гораждевац в Косово. Тогава от куршума на стрелеца, който остана неизвестен, загинаха двама тийнейджъри – на деветнадесет и дванадесет години, като единият умря в болницата в населения предимно с албанци град Печ, който през средновековието е бил резиденция на сръбския патриарх. Умря, защото местните лекари не побързаха да му помогнат, а пациентите откровено се надсмиваха над пострадалия. И това нямаше да е всичко. Ако не бе намесата на войници от западния окупационен контингент, то те, заедно с възрастните, които ги бяха докарали, просто щяха да бъдат разкъсани от местните, които вече бяха успели да счупят стъклата на сръбските коли и да хвърлят по седящите в тях камъни. Още четири деца получиха различни по степен наранявани, а едно от тях изпадна в кома за няколко дни. Престъпника, както вече бе отбелязано, не беше намерен, както, впрочем и виновниците за други аналогични престъпления, извършени от косовски албанци против мирното сръбско население. Сега, петнадесет години по-късно, в хода на траурните мероприятия с участието на такива асове на сръбската политика, като вицепремиера и външен министър Ивица Дачич и министъра на отбраната Александър Вулин, бе изговорено много, че, за да не се повтори подобно нещо, трябва да се помни, че сърбите в Косово се нуждаят от защита и собствен съд и полиция. Но едновременно с това, Дачич заяви, че, като цяло, идеята за „демаркация на границите“ между албанските и сръбските общини в Косово може и да се обсъжда, но решението по въпроса още е далеч. В самото Косово няма единство по този въпрос итрябва да се види, доколко това е приемливо. А ако е приемливо, то трябва да се седне на масата за преговори и да се обсъди... И нататък още много думи и дипломатически витиеватости. Т.е. сръбският министър изглежда разбира, че темата е обозначена и че, най-вероятно, в условията на прокрустово ложе (от гръцката митология – Атическият разбойник Прокруст (Дамаст) виждал от далеч пътниците, отиващи към града и ги полагал на легло, което специално нагаждал, така че да не съвпада с ръста им и или ги „скъсявал“ или „разтягал“, за да паснат на ложето. Победен е от атическия герой Тезей, който с хитрост го накарал сам да легне в леглото си. – бел. „Фокус“) от ултиматуми, които Западът отправя към неговата страна, това е единствената възможност за запазване на сръбския контрол над нещо в Косово, но... Тези „но“ са изключително много. Първо, извън територията на северните сръбски анклави в Косово, т.е. зад река Ибър и самият мост през на омразата през нея, на който не веднъж са започвали антисръбските погроми, все пак продължават да съществуват сръбски общини. Макар да са малки и оредяващи с всяка година, те остават да живеят в условия на нарастващ апартейд сред агресивно настроено албанско мнозинство. И, разбира се, задавайки въпроса за „демаркацията“, сръбските журналисти не можеха да заобиколят тази страна на въпроса: ще зарежем ли така своите след разделянето на територията? „Никой няма намерение да дели сърбите на южни и северни, изхождайки от позицията: „всичко, което се върши на юг (от река Ибър) не ни интересува въобще“, заобяснява Дачич. „Ние прости искаме да разберем дали този подход е приемлив. Ако да, то тогава ще седнем и ще помислим, как може да бъде реализиран“. Т.е. и да, и не, разбирай го, както искаш и веднага си спомняме за незабравимия Михаил Сергеевич (Горбачов – бел. „Фокус“). От друга страна, а какво друго може да се очаква от Дачич, който, от една страна е истински, без уговорки, патриот, но от друга е представител на конкретен режим, който в момента се намира на власт в Белград. Режимът, чиято задача, по същество, е неизпълнима, но който засега все още успява да направи чудеса на еквиблиристиката – да се и на Запада, и да угоди на своите избиратели, и да остане исторически съюзник на Москва. Типичен изразител на тази противоречива, като преплетена топка от змии, триада е самият сръбски президент Александър Вучич. Който, апропо, също се изказа по темата: „Аз се застъпвам и представям това като своя политика, дали тя ще получи подкрепа от народа или не, за разграничение с албанците“, заяви държавният глава на Сърбия. „Ако имаме територия, за която не е ясно на кой принадлежи, тя винаги ще остане източник на потенциални конфликти и проблеми“. Не по-интересно прозвуча интервюто на Вучич пред анализатора на хърватския ежеседмичник Globus Дарко Худелист: „Всички сърби знаят, че са загубили Косово, но аз правя всичко по силите си, за да го върна, за да не стане това пълно поражение или пълна загуба, в края на краищата“, заяви пред журналиста сръбският лидер. А вече след разговора, той направи извод: „Северно Косово е последната линия на отбрана... ние фактически признаваме Косово (без акта на явно международно признание), но на свой ред ще водим преговори за северната част. Няма да дадем всичко и ще се опитаме да запазим нещо за себе си“. Също в разговора с Худелист сръбският президент се оплака от това, че съгражданите му постоянно го притискат, възмущават се, заплашват, но не искат да направят нищо, за да помръднат ситуацията от мъртвата точка, а тойм напротив, опитва се, но остава неразбран... И действително, едва откровенията на Вучич станаха известни на обществеността и в сръбската политика се чуха гласове, че президентът трябва да бъде арестуван за предателство на националните интереси. Изтъкнатият представител на патриотическата опозиция Бошко Обрадович предложи да бъдат съдени всички, които са се намирали на власт в Сърбия, когато албанците едностранно са провъзгласили независимостта на Косово – за да бъдем коректни, трябва да отбележим, че по това време действащият президент не е заемал никакви постове в ръководството на държавата. Но всички тези интервюта, възмущения, заявления и заплахи имат смисъл само при наличието на съответстващо насрещно желание на отсрещната страна – косовските албанци. Но готова ли е Прищина да дели своите получени набързо и с много кръв, благодарение на намесата на НАТО и САЩ земи с тези, от които са ги отнели? До ден днешен косовските сепаратистки власти не са заявявали нищо подобно. Наистина, от тяхна страна има изказвания по териториалния въпрос, но всичките бяха в една посока, с интонация, позната от още от 90-те. „Ще разговаряме за демаркация, за корекция на границите, но напомням, че при никакви условия от която и да е страна не може да бъде наложена реализация на сръбските искания за разделяне на Косово“, заяви довчерашният бандит с позивна „Змей“, а понастоящем уважаем партньор на САЩ и Европа, косовският „президент“ Хашим Тачи. „В същото време в рамките на корекцията, уверен съм, ще изпълним и приемливо от наша страна официално оформено искане на лидерите на Прешевската долина за присъединяване към Косово, ако се стигне до договор... Искането на политическите лидери от Медведжа, Прешево и Буяновац е оформено официално и ще го представя в Бюксел. Ще бъде тежко, практически невъзможно. И ако получим нещо, това ще бъде чудо. Ако няма резултати – в крайна сметка поне сме опитали. Не бива да изпускаме момента“. За тези, които не са запознати, Прешево, Буяновац и Медведжа са погранични територии с Косово с доста сериозен процент на албанско население (албанците в образуващите Прешевската долина Прешево са до 90%, Буяновац – до 65%, а в Медведжа засега още са 26%). Веднага след косовските събития, локална война между албанските бойци и силите на малка Югославия (Сърбия и Черна гора) започна и там, но този път нямаше намеса на НАТО, благодарение на което бе наложен относителен ред. Вярно, само относителен – от 2013 година прешевските власти изнагляха толкова, че поставиха паметник на загиналите албански бойци, който, наистина, три месеца след откриването си бе демонтиран от сръбската полиция. Както виждаме, усетили вкуса на кръвта и печалбата, албанските сепаратисти се обявиха против размяната и промяната на настоящото статукво. Но само по своя начин и по своите правила: за да вземат повече със сила, хитрост, ръмжене и без да дават нещо в замяна. И като прекрасно потвърждение на тази теза могат да послужат думите на сръбския министър на вътрешните работи Небойша Стефанович, който в прав текст заяви, че косовските албанци провеждат „тиха етническа чистка“, но вече не в Косово и не в Прешевската долина, а в Централна Сърбия. По неговите думи, мигранти от откъснатото от Сърбия Косово купуват земи, къщи, апартаменти, магазини и предприятия в Ниш, Куршумлия, Прокупле и Врание и образуват там местни етнически общини и меко казано изтласкват сърбите. Точно така, както е било в Космет преди половин век. И засега сръбската държава не може да противопостави на това почти нищо, защото само за косовските сепаратисти сърбите от Сърбия са чужденци, а косовските сърби – нежелан елемент, който търпят с неудоволствие. А за самата Сърбия, която не признава откъсването на южните територии, косовските албанци са съграждани. Затова сръбските власти не могат да им попречат да придобиват недвижими имоти, както и да се разселват в анклави и да правят бизнес. Могат само да гледат с ужас в бъдещето. И на подобен фон какви илюзии може да има за успешно разделяне на историческия сръбски регион, откъснат от пришълци завоеватели? Същият Дачич в отговор на подобни съмнения казва, че инициаторът на цялата югославска геополитическа катастрофа, американците, вече не са същите. По-рано те нагло и открито игнорираха всички компромисни предложения на Белград, но сега ужким започнаха да се вслушват в тях. Да, външният министър на Сърбия също вижда, че вчерашните косовски бандити, терористи и голтаци продължават да са, по същество, същите максималисти, каквито са били, но техните покровители се били променили. Някога изключително мъдрият сръбски патриот от упор не иска да види това, че американците правят всичко, изхождайки изключително от собствените си тесни прагматически интереси. Някога им беше в интереса да способстват развала на Югославия, затова заложиха на всички антисръбски сепаратистки движения. Сега интересите им диктуват да вкарат целите Балкани в НАТО и ЕС и единственото препятствие за това остава Сърбия с нейната алогична историческа любов към Русия. Затова Сърбия трябва да бъде максимално отслабена и желателно да бъде съкрушена. И може, разбира се, с години да използваме мека и аргументирана риторика, но по същество нещата ще останат същите. Може би в Белград разчитат на охлаждането на отношенията между Анкара и Вашингтон, което се отрази и на американско-босненските отношения. Не е случайно, че в западните медии изведнъж си спомниха за пълзящата ислямизация на частично освободения от сърбите регион-държава. Само че албанците също са прагматици и в своето държавно и цивилизационно строителство те не се уповават на исторически митове, съгласно които сърбите винаги са с Русия, а бошняците – с Турция. Анкара, ако зад нея няма сила съпоставима с Вашингтон, за Прищина е нищо и никой и ако има нужда, правоверните косовски бойци, под ръководството на американците, ще започнат да воюват, а още по-точно, ще извършват наказателни операции и терористични атаки срещу правоверните турци. Ако, разбира се, от това имат изгода. НМо засега интересите на косовските албанци изцяло се реализират в рамките на реализацията на интересите на американците. Затова за Белград все пак е по-добре да продължат с упорството на обречения да отстояват истината, отколкото с надеждата на призрачните илюзии да седнат на масата с мошениците – в противен случай сръбското ръководство може да се лиши от последното. Заедно с остатъците от доверието на своя народ и самоуважението.  ", "date": "2018.08.19", "title": "Албанизацията на Сърбия премина границите на Косово"}
{"url": "http://epicenter.bg/article/Putin-i-Merkel-razgovaryaha-3-chasa-za-Siriya--Ukrayna-i--Severen-potok--2/161619/7/0", "text": "Руският президент Владимир Путин и германският канцлер Ангела Меркел са се съгласили, че политизирането на темата за газопровода \"Северен поток 2\" е неправилно. Това съобщи говорителят на Кремъл Дмитрий Песков след края на разговорите в Берлин, продължили около три часа в съботната вечер.   Двамата са подчертали изключително търговския характер на обсъждания проект, като са засегнали и въпроса за възможните американски санкции срещу компании, участващи в реализацията му. Путин и Меркел са говорили и за перспективите да се удължи транзитът на газ през Украйна.   За Сирия е договорено да продължи диалогът във формат Русия-Германия-Франция-Турция. Преди срещата вчера Путин подчерта, че трябва да бъдат създадени условия за безопасно завръщане на сирийските бежанци. \"Важно е да увеличим хуманитарната помощ за сирийския народ и да подпомагаме онези райони, където биха могли да се завърнат бежанци от чужбина. Това е потенциал за огромен натиск върху Европа. За това трябва да сторим всичко, за да помогнем на тези хора да се върнат у дома\", заяви Владимир Путин в Мезеберг край Берлин преди срещата си вчера вечерта с германския канцлер Меркел.   Германският канцлер заяви от своя страна, че Берлин и Москва трябва да работят за трайно решение на конфликта в Източна Украйна и за избягване на по-тежка хуманитарна криза в Сирия.", "date": "2018.08.19", "title": "Путин и Меркел: \"Северен поток 2\" е търговски проект, да не се политизира"}
{"url": "http://epicenter.bg/article/Frenska-manekenka-obvini-angliyski-natsional-v-iznasilvane/161624/8/0", "text": "Футболист от Висшата лига и играч от долните нива на английския футбол ще се явят на разпит в полицията, след като срещу тях е постъпило оплакване, че са дрогирали и изнасилили френска манекенка, твърди \"Дейли Стар\".   Според информацията на изданието, единият замесен футболист е играл на световното първенство по футбол. Имената на двамата играчи и моделката не се разкриват, тъй като са следствена тайна.   Жената се е срещнала с двамата, както и с приятел, за вечеря преди да се отправят към нощен клуб в тузарския квартал Мейфеър. Манекенката е танцувала с футболната звезда, след което го е целунала. Тя твърди, че е изпила само две чаши шампанско и една водка, но е започнала да се чувства зле и е повърнала, с което вечерта за нея е трябвало да приключи.   Когато се връщат в наетия от нея апартамент в Уестминстър, моделът продължава да се чувства зле и директно припада на леглото. Според показанията пред полицията, тя се събужда докато футболистът прави секс с нея като ѝ е свалил бельото в периода на безсъзнание на хубавицата.   Въпреки болката, упоената манекенка не успява да се отскубне от звездата и отново припада, след което по-късно се събужда, а на леглото до нея е приятелят на играча от Висшата лига. Тя му споделя какво се е случило и моли за помощ, но вместо това и футболистът от долните нива на английския футбол я изнасилва. Този път все пак момичето успява да се измъкне, след което отново припада. Когато се буди, мъжете вече ги няма.   Тя опитва да докладва за случая в лондонската полиция, но районното управление е затворено, затова го прави в Париж, когато се завръща във френската столица.", "date": "2018.08.19", "title": "Френска манекенка обвини английски национал в изнасилване"}
{"url": "http://epicenter.bg/article/Padenie---quot-Botev-quot--Vratsa-pregovarya-s-Valeri-Bozhinov/161636/8/0", "text": "Кметът на Враца и председател на УС на \"Ботев\" Враца Калин Каменов реагира на появилите се публикации в медиите, че Валери Божинов до часове ще стане част от отбора на Сашо Ангелов.   \"Истината е, че през миналата седмица говорих по телефона с Валери Божинов и обсъдихме възможността да се присъедини към \"Ботев\" Враца. Той знае, че е добре дошъл в нашия клуб и за град Враца ще бъде повече от престижно Божинов да стане част от нашата общност\", обясни Каменов, цитиран от официалния сайт на врачани.   Кметът уточни, че няма как да предложи финансовите условия, които се полагат за футболна звезда от неговия ранг. Но евентуалният му престой в \"Ботев\" може да бъде стъпка към нов трансфер на нападателя в чужбина.   \"Към този момент Божинов е футболист на хърватския \"Риека\" и след като изчисти отношенията си с тях ще говорим по-конкретно\", завърши Каменов.   В основата на преговорите е Сашо Ангелов, който е уверен, че може да помогне на Божинов да се върне към най-добрата си форма, извела го до отбори като \"Ювентус\" и \"Манчестър Сити\".", "date": "2018.08.19", "title": "Падение! \"Ботев\" Враца преговаря с Валери Божинов"}
{"url": "http://epicenter.bg/article/14-dushi-sa-raneni-pri-intsident-predi-kontsert-na--Bekstriyt-boys-/161622/7/0", "text": "Най-малко 14 души бяха ранени и откарани в болница преди концерт на групата „Бекстрийт бойс” в американския щат Оклахома.   Хора от публиката пострадаха, след като подпори на входа на курортен комплекс рухнаха и ги затиснаха.   Концертът трябвало да се проведе в комплекса „Уин Стар”, но започнала гръмотевична буря. Организаторите започнали да евакуират зрителите.   Бурният вятър обаче повалил подпорите на входа на комплекса и цялата конструкция рухнала върху зрителите.   За концерта на „Бекстрийт бойс” били продадени около 12 000 билета.", "date": "2018.08.19", "title": "14 души са ранени при инцидент преди концерт на „Бекстрийт бойс”"}
{"url": "http://epicenter.bg/article/Rusiya-sazdava-prehvashtach-ot-novo-pokolenie-MiG-41/161626/7/97", "text": "Руската самолетостроителна корпорация „МиГ“ започна опитно-конструкторски работи по създаването на изтребител-прехващач от ново поколение ПАК ДП (перспективен авиационен комплекс за далечно прихващане), предава EA Daily, цитирана от „Фокус. Това е заявил генералният директор на корпорацията Илия Тарасенко.   По думите на Тарасенко, проектът се осъществява под егидата на Обединената авиостроителна корпорация (ОАК), целият комплекс от работата се води интензивно и в скоро време резултатите ще бъдат представени пред обществеността. „Проектът ПАК ДП се намира в стадий на опитно-конструкторски работи“, заяви директорът на „МиГ“.   Той отбеляза също, че новият изтребител трябва да замени МиГ-31, чийто жизнен цикъл завършва след 10 години и после ще трябва да бъде заменен именно от новия самолет ПАК ДП, който също така носи името МиГ-41.   По-рано опитно-конструкторските работи по създаването на нов прехващач бяха анонсирани от бившия главнокомандващ на Въздушно-космическите сили (ВКС) на Русия и председател на Комитета на Съвета на федерацията по отбрана и сигурност Виктор Бондарев. По-късно корпорация „МиГ“ потвърди информацията и добави, че освен пилотиран вариант на този самолет, се разглежда и създаването на безпилотна машина, която може да изпълнява бойни задачи даже и в космическото пространство.", "date": "2018.08.19", "title": "Русия създава прехващач от ново поколение МиГ-41"}
{"url": "http://epicenter.bg/article/Erdogan--Shte-presushim-izvorite-na-zaplaha-v-Siriya-i-Irak/161627/7/0", "text": "Турският президент Реджеп Ердоган обяви, че възнамерява да разшири задграничните военни операции на армията, предават световните агенции. На конгреса на неговата управляваща „Партия на справедливостта и развитието“ президентът заяви, че ще „пресуши изворите на заплаха“ за неговата страна в Сирия и Ирак. \"Няма да допуснем създаването на терористичен коридор по нашите граници. Няма да се предадем на тези, които се определят като наш стратегически партньор, а в същото време ни превръщат в стратегическа цел\", обяви Ердоган. Това негово изявление пред препълнената зала в Анкара вероятно ще влоши още повече обтегнатите отношения със Съединените щати. В северна Сирия двете страни, партньори в НАТО, са изправени една срещу друга. Вашингтон подкрепя кюрдските бунтовници, които отбелязват значителни успехи в борбата срещу терористичната организация „Ислямска държава“. А турските сили смятат бунтовниците за паравоенна част от забранената прокюрдска партия ПКК. Турската армия на два пъти навлиза в сирийска територия в северозападната част на страната в района на Африн. Турция е в конфликт и с кюрдите в Ирак, като навлезе в северната част на страната, където кюрдската партия ПКК има силни позиции. Миналия септември кюрдите в този район на Ирак проведоха референдум и се обявиха за независимост от Ирак. Багдад и Анкара са категорично против създаването на кюрдска държава.", "date": "2018.08.19", "title": "Ердоган: Ще пресушим изворите на заплаха в Сирия и Ирак"}
{"url": "http://epicenter.bg/article/Tramp-podgotvya-merki-za-spirane-na-stroitelstvoto-na--Severen-potok-2-/161631/7/0", "text": "Проектът за нов руски газопровод през Балтийско море към Германия може да се окаже под ударите на американски финансови санкции, твърди вестник \"Уол Стрийт Джърнъл\", цитиран от агенция ТАСС.   Администрацията на президента Доналд Тръмп подготвя пакет от мерки, целящи да блокират строежа на \"Северен поток-2\". Нне е взето окончателно решение затова дали да бъдат санкционирани непосредствените изпълнители на проекта или също компаниите и банките, които участват във финансирането му.   \"Северен поток-2\" трябва да бъде завършен догодина. Цената му е 9,5 милиарда евро. Според Тръмп новият газопровод ще увеличи зависимостта на Европа от руския природен газ. По-рано американският сенатор Джон Барасо представи в Конгреса на САЩ законопроект за санкции срещу инвеститорите на руски проекти за износ на енергия.   Според сенатора целта на законопроекта е да \"помогне на съюзниците в НАТО да избегнат политически натиск от страна на Русия\", която, по неговите думи, използва енергийни ресурси за геополитически цели. Експертите обясняват тези стъпки на САЩ като желание да \"пробутат\" на европейския пазар доставки на своя втечнен природен газ, който е значително по-скъп, отколкото руския.", "date": "2018.08.19", "title": "Тръмп подготвя мерки за спиране на „Северен поток-2“"}
{"url": "http://epicenter.bg/article/-quot-Otllezhalo-quot--3200-godini-sirene-otkriha-v-egipetska-grobnitsa/161639/7/0", "text": "Веществото, което археолози откриха в древна египетска гробница отпреди 3200 г. се оказа едно от най-старите сирена в света.   Преди няколко години екип от археолози, които работиха по разкопките на гробницата на древен египетски благородник на име Птахмес, който е служил на фараоните от XIX династия (управлявала Египет 1320-1200 г. пр.н.е.), както и е заемал поста, който по днешните норми е бил кмет на град Мемфис.    Археолозите намерили в един от глинените съдове втвърдена белезникава маса. Те бяха сигурни, че това е храна, но не знаеха каква точно. Фактът, че това е 3200-годишно сирене, стана известен, след проучване.    Резултатите му са публикувани в списание Journal of Analytical Chemistry. Това е значимо откритие, защото по-рано учените нямаха доказателства, че древните египтяни са правели сирене.", "date": "2018.08.19", "title": "\"Отлежало\" 3200 години сирене откриха в египетска гробница"}
{"url": "http://epicenter.bg/article/2-miliarda-dushi-zhiveyat-v-bednost-i-glad/161642/7/0", "text": "Два милиарда души живеят в бедност по света, а други 75 млн. са в изключителна бедност и се борят за оцеляването си, се посочва в Доклада за глобална хуманитарна подкрепа 2018 (GHAR2018).   Погледът върху положението на безпомощните хора, страдащи от глад, суша, сблъсъци и природни бедствия, излезе за Световния ден на хуманитарната помощ, отбелязван всяка година на 19 август. Целта е да се подкрепят хората, засегнати от кризи по целия свят.   Според Доклада за глобалната хуманитарна помощ за 2018 г. най-малко 201 милиона души в 134 държави са се нуждаели от хуманитарна помощ, за да оцелеят през 2017 г. Данните показват, че 20,7 милиона души в Йемен са били в нужда, следвани от гражданската война в Сирия, където 13,7 милиона души са се нуждаели от помощ. Най-жестока цена плащат децата - досега са убити над 6000 деца, а 400 000 гладуват и са заплашени от гладна смърт (снимката е от клиника в Обс, Северен Йемен).   Приютявайки 3,5 милиона сирийци, Турция е на трето място в списъка с 12,8 милиона души, които се нуждаят от хуманитарна помощ.   В списъка са споменати също така Етиопия, Ирак, Нигерия, Демократична република Конго, Южен Судан, Афганистан, Сомалия, Кения, Хаити, Малави, Колумбия, Судан, Чад, Зимбабве, Мали, Украйна, Камерун, Ливан, Пакистан, Бурунди, Йордания, Централна Африка Републиката, Уганда, Нигер, Палестина, Мозамбик, Мадагаскар, Либия, Ангола, Бангладеш, Шри Ланка, Непал и Мианмар.   Етиопия, Нигер, Пакистан, Сомалия, Южен Судан и Судан са изправени едновременно пред три вида кризи - конфликти, природни бедствия и принудителни изселвания. Два милиарда души получават по-малко от 3,2 долара на ден. Междувременно изключително бедните хора, чиято цифра е 753 милиона, оцеляват с по-малко от 1,9 долара дневно.   Докладът също така споменава, че броят на насилствено разселените лица по целия свят се е увеличил с 2,9 милиона през 2017 г. в сравнение с цифрата от предходната година, като общият им брой е достигнал 68,5 милиона.   В доклада се казва, че 60% от всички помощи са отишли в 10 държави през 2017 г., 14% от които са изпратени в Сирия, която е най-големият получател; Йемен получи осем процента. Сирия бе най-големият получател на хуманитарна помощ за пета поредна година. Гърция и Турция бяха сред 10-те най-големи получатели на хуманитарна помощ за първи път поради незаконните мигранти.", "date": "2018.08.19", "title": "2 милиарда души живеят в бедност и глад"}
{"url": "http://epicenter.bg/article/Aleksandar-Simov--Prof--Gencho-Nachev-i-d-r-Decho-Dechev-ot-kastata-na-lekarite-milioneri/161635/11/33", "text": "Една новина премина като светкавица над вампирска бърлога, но бързо бе заглушена от трясъка на по-актуални и медийни скандали. За първи път тази година шефовете на болници, които се финансират от здравната каса и държавния бюджет, трябваше да подадат декларация за своето имотно и финансово състояние. И какво се оказа – в най-болната страна в ЕС, в страната с най-висока смъртност повечето от тези директори обявиха цели състояния и имотни придобивки. Първенец се оказа проф. Генчо Начев, директор на столичната болница \"Света Екатерина\" – той се оказа с влог от 4,350 милиона евро и 567 хиляди долара. Освен това лекарят е притежател и на акции, имоти и доста други придобивки. Забележителни са и банковите сметки на шефа на НЗОК д-р Дечо Дечев, който доскоро беше шеф на болница \"Св. Иван Рилски\". В списъка на богатите лекари попадат и много други шефове, които се наслаждават на икономически постижения, които средният българин може просто да сънува. Забележително е да се чете списъкът – апартаменти из България, мезонети в чужбина, участия в инвестиционни фондове, скъпи коли, притежания на земи, все неща, които сме свикнали да четем за богатите олигарси, а не за началници на държавни болници. Картината на това богатство става още по-драматична, като се постави в контраст. Всички знаем например, че лекарите в Спешна помощ изнемогват финансово от години. Работата им е напрегната, натоварваща, страшна дори, а те се разписват за около 1000 лева на месец. И тук не става дума за завист към успеха на някои хора, но в държава, в която постоянно се говори за хронично недофинансирана здрава система, за фалити на болници, за криза с медицинския персонал, очевидно има някакъв проблем, който се задълбочава и става остър като възпалителен процес. Едва ли има българин, който да не съгласи, че е нормално лекарите да вземат добри заплати и да имат стабилни доходи. Но когато едни лекари тънат в разкош, а други се чудят как да скърпят двата края, очевидно сме изправени пред огромен проблем. Ще прозвучи банално, вероятно и изтъркано, но големите истини винаги са такива. Медицината се оказа изкривен и перверзен портрет на цялото ни общество. Ние в България не обичаме да говорим за неравенство. Разваля ни вкуса на стабилността. Разфокусира медийната картина на големите геополитически успехи и могъщото ни европредседателство. Но статистиката е кошмарна – 20 процента от най-богатите вземат осем пъти повече от 20 процента от най-бедните. Това е самоубийствено постижение. Едните са в стратосферата на успеха, а другите всекидневно се давят в блатото на бедността. Когато пропастта между богати и бедни е толкова голяма, тогава просто не можем да говорим за единно общество, а красивият лозунг \"Съединението прави силата\" звучи като нещо, извадено от пиеса на Бекет. Разделението е космическо и то ражда две Българии, които трудно намират нещо общо помежду си, а какво да говорим за една обща цел за бъдещето. Неравенството ражда своите демони, а в страна с такава драматична ножица между богати и бедни всяка информация, която показва колко добре са се уредили някои хора, е обречена да звучи като скандал. Защото никой вече не вярва, че просперитетът се дължи на лични усилия, смислен труд и способности, а че в него са замесени схеми, далавери, политически чадър, корпоративни паяжини и олигархични интриги. Огромна част от проблемите ни, упоритото пържене в безвремието ни идват точно оттук. Какво общо може да има между Бенчо Бенчев (актуалния образ на милионера с власт, политическо влияние, позиции и арогантност, по-голяма от конските сили в един \"Ролс-Ройс\") и родителите, които се чудят дали ще намерят пари да пратят детето си в училище или как да си платят сметката за тока. Всичко това е повторено в медицината като древна трагедия. Едни лекари са крупни собственици на банкови сметки, имоти, акции в болнични заведения, други се сгъват от тъмно до тъмно за 1200 лева, а върху тях редовно виси опасността да бъдат пребити, обругани или някой да им скочи с оръжие и тежки псувни. Елитът на богатите лекари е придобил статут направо на каста, защото в него трудно може да пристъпи външен човек освен някой представител на семейството им. И това е нещо, което се знае отдавна, то е публичната малка мръсна тайна на нашата здравна система. И за да не бъда разбран неправилно – не поставям под съмнение професионалните качества на нито един от лекарите милионери. Вероятно повечето от тях заслужават доходите си, а уменията им са на световно ниво. Проблемът не е личностен, а е въпрос на държавна политика и мисъл за бъдещето. Проф. Генчо Начев например е директор на държавна болница. Как се е стигнало до ситуация, в която той плува в разкош и просперитет, а същевременно България е изправена пред ужасния проблем да остане без медицински сестри, които масово емигрират, прогонени от ниските заплати, съчетани понякога с непосилни задължения. И отговорът е прост и болезнен. Ние превърнахме най-хуманната сфера в супертърговско предприятие. Направихме така, че онези, които са задължени да полагат Хипократова клетва, бяха пуснати на пазара, все едно са търговци, трансформирахме болниците в търговски дружества и ги оставихме да съществуват в див и мракобесен капитализъм. Капитализмът, оставен без регулация и надзор, ражда това неравенство, а то прави медицината неефективна, неработеща и превръща болничните заведения в средство за изцеждане на пари от онези, които би трябвало да са в центъра и основен смисъл на тяхното съществуване – пациентите. Тази тема не предизвиква силни обществени страсти. Много по-ефектно е да се караме за това трябвало ли е да се танцува хоро в Рилско езеро или да вадим темата ДС, за да се замерваме с останките на виновното минало – любим спорт на всички виновни за днешното състояние на нещата.   Навремето като романтичен тийнейджър много обичах книгите на Арчибалд Кронин, който посвети голяма част от своето творчество на медицината. Там са описани всички дефекти, които виждаме пред очите си днес. Изумително е да видиш как черната част от голямата литература се сбъдва пред очите ти, но да си безсилен да промениш нещо. Всичко, което научихме днес, се знае отдавна, но така наречената реформа в здравната система беше като автомобил без волан по нанадолнище, което завършва в пропаст.   Сега просто виждаме падането, а скоро ще дойде и трясъкът, когато колата се удари в твърда земя и избухне в пламъци. И всичко това ни се случи, защото така и не се появи човек, който да мисли за държавата като за единно понятие. Тя бе разделена, разграбена, унищожена, а всяка от сферите бе дадена буквално на концесия на тъмни интереси и милионерски страсти. Така Черноморието бе застроено до степен на брутален кич, индустрията беше унищожена и разпродадена на части, селското стопанство преживя торнадото на ликвидационните съвети и днес съществува единствено на хероиновите инжекции на евросубсидиите, образованието бе превърнато в бизнес, а качеството му се стопи като пролетен сняг, медицината си създаде кастата от лекари милионери и пролетариат, който понякога излиза на стачки, бунтува се, но прекрасно знае, че промяната няма да дойде, защото сърцевината на промяната беше порочна. Та заради това може би е добре да трансформираме въпроса. И той е не защо има богати лекари (това не отменя задължението повечето от тях да бъдат попитани как точно са натрупали състоянието си), а защо има лекари, които са на социалното дъно. Къде е държавата, за да не види този процес или да наблюдава безучастно неговото случване. Въпросът за доходите обикновено съществува като политическа дъвка за предизборна употреба, но реална политика в тази сфера обикновено не се прави.   И така много млади лекари избират да тръгнат към терминал 2, вместо да останат тук, за да приложат своите знания. Защото там, където има такива милионери, обикновено съществуват ситуации, в които никой новодошъл няма да бъде допуснат до потока от икономически успехи. Неравенството унищожава цели сфери и държави, но май и този път няма да успеем да проведем дискусията за това качествено. Огромните доходи на лекарите остро контрастират и с вида на някои болници – олющени фасади, стара техника, легла от 60-те години на миналия век, храна, която прилича на болна фантазия. Всички отпечатъци на местопрестъплението говорят за пълното отсъствие на последователна политика. Но то и как да е иначе – най-ветровитият пост през последните 10 години е постът на министъра на здравеопазването. Там се изредиха повече хора от герои в сапунена опера. А това не е признак на качество. По-скоро е симптом за голямото заболяване. А дали има лечение – нека милионерите медици да кажат. Нали са си надвили на масрафа.  ", "date": "2018.08.19", "title": "Александър Симов: Проф. Генчо Начев и д-р Дечо Дечев от кастата на лекарите милионери"}
{"url": "http://epicenter.bg/article/Zashto-Rusiya-ima-interes-da-skara-Balgariya-i-Makedoniya-/161637/11/33", "text": "  Ако човек е следил българските медии в последно време, навярно е останал с впечатлението, че между България и Македония отново има напрежение. Исторически спорове, страх от териториални претенции, остри реакции - целият познат от миналото арсенал е впрегнат, за да убеждава публиката от двете страни на границата, че нещо не е наред.   Това се случва точно преди насрочения за 30 септември референдум, на който македонците трябва да кажат дали са съгласни с новото компромисно име на своята държава - Северна Македония - а положителният отговор ще им отвори пътя към НАТО и Европейския съюз.     Всичко започна от цитирани думи на македонския премиер Зоран Заев, че \"Илинденското въстание е македонско\". В архивите на медиите обаче трудно ще откриете такива заглавия, защото репликата не е направила особено впечатление. Затова по-вярно е да се каже, че всичко започна от лидерката на Българската социалистическа партия Корнелия Нинова, която видя в изказването голям скандал, призова за остра реакция българското правителство, а накрая дори изпрати писмо до Европейския парламент.   Топката поеха други проруски политици и така сюжетът зае своето място и в македонските медии, чиито читатели ще гласуват в края на септември. А цялата акция се подреди в дългата редица от усилия, целящи провал на референдума и блокиране на пътя на Македония към НАТО и ЕС.     Много пъти политици в Македония са казвали, че Илинденското въстание е македонско. Този път Заев е цитиран да го казва броени дни след като заедно с българския си колега Бойко Борисов честваха заедно 115-тата годишнина от въстанието, което в България се нарича Илинденско-Преображенско.   Корнелия Нинова реагира първа и призова премиера Бойко Борисов \"да се откаже от политиката на мълчаливо съгласие с такива изявления, защото по-късно това може да се върне като бумеранг срещу България\". Тази позиция на БСП е продължение на позицията ѝ отпреди два месеца по повод подписването на договора между Гърция и Македония.   Тогава социалистите призоваха България да обвърже позицията си за начало на преговори на Скопие с ЕС \"с гаранции, че промяната на името няма да доведе до териториални претенции\". Тези позиции излъчват неприкрита заплаха - гръцкото вето да бъде заменено от българско.   И тогава, и сега БСП получи очаквана подкрепа. Лидерът на извънпарламентарната АБВ Румен Петков директно нарече Заев \"лъжец\", а президентът Румен Радев направо заговори за ново отваряне на договора между България и Македония, изготвяне на допълнителен анекс и включване на тези нови клаузи \"в глава 35 от преговорния процес на Република Македония за членство в ЕС\".   Управляващите в София реагираха умерено - външният министър Екатерина Захариева иронизира Нинова, като ѝ припомни ролята на БКП (чийто правоприемник е БСП) в подкрепата на интересите на Русия и Сърбия в Титова Югославия и допълни: \"Политиката на противопоставяне е демоде. С това говорене вече само може да се губят избори. Питайте Груевски!\"   Борисов пък каза, че България ще си спомни тези думи, \"когато дойде време да изкаже своето становище за присъединяване на Македония към ЕС\". Ден по-късно дойдоха думите на Заев, че \"заедно ще го славим и честваме нашето минало... Заедно ще бъдем като едно семейство в единство със съюзниците от ЕС и НАТО\". С това всичко трябваше да приключи. Но явно не е трябвало да приключи.     Ако има някой, който има интерес от разпалване на напрежение между България и Македония и с това да попречи на присъединяването на Скопие към НАТО и да отложи началото на преговори с ЕС, това е Русия. Преди седмици Гърция изгони руски дипломати заради опитите им да подкопаят споразумението с Македония и да провокират протести срещу него. Заев съобщи за разкрита схема за финансово подпомагане на футболни агитки в Македония, които да организират размирици срещу договора с Атина, а парите идвали от руско-гръцкия милионер Иван Савидис.   От България пък идват опитите за разпалване на напрежение, изпълнявани от точно същите политици, които ден през ден призовават за сваляне на санкциите на ЕС срещу приближени на Путин заради незаконното анексиране на Крим. Опитът за затягане на примката около Македония е очевиден. Изпълнителите са обичайните заподозрени. И точно затова Корнелия Нинова не спира да говори по темата.   След като евродепутатът от ВМРО Ангел Джамбазки отново припомни историческата роля на БКП за днешните проблеми между България и Македония и си позволи израза, че \"всичките до един са за разстрел\", лидерката на БСП прие това като заплаха и изпрати писмо до председателя на Европейския парламент Антонио Таяни с настояване да се разграничи. Така \"скандалът\" изглежда вече международен.   Целта е, явно, това да бъде забелязано от македонците, които в дните преди референдума да се почешат по главите и да си кажат: \"Че за какво е целият този зор, като съседите и без това няма да ни пуснат в ЕС?\".", "date": "2018.08.19", "title": "Защо Русия има интерес да скара България и Македония?"}
{"url": "http://epicenter.bg/article/Zadarzhaniyat-v-YuAR-ubiets-na-studenta-Stoyan-Baltov-se-prepitaval-kato-doker/161638/3/0", "text": "Убиецът на студента Стоян Балтов, който бе заловен в Южна Африка, се е препитавал като докер на пристанището в Порт Елизабет, пише в-к \"Телеграф\".    Избягалият през декември 2014 г. Вили Георгиев се е установил в ЮАР преди повече от 2 години, показват данните на разследващите. Той е в полезрението на Интерпол още от миналата година, когато е бил засечен да разнася плодове и зеленчуци, предимно дини, край плажа на Блу уотър бей бийч. Направил е впечатление, тъй като говорел развалено английски и се препитавал като общ работник. Нямал е постоянно жилище, а често сменял квартирите си. Установявал се в по-бедняшки квартали, което също спомогнало да се влезе в дирите му.   Разследващите предполагат, че в началото на бягството си Вили Георгиев е бил заедно с другия осъден за убийството на Балтов - Светлозар Стоянов. Неговото издирване все още продължава. Няма данни обаче дали и той се укрива или се е укривал през част от времето в ЮАР. След като у нас по линия на международното сътрудничество през 2017 година е получена информация, че Георгиев е в Порт Елизабет, главният прокурор Сотир Цацаров е изпратил молба за екстрадиция до министъра на правосъдието на ЮАР. На основание на тази молба Георгиев е бил задържан в петък.   В понеделник предстои разглеждане на делото от съда в Порт Елизабет. След приключване на производството, министърът на правосъдието на ЮАР следва да издаде заповед за екстрадиция и връщането на Георгиев у нас.   Припомняме, 19-годишният студент по фармация Стоян Балтов беше убит на 5 декември 2008 година пред дискотека \"Амнезия\" в Студентски град след жесток побой с ритници по главата и тялото. За престъплението за виновни бяха признати трима младежи - Александър Данаилов, Светлозар Стоянов и Вили Георгиев, тогава на възраст 20 - 21 години. Делото приключи окончателно през декември 2014 година, когато и тримата получиха 18-годишни присъди. В затвора обаче влезе само единият от осъдените - Александър Данаилов. Съучастниците му Светлозар Стоянов и Вили Георгиев успяха да избягат от България. Двамата бяха издирвани от Интерпол с червена бюлетина.", "date": "2018.08.19", "title": "Задържаният в ЮАР убиец на студента Стоян Балтов се препитавал като докер"}
{"url": "http://epicenter.bg/article/Pozharat-nad-Karlovo-e-lokaliziran/161640/3/0", "text": "Пожарът край Карлово е ограничен от всички страни с просеки, над 100 души работят по периметъра, за да спрат развитието му. За потушаването му обаче ще нужни още часове, може би и дни.    Оказа се, че огнището е обхванало по-голяма площ, от колкото се предполагаше първоначално. На място с огъня се борят пожарникари, служители на горски стопанства и военнослужещи от 61-ва механизирана Стрямска бригада. Най-лошото е, че няма как да качим вода, каза пред \"Фокус\" комисар Тошко Бързилов, началник \"Национален оперативен център\" на ГД \"Пожарна безопасност\". От пожара в гората над Карлово са обхванати 80-100 декара, добави той.  Информациите от по-рано сутринта бяха, че горят 40-50 декара борова гора. Бързилов обаче е на мнение, че няма опасност пожарът да се разшири на голяма площ. Очакваме всеки момент да бъде изпратено и модулно формирование на армията, което да се включи в гасенето. Няма опасност за населението, ситуацията е нормална, добави Тошко Бързилов.", "date": "2018.08.19", "title": "Пожарът над Карлово е локализиран"}
{"url": "http://epicenter.bg/article/Agresiven-patsient-potroshi-speshen-kabinet/161645/3/0", "text": "Мъж нанесе материални щети в един от кабинетите на спешното отделение в Перник. Пострадали хора няма.   След побой мъжът постъпва за преглед в отделението. По-късно се връща с искане описаните наранявания да бъдат променени, уточнява БТВ.   Получава отказ, което води до агресивно поведение. Първо обръща кушетката, чупи прозореца със стол и няколко шишета с разтвори за вливане.   В този момент в кабинета са били медицинска сестра и санитарка, които успяват да излязат от кабинета и да позвънят на полицията, след което пациентът е бил задържан за 24 часа. Инцидентът се е случил вчера. Срещу мъжа е образувано досъдебно производство за нанесените щети, потвърдиха от пресцентъра на МВР.", "date": "2018.08.19", "title": "Агресивен пациент потроши спешен кабинет"}
{"url": "http://epicenter.bg/article/Osadiha-futbolist-na-4-godini-zatvor/161646/3/0", "text": "Софийският апелативен съд призна за виновен футболиста на „Дунав“ Борислав Балджийски за убийството на юриста от „Топлофикация“ Петър Алексов. Заради това магистратите присъдиха спортистът да изкара 4 години в затвора за убийството по непредпазливост.   Решението на САС идва, след като съдът гледа за втори път делото, след като веднъж измени присъдата му в условна, но Върховният касационен съд (ВКС) държеше на ефективно наказание, пише \"Монитор\".   Балджийски е подсъдим за инцидент пред казино в столичния кв. „Красно село“ през нощта на 6-и срещу 7-и август 2013 г. Тогава 36-годишният Алексов излизал от казиното, ядосан от победата на футболния „Лудогорец“ срещу сръбския „Партизан“.   Покрай него минал автомобил, в който били Балджийски, приятелят му Лъчезар Киров и неговата приятелка Валентина Колева, която шофирала. Алексов започнал да псува и да обижда грозно момичето, при което спътниците спрели, Балджийски слязъл и го ударил, последвала размяна на удари, след което свадата приключила и юристът тръгнал да се връща към казиното. След няколко крачки обаче, Балджийски го настигнал и го ударил още веднъж с юмрук в дясната скула, след което Алексов залитнал и паднал назад, при което ударил тила си в ръба на метална шахта и починал.   Решението не е окончателно и Балджийски може да го обжалва отново пред ВКС.", "date": "2018.08.19", "title": "Осъдиха футболист на 4 години затвор"}
{"url": "http://epicenter.bg/article/Ninova-kam-Borisov--Gospodin-premier--ne-lazhete-balgarskite-danakoplattsi/161641/2/0", "text": "Лидерът на БСП Корнелия Нинова отговори във Фейсбук на твърденията на премиера Бойко Борисов, че ако пострадалите от фалита на застрахователната компания „Олимпик” бъдат финансово обезщетени чрез българския гаранционен фонд „Гражданска отговорност” ще се създаде опасен прецедент и затова държавата няма да го направи.      \"Господин премиер, не лъжете българските данъкоплатци. Твърдите, че ако държавата се намеси и плати на пострадалите от фалита на застрахователното дружество “Олимпик\", това ще бъде от парите на всеки български данъкоплатец.    Това е лъжа. Или не познавате материята, или се опитвате да настройвате едни българи срещу други. Средствата в гаранционния фонд не се събират от нашите данъци. Те са вноски от самите застрахователни дружества (включително “Олимпик”) именно като гаранция за такива случаи.  ", "date": "2018.08.19", "title": "Нинова към Борисов: Не лъжете българските данъкоплатци!"}
{"url": "http://epicenter.bg/article/Gard-ot-NSO-pomrachi-praznika-na-Petrova-niva--ne--razpozna--Valeri-Simeonov--video-/161643/2/0", "text": "Един от бодигардовете на президента Румен Радев можеше да предизвика огромен скандал минута-две преди да започнат официалните речи пред насъбралото се множество на Петрова нива по повод възпоменателния събор снощи. Служителят на НСО не „разпозна“ вицепремиера Валери Симеонов, представляващ не собствената си партия НФСБ, а Министерския съвет на Република България, както и придружаващия го народен представител и зам. председател на парламентарната група на ОП Валентин Касабов,  пише „Флагман“. Двамата се отправиха към трибуната, където вече бяха качени останалите официални гости всеки момент трябваше да започне тържествената част с речите. Симеонов и Касабов се отправят странично към трибуната, за да се качат, но там ги спря човекът със слушалки в ушите от НСО, като им забрани да продължат напред. Свидетели на странната гледка бяха десетки, които видяха тенденциозното отношение на охраната на президента Радев към Изпълнителната власт на държавата. „Не ми се коментира, гардът много добре ни разпозна, но не ни допусна, искайки разрешение, вероятно от по-високо стоящия си шеф, към когото се обръщаше на малко име Петьо. За нас с Валери Симеонов беше ясно, че отношението е тенденциозно, но не смятам да го коментирам“, каза Касабов. Той и Симеонов се прехвърлили направо от фестивала на фолклорната носия в Жеравна към Петрова нива, за да поздравят тракийците.   Хиляди родолюбци от цялата страна се събраха в историческата местност Петрова нива край Малко Търново. На паметната дата се отбелязва 115-та годишнина от Илинденско-Преображенското въстание, в което смъртта са намерили свидните жертви на Странджа и Тракия. Сред дошлите да сведат глава в памет на героите имаше и потомци на тракийци. Заупокойна молитва в памет на загиналите преображенци – храм-костница „Света Петка“, прочете Сливенският митрополит Йоаникий. Гости освен президента на България Румен Радев, бяха още и народният представител от ГЕРБ Диана Саватева, народните представители от БСП Петър Кънев, Николай Тишев, Тодор Байчев, Живко Господинов, евродепутатът Ангел Джамбазки от ВМРО, краеведът Стоян Райчевски и др. Силно впечатление направи и присъствието на лидера на БСП Корнелия Нинова. Организатори на събитието са кметът на Малко Търново Илиян Янчев, Съюзът на тракийските дружества в България и Регионалният съвет на тракийските дружества –Бургас.  Патриотите се преклониха пред подвига на преображенците и положиха венци и цветя пред издигнатия на Петрова нива величествен мемориал. Възпоменателното тържество завърши с тържествена заря в памет на преображенци. След тържествената част Симеонов запя химна на Тракия „Ясен месец“ заедно с хората, които бяха дошли, за да пренощуват край паметника-костница.", "date": "2018.08.19", "title": "Гард от НСО помрачи празника на Петрова нива, не „разпозна“ Валери Симеонов (видео)"}
{"url": "http://epicenter.bg/article/Tsentarat-na-stolitsata-ostava-bez-topla-voda-za-10-dni/161644/2/0", "text": "Централна градска част и прилежащи квартали в София остават без топла вода в периода 20 – 29 август. Причината – преглед и профилактика на производствените съоръжения, съобщават от „Топлофикация”.   За времето на ремонтите на клиентите няма да бъдат начислявани сметки за топла вода и това ще бъде отразено на отделен ред в месечните съобщения.   През посочения период ще бъде спряно подаването на топла вода  към сградите, които се намират в карето между следните улици и булеварди: – бул.“История славянобългарска“, ул.“Индустриална“, бул.“Данаил Николаев“, ул.“Проф. Милко Бичев“, бул.“Евлоги и Христо Георгиеви“, бул.“Янко Сакъзов“, бул.“Васил Левски“, бул.“Цар Освободител“, бул.“Евлоги и Христо Георгиеви“, ул.“Крум Попов“, ул.“Цанко Церковски“, ул.“Иглика“, бул.“Пенчо Славейков“, бул.“ Е.И.Тотлебен“, ул.“Йоаким Кърчовски“, ул.“Добруджански край“, бул.“М.Д.Скобелев“,ул.“Опълченска“, бул.“Мария Луиза“, бул.“Рожен“, бул.“История славянобългарска“;   В същия период без топлоподаване ще бъдат и потребителите от кварталите: – „Зона Б-5“, „ Зона Б-18“, „Зона Б-19“, „Света Троица“, „Фондови жилища“ и „Банишора“, квартал „Илинден“ – блокове №№ 1, 2, ,3, 4,  243 и сградите в района на ул.“Зографски манастир“, ул.“Л.Весов“, ул.“Хисаря“ и ул.“Цар Симеон“.   В посочения период компанията ще извърши обследване и належащи ремонти по топлопреносната мрежа в посочените квартали. Целта е да се избегнат аварийни ситуации през зимата, уточняват от „Топлофикация”.   Оттам допълват, че профилактиката е част от осигуряването на по-надеждни услуги, а с ремонтите правят рехабилитация на мрежата, основната част от която е изградена през 70-те – 80-те години на миналия век. Инвестират в модерни тръби, което също гарантира по-добра услуга и по-малко аварии занапред. Затова се налага временно спиране на подаването на топлата вода.", "date": "2018.08.19", "title": "Центърът на столицата остава без топла вода за 10 дни"}
{"url": "http://epicenter.bg/article/Vegani-protestiraha-pred-Glavnoto-myuftiystvo-v-Sofiya/161647/2/0", "text": "Петима представители на Веганския съюз излязоха на протест пред Главното мюфтийство в София срещу жертвоприношенията на животни за Курбан Байрам, предаде БГНЕС.    Единият от плакатите е с надпис „Спрете варварството“. На друг пък е изобразен овен с текст: „Защо аз!“. Протестиращите бяха довели и деца. Според веганите, убиването на животни заради традиция е една жестока, нехуманна и ненужна варващина, която в 21 век няма място и не трябва да се толерира. „Надяваме се много мюсюлмани да се вслушат в думите ни и не колят животни“, апелира председателят на съюза Никола Донев.   Това е поредната акция на сдружението. През юли веганите излязоха на протест пред сградата на Съюза на ловците и риболовците с искане да бъде наложена пълна забрана на лова на дивеч и риболова. Преди това пък поискаха забрана и конфискация на каруците в София. ", "date": "2018.08.19", "title": "Вегани протестираха пред Главното мюфтийство в София"}
