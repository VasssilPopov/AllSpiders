{"url": "http://epicenter.bg/article/Techat-na-mazut-kray-Sozopol-prodalzhava/162181/2/0", "text": "Изтичането на мазут от потъналия край Созопол кораб продължава, макар и в малки количества, съобщи БТВ. Според любители водолази, които днес направиха оглед, гориво има не само в резервоарите, но и в други части от плавателния съд. Водолазите от Сдружение „Приятели на морето” първи забелязват разлива в потъналия кораб. Според тях причината мазутът да излезе на повърхността е по-високата температура на водата. „Преди три седмици имаше голям щорм – долу на 33 метра беше 9 градуса. Тогава нямаше теч на мазут. Седмица след това открихме, че тече от всички шевове”, пояснява Пламен Тодоров от сдружението. Днес групата влезе за нов обход на кораба – теч все още има, но не толкова интензивен. Загражденията, поставени от Морската администрация ги няма. Водолазите установяват, че гориво има и във вътрешността на кораба. Спектрален анализ може да установи дали мазутът по плажовете е от „Мопанг”, но до сега такъв не е направен. Кабинетът е заделил 2,5 млн. лв. за справяне с проблема. Дългосрочните прогнози показват, че от средата на седмицата морето ще е благоприятно за операцията по източването на мазут.    ", "date": "2018.08.26", "title": "Течът на мазут край Созопол продължава"}
{"url": "http://epicenter.bg/article/Prodalzhava-razsledvaneto-na-tezhkata-katastrofa-kray-Svoge/162150/2/0", "text": "Продължава разследването на причините, довели до тежката катастрофа край Своге, при която вчера загинаха 16 души, а 18 бяха ранени след падане на автобус с туристи в крайпътна пропаст. В момента продължават разпитите на водача на катастрофиралия автобус, съобщи БНР. Той е обяснил пред полицията, че за миг е изпуснал контрола над превозното средство и така се е стигнало до инцидента. Проверката на тахошайбите на автобуса е показала, че в момента на катастрофата скоростта на автобуса е била около 45 километра в час. Участъкът е с ограничение до 40 километра, обясниха пред програма \"Хоризонт\" на БНР източници от МВР.   Алкохолната проба на водача е отрицателна. Най-вероятната версия за катастрофата е съчетание между тежките метеорологични условия в района и невнимание от страна на шофьора. Днес започва и вторият оглед на мястото. Той ще изясни какъв е спирачния път на автобуса, както и ще бъдат проведени други експертизи. Резултатите от тях ще бъдат огласени по-късно. В 14:00 часа в МВР ще има съвещание на няколко министерства по въпросите на пътната безопасност. Там е възможно да бъдат дадени и нови подробности около тежката катастрофа. Фирмата-превозвач притежава общо 6 автобуса. Транспортното министерство я е проверявало преди няколко месеца, когато всичко е било изрядно. Заместник-министърът на транспорта Ангел Попов: \"Всички документи на фирмата са изправни. Нашите съмнения са, че той не е минал на повторна техническа проверка\". Местните хора споделиха, че този участък от пътя е изключително рисков и там често стават катастрофи.    ", "date": "2018.08.26", "title": "Продължава разследването на тежката катастрофа край Своге"}
{"url": "http://epicenter.bg/article/Govoritelyat-na-Speshna-pomosht--Lineykite-ne-sa-zakasneli-/162151/2/0", "text": "Продължава разследването на причините, довели до тежката катастрофа, станала снощи край Своге, при която загинаха 16 души, а 18 са ранени. Състоянието на пострадалите остава тежко, съобщи програма \"Хоризонт\" на БНР. Националното радио се позова на информация от болниците, в които са настанени ранените. Сред тях е и шофьорът на катастрофиралия автобус. Проверка по случая прави и транспортното министерство. Резултатите от нея ще бъдат представени на прокуратурата.   След обяд в МВР започва съвещание с представители на всички институции, имащи отношение по проблема с пътната безопасност, на което ще се обсъдят известните досега факти и обстоятелства около тежкия инцидент. Министър Валентин Радев разпореди психолози от института на МВР да помогнат на близките на загиналите и на пострадалите, както и на участвалите в спасителната операция - полицаи и пожарникари. Говорителят на Спешната помощ Катя Сунгарска категорично отрече информацията, че линейките са закъснели. По думите й първият екип е пристигнал на мястото на катастрофата на 30-ата минута: \"Първата е пристигнала точно на 30-ата минута. За последната вече не мога да кажа, нямам тази информация пред мен в момента, но пак казвам: това е път. Няма никакви над 55 минути, над 50 минути и така нататък. Бяха мобилизирани линейките на Драгоман, на Костенец, и разбира се, от София-град. Това са 15 линейки, което е огромен ресурс за нашия капацитет, които бяха концентрирани на място, работиха през цялото време. Нощната смяна също пое\".   В участъка, където вчера стана автобусната катастрофа с 16 загинали, е  констатирано износване на асфалта. Това каза пред \"Хоризонт\" Владимир Тодоров от Асоциацията на пострадалите при катастрофи: \"Това означава, че няма добро сцепление между асфалта и гумите на автомобилите. И при сух път, и при мокър път, автомобилите поднасят.  700 метра участък, 2017-а има 7 катастрофи с 6 ранени и един загинал. Ние сме подавали сигнали. РПУ-Своге е подавало сигнали, община Своге също е подала сигнал\".   Пътят София - Своге - Мездра, на който се случи вчерашната автобусна катастрофа, е компрометиран и опасен. Това са констатирали експерти от Института за пътна безопасност в свое становище, публикувано преди дни. В интервю за \"Хоризонт\" Богдан Милчев от Института обясни: \"Констатациите са, че този път, въпреки ремонта, не е почистен. Има камъни, има дървета по него, има паднали огради, има липса на знаци, има предпазни съоръжения, които са повредени. Целият този път е компрометиран и опасен\". Разследването на причините за катастрофата ще продължи поне 3-4 месеца, прогнозира за \"Хоризонт\" Георги Илиев - бивш следовател от Националната следствена служба и обясни: \"В нашата държава, както вървят нещата, в 99 процента от случаите при пътно-транспортните произшествия вината е на самите водачи. Много рядко се отчита пътната обстановка, атмосферните условия, състоянието на пътя и състоянието на моторното превозно средство, което се управлява. Всички тези неща трябва да бъдат прецизно проверени, защото ние имаме пътища, някъде магистрали, които се ползват от много хора, и на които не се обръща абсолютно никакво внимание.\" В манастира \"Рождество Богородично\", известен и като \"Седемте престола\", в понеделник ще бъде отслужена панахида за загиналите в катастрофата край Своге, които са се връщали от посещение в светата обител. С решение на правителството утре - 27 август е обявен за ден на национален траур.  ", "date": "2018.08.26", "title": "Говорителят на Спешна помощ: Линейките не са закъснели!"}
{"url": "http://epicenter.bg/article/Prof--Todor-Kantardzhiev--Vzrivovete-na-morbili-govoryat-za-nedostatachno-imunizatsionno-pokritie/162157/2/0", "text": "Взривовете на морбили, които се появяват на територията на Европа, говорят за недостатъчно имунизационно покритие, а не за липсата му. Това каза в интервю за Агенция „Фокус“ директорът на Националния център по заразни и паразитни болести и епидемиолог проф. д-р Тодор Кантарджиев. По думите му в момента има епидемично разпространение на морбили в няколко държави. „Това са Украйна, Русия, Румъния, Италия, Германия и някои държави членове на Европейския съюз“, уточни той. Според него съвместна епидемия не може да настъпи, защото значителна част от населението на страните членки на Европейския съюз вече е ваксинирано. Той посочи за пример Украйна, където 30% от децата в страната за имунизирани от морбили и те де факто не могат да се разболеят от болестта, но останалите, които не са ваксинирани могат. „В държавите, в които се провежда насочена имунизационна политика не може да настъпи масова епидемия, но при пропуски в имунизационната политика, могат да настъпят епидемични взривове от няколко хиляди до няколко десетки хиляди засегнати“, коментира проф. Кантарджиев. Той обясни, че за целия континент могат да заболеят няколко стотин хиляди, задължително неваксинирани.  „България е единствената европейска държава, която през 2017 г. се пребори от вносен взрив на морбили с 164 регистрирани случаи, от които 140 в квартал „Столипиново“ и околностите на град Пловдив, 20 души в град Пазарджик и 4-ма души град в Северна България“, коментира още той. Според него е ликвидирано разпространението на морбили и в момента можем да кажем, че нямаме епидемично разпространение на местен щаб на нашата страна. От началото на годината в област Бургас имаме няколко случая на внос на морбили от граждани на държави с ниско имунизационно покритие“, посочи той.   Трябва да се проверява здравният статус на хората, които ще работят временно в България, защото могат да пренесат заразни болести, каза още в интервюто проф. д-р Тодор Кантарджиев. По думите му от началото на годината в област Бургас има няколко случая на внос на морбили от граждани на държави с ниско имунизационно покритие. „Първо заболяха две украинки, едната при започване на работа в туристическия бизнес в България“, посочи той. Проф. Кантарджиев обясни, че след това заболялото момиче е заразило колежката си също украинка, която не е била имунизирана. „Един месец по-късно заболя едно дете от Русия, след идването и започването на неговата почивка в България, което подсказва, че то е било заразено в Русия, а преди месец и половина е заболял един млад мъж, който също не е от България и беше заразен преди да започне работа тук“, отбеляза той. Според него не се допуска разпространение на болестта сред българското население.  „В момента е краят на лятото и трябва да се внимава с комарите и да се вземат мерки за недопускане да ни хапят, особено децата. Тези насекоми биха могли да пренасят болести“, посочи проф. Кантарджиев. Той допълни, че децата не трябва да се водят на места, където се знае, че има комари, като езера, площи около блата и реки.  „Искам да допълня, че лятото е периодът на отпуските и хората имат повече контакти. За това трябва да се обърне повече внимание на половите контакти и предаването на болести по полов път“, уточни той. Според него полово предавани болести са основният виновник за безплодието в българските семейства и при млади желаещи да имат деца.     ", "date": "2018.08.26", "title": "Проф. Тодор Кантарджиев: Взривовете на морбили говорят за недостатъчно  имунизационно покритие"}
{"url": "http://epicenter.bg/article/Svidetel-na-katastrofata--Chuh-spirachka--vidyah-kak-avtobusat-se-pretarkoli-4-pati/162159/2/0", "text": "Свидетел на адската катастрофа край Своге разказва, че е чул спирачка и е видял как автобусът се е претърколил 4 пъти. За това съобщава \"24 часа\".   Чух звук на спирачки, вдигнах очи и видях как автобусът минава през мантинелата. Претърколи се 4 пъти преди да падне на площадката. Двама души бяха изпаднали ,  разказва очевидецът пред медията. Той обясни, че почнало да вали дъжд минути преди инцидента. Пътят бил прашен и се образувал клин, който не позволява на гумите да влязат в контакт с асфалта, или т. нар. аквапланинг. След като отишъл на мястото, мъжът видял, че там няма следи от спирачен път.   \"Това означава, че се е случил точно аквапланинг\" , коментира  очевидецът. Той посочи, че според него причина за катастрофата е аквапланингът и високата скорост на автобуса.  \"Когато идваш от Своге и караш в посока София, както автобусът, изглежда сякаш пътят е прав, а не е така. Има 2 коварни завоя, точно след единия от тях изхвръкна автобусът\", посочва свидетелят. Според него полицията и пожарната дошли на десетата минута. Линейките обаче пристигнали около 50-тата. \"Това е нормално, все пак идват от София\", обясни той.      ", "date": "2018.08.26", "title": "Свидетел на катастрофата: Чух спирачка, видях как автобусът се претърколи 4 пъти"}
{"url": "http://epicenter.bg/article/Sadruzhnikat-na-katastrofiraliya-Grigor-Grigorov--Toy-e-profesionalist/162160/2/0", "text": "Катастрофиралият автобус  край Своге в събота следобед е на фирма „Мобилус – 5”, регистрирана в Божурище. Шофирал е собственикът на фирмата – Григор Григоров. След инцидента той е настанен в болница ИСУЛ, без опасност за живота е.   bTV се свърза по телефона с неговия съдружник – Румен Павлов. По думите му Григоров е бил професионалист. Преди да започне собствен бизнес, е карал линейка в София. Според него, ако е вярна информацията, че автобусът не е минал задължителен преглед, вероятно става въпрос за липса на информация, че срокът е изтекъл. Фирмата \"Мобилус 5\" работи от 7-8 години с община Божурище. Последният им договор е 5 годишен. Превозват и деца от детската градина и училището. Според кмета на Божурище Георги Димов собственикът Григор Григоров често сам е карал автобусите. Досега не е имало проблем. Той също смята, че Григоров е професионалист – опитен и спокоен шофьор. При инцидента вчера следобед загинаха 16 души, сред които и 13-годишно дете. Тежко ранени са 15 пътници, които са настанени в болници в София. Част от тях са в много тежко състояние и опасност за живота.    ", "date": "2018.08.26", "title": "Съдружникът на катастрофиралия Григор Григоров: Той е професионалист"}
{"url": "http://epicenter.bg/article/Kiril-Ananiev--Shestima-ot-postradalite-pri-katastrofata-kray-Svoge-ostavat-v-tezhko-sastoyanie/162162/2/0", "text": "Шестима от пострадалите при катастрофата край Своге остават в тежко състояние. Това каза министърът на здравеопазването Кирил Ананиев пред журналисти преди срещата на институциите в Министерския съвет във връзка с трагичния инцидент край Своге, предаде \"Фокус\".   \"Няма промяна в броя на загиналите. 21 души са пострадали, но в най-тежко състояние са четирима, настанени в \"Пирогов\", от които двама в особено тежко. В \"Св. Анна\" има един в тежко състояние и във ВМА също. Има загинало дете\", коментира той. Министър Ананиев посочи, че повече подробности ще бъдат дадени след срещата.   На \"Дондуков\" 1 се провежда извънредна среща на институциите във връзка с тежкия инцидент край Своге. На срещата се очаква да бъдат обсъдени подробностите около автобусната катастрофата, при която загинаха 16 души, както и по-сериозни мерки срещу войната по пътищата.  Снощи, след като посети пострадалите при инцидента, настанени в УМБАЛСМ „Пирогов“, президентът Румен Радев призова Министерският съвет да предприеме дълбоки и адекватни мерки във връзка с катастрофите.  ", "date": "2018.08.26", "title": "Кирил Ананиев: Шестима от пострадалите при катастрофата край Своге остават в тежко състояние"}
{"url": "http://epicenter.bg/article/Vzemat-probi-ot-asfaltovata-nastilka-na-myastoto-na-intsidenta/162163/2/0", "text": "Временно се ограничава движението по път II-16 София - Мездра в двете посоки в района на вчерашния тежък пътен инцидент поради вземане на проби от асфалтовата настилка. Това съобщиха от пресцентъра на Агенция \"Пътна инфраструктура\" (АПИ). Обходен маршрут е определен по пътя Мездра - Своге - Искрец - Костинброд - София.    ", "date": "2018.08.26", "title": "Вземат проби от асфалтовата настилка на мястото на инцидента"}
{"url": "http://epicenter.bg/article/Otnovo-ad-na-patya--Mladezh-zagina-pri-tezhka-katastrofa-kray-Dupnitsa/162171/3/0", "text": "Младеж загина при тежка катастрофа край Дупница, предаде кореспондентът на БГНЕС в региона. Инцидентът е станал към 14.30 ч. в отсечката между град Дупница - парк Рила и село Бистрица. Лек автомобил „Хонда“ с 23-годишен водач пътува към града, блъска се в идващия насреща му таксиметров автомобил, с който пътуват жена с две деца. Водачът на „Хонда“-та е загинал, жената е транспортирана за МБАЛ Дупница с фрактура. Двете деца са освободени след преглед, а все още няма данни за състоянието на водача на таксито, съобщиха от ИД на МВР в град Кюстендил. /БГНЕС  ", "date": "2018.08.26", "title": "Отново ад на пътя! Младеж загина при тежка катастрофа край Дупница"}
{"url": "http://epicenter.bg/article/Tsatsarov-naznachi-ekspertizi-na-asfalta-i-mantinelite-sled-intsidenta-kray-Svoge/162164/2/0", "text": "Ще бъдат извършени екпертизи на пътната настилка и мантинелите, където стана тежката катастрофа с автобус, отнела живота на 16 души. Проверката се извършва по разпореждане на главния прокурор Сотир Цацаров, предаде агенция БГНЕС, цитирана от БТВ. Заради взимането на проби от асфалта на място, се ограничава движението на път II-16 София - Мездра и в двете посоки, съобщиха  от Агенция „Пътна инфраструктура”. Обходеният маршрут е Мездра - Своге - Искрец - Костинброд – София.   Проверки ще бъдат направени и на мантинелите край пътя, които не можаха да спрат автобуса. Днес превозното средство не беше изтеглено от пропастта. Ремонт на пътя е направен през 2016 година.    ", "date": "2018.08.26", "title": "Цацаров назначи експертизи на асфалта и мантинелите след инцидента край Своге"}
{"url": "http://epicenter.bg/article/Borisov-sabra-ministri-zaradi-tragediyata-v-Iskarskoto-defile/162165/2/0", "text": "В Министерски съвет се провежда извънредна среща на институциите във връзка с тежкия инцидент край Своге, предаде репортер на Агенция „Фокус“. На срещата се очаква да бъдат обсъдени подробностите около автобусната катастрофата, при която загинаха 16 души, както и по-сериозни мерки срещу войната по пътищата.  Снощи, след като посети пострадалите при инцидента, настанени в УМБАЛСМ „Пирогов“, президентът Румен Радев призова Министерският съвет да предприеме дълбоки и адекватни мерки във връзка с катастрофите. На извънредната среща при премиера Бойко Борисов са министърът на транспорта Ивайло Московски, регионалният министър Николай Нанков и здравният министър Кирил Ананиев, главният прокурор Сотир Цацаров, директорът на Националната следствена служба Борислав Сарафов, изпълнителният директор на ИА „Автомобилна администрация“ Бойко Рановски и др. ", "date": "2018.08.26", "title": "Борисов събра министри заради трагедията в Искърското дефиле"}
{"url": "http://epicenter.bg/article/Pochina-golemiyat-balgarski-hudozhnik-Nikola-Manev/162139/6/0", "text": "Именитият български художник Никола Манев почина вчера в Париж след боледуване, съобщиха информационните агенции, цитирайки БТА. Новината съобщил синът му Александър Манев. В сряда Манев даде последното си интервю за БТА, посветено на цялостното му творчество и по повод предстоящия му рожден ден. В четвъртък художникът не се почувствал добре и тръгнал без придружител към болницата. На входа на болницата той припаднал пред лекарите с мозъчен инсулт, поясни синът му Александър. По думите му смъртта е настъпила в 22,15 ч. (бълг. време). Никола Манев ще бъде погребан в България, съобщиха от семейството му. На 28 август творецът трябваше да навърши 78 години.    ", "date": "2018.08.26", "title": "Почина големият български художник Никола Манев"}
{"url": "http://epicenter.bg/article/Dzhon-MakKeyn-izgubi-bitkata-s-raka/162140/7/0", "text": "Сенаторът републиканец Джон МакКейн, бивш военнопленник във Виетнам и неуспял кандидат за президент на САЩ през 2008 г., е починал снощи на 81-годишна възраст. Това съобщи неговата канцелария, цитирана от световните агенции.   Сенаторът от Аризона се бореше с глиобластома - агресивна форма на мозъчен тумор, диагностицирана през юли 2017 г. В средата на април т.г. то бе подложен на операция заради чревна инфекция. МакКейн не се е появявал в Конгреса от началото на годината.  ", "date": "2018.08.26", "title": "Джон МакКейн изгуби битката с рака"}
{"url": "http://epicenter.bg/article/Minuta-malchanie-za-zhertvite-kray-Svoge-predi-futbolnite-machove/162144/8/0", "text": "С минута мълчание ще започнат всички срещи от Първа и Втора професионални лиги, които се играят днес (26 август) и в понеделник (27 август). По този начин ще бъде почетена паметта на хората, загинали след тежката катастрофа с автобус край Своге. 16 от пътниците починаха, а други 27 пострадаха, след като рейсът, с който се връщаха от екскурзия, излезе от пътното платно. Обстоятелствата около трагедията все още се изясняват. В официално съобщение на своя сайт от Българския футболен съюз изразиха съболезнования на семействата и на близките на загиналите. \"С минута мълчание ще започнат всички мачове под егидата на Българския футболен съюз на 26 август, неделя, и на 27 август, понеделник, в памет на жертвите от тежкия пътен инцидент с автобус край град Своге в събота. Ръководството на БФС и клубовете-членове на БФс изразяват своите искрени съболезнования на семействата и близките на загиналите в катастрофата, която помрачи съботната вечер на България. Бог да прости загиналите и да помага на техните близки да преодолеят ужасната болка от загубата!\", пише в краткото съобщение.    ", "date": "2018.08.26", "title": "Минута мълчание за жертвите край Своге преди футболните мачове"}
{"url": "http://epicenter.bg/article/Pette-obracha-donesoha-srebro-na-ansambala-v-Kazan/162161/8/0", "text": "Националният ансамбъл по художествена гимнастика спечели сребърен медал за съчетанието си с 5 обръча на световната купа в Казан, Русия, съобщи БТВ. Момичетата на треньора Весела Димитрова получиха оценка от 22,600, след като допуснаха грешка при едно от хващанията. Това ги нареди след домакините, които бяха оценени с 23,100.  На трето място са италианките, които имат оценка 22,000. Това е втори медал за ансамбъла от Световната купа в Казан - последната проверка за националните отбори преди световното първенство в София през септември. Вчера (26 август) те се наредиха на трето място в многобоя. Боряна Калейн пък донесе медал при индивидуалните представителки. Тя спечели бронзов медал за композицията си с обръч и получи оценка 19,550. Катрин Тасева остана четвърта на този уред с оценка 19,500. В надпреварата с топка Тасева отново е четвърта (19,500), а Калейн е шеста (18,000).   До края на деня предстоят финалите на бухалки и лента за индивидуалистките, както и топки и въжета за ансамблите. Във всички надпревари България има представителки.    ", "date": "2018.08.26", "title": "Петте обръча донесоха сребро на ансамбъла в Казан"}
{"url": "http://epicenter.bg/article/Posolstvoto-na-Rusiya-v-Balgariya-izrazi-saboleznovaniya-vav-vrazka-s-avtobusnata-katastrofa-v-Iskarsko/162147/7/0", "text": "Посолството на Русия в България изрази съболезнования във връзка с гибелта в събота на 16 души по време на катастрофа на автобус, превозващо поклонници, предава ТАСС, цитирана от \"Фокус\". „Вчера в Искърското дефиле в България, превозващ български поклонници автобус попадна в катастрофа, в резултат на което, според последните данни, загинаха 16 души, а още 27 се намират в болницата. От името на целия колектив на посолството изразяваме съболезнования към роднините и близките на загиналите“, отбелязва се в съобщението.   Инцидентът се е случил в района на Искърското дефиле, недалеч от град Своге, около 17:00 часа местно време в условия на лоша видимост и в силен дъжд. Автобусът, в който са се намирали членове на пенсионерски клуб, удря три леки автомобила, пробива мантинелата и пада от височина 20 метра. Във връзка с трагичния инцидент президентът на България Румен Радев се отказа от участието в тържествените мероприятие, посветени на 141-годишнината от боевете на връх Шипка по време на Руско-турската освободителна война от 1877 -1878 г. Правителството на България обяви 27 август за ден на национален траур. ", "date": "2018.08.26", "title": "Посолството на Русия в България изрази съболезнования във връзка с катастрофата край Своге"}
{"url": "http://epicenter.bg/article/Avstriyskiyat-vanshen-ministar--Putin-mi-se-pokloni-parvi/162149/7/0", "text": "Австрийският външен министър Карин Кнайсл защити решението си да покани руския президент Владимир Путин на сватбата си, заявявайки, че „тези които ме познават, знаят че не се прекланям никому“, предава Politico. Кнайсл предизвика критики в страната си с решението да покани Путин на сватбата си, а също така и че е направила реверанс пред него по време на празника. „Знаете, че при откриването на бал винаги има реверанс“, заяви министърът и напомни, че Путин се е поклонил първи. Тя допълни, че „събитието е било напълно частно“, пише \"Фокус\". Кнайсл бе номинирана на поста външен министър миналата година от крайнодясната Партия на свободата, която има споразумение за сътрудничество с партията на Путин „Единна Русия“.  ", "date": "2018.08.26", "title": "Австрийският външен министър: Путин ми се поклони първи"}
{"url": "http://epicenter.bg/article/Speshna-sreshta-v-MVR-vav-vrazka-s-tezhkiya-intsident-kray-Svoge/162133/2/0", "text": "В МВР ще се проведе среща на институциите във връзка с причините, довели до тежкия инцидент край Своге вчера. За нея съобщи вътрешният министър Валентин Радев. Не нея ще присъстват и представители на прокуратурата.   При тежкия пътен инцидент в късния следобед вчера  загинаха 16 души,  има 18 ранени, мнозина от тях са в тежко състояние. Още снощи на място бяха вътрешният министър Валентин Радев, както и зам.-министри – на транспорта и на МРРБ. В „Пирогов“ при пострадалите бяха и здравният министър Кирил Ананиев, а в по-късните часове и президентът Румен Радев. Започналото разследване ще изяснява причините за инцидента, обяви министър Валентин Радев. Има свидетели на случилото се, включително и сред хората от автобуса, отбеляза той.   Шофьорът, който е и собственик на фирмата превозвач, е оцелял и е настанен в столична болница. Има щети и по ударени от автобуса автомобили, но няма тежко ранени в тях, каза министър Радев. В 14 ч сме обявили среща в Министерството на вътрешните работи на ангажираните министерства, включително с прокуратурата, за да обсъдим мерките и какво може да се направи, обяви министърът на вътрешните работи. Изпълнителната агенция \"Автомобилна администрация\" започва проверка за дейността на фирмата - превозвач, съобщи зам.-министърът на транспорта Ангел Попов.   \"Автобусът е собственост нам фирма \"Мобилукс - 5 ООД\". Фирмата притежава шест моторни превозни средства. Всички документи на фирмата са изрядни. Нашите съмнения са, че той не е минал на повторна техническа проверка. Трябвало е да мине август месец, но не е преминал такъв технически преглед. Тъй като автомобилът е 2001 година. Всички автобуси над 10-годишната си възраст преминават два пъти в годината. Имало е проливен дъжд, за буря не знам, но експертизата ще докаже какво е повлияло за катастрофата. Фирмата притежава лиценз, шофьорът притежава психологическа годност\", каза Попов.   16 са жертвите в тежката автобусна катастрофа, от които 13 са загинали на място, двама - по пътя към болниците, а един - в болницата в Своге. Пострадалите са настанени в УМБАЛСМ „Пирогов“, Военномедицинска академия, УМБАЛ „Св. Анна“ и УМБАЛ „Царица Йоана“- ИСУЛ. Шестима пострадали са в „Пирогов“, четирима от които са в тежко състояние. Двама пострадали са настанени във ВМА - мъж в тежко, но стабилно състояние, и жена в средно тежко състояние с множество контузии. Психолози от Института на МВР са ангажирани да окажат помощ след тежкия инцидент с автобус в района на Своге. Те помагат както на близки на загиналите и пострадалите, така и на спасителите – пожарникари и полицаи. Шофьорът е оцелял, настанен е в столична болница, той е и собственик на фирмата.   ", "date": "2018.08.26", "title": "Спешна среща в МВР във връзка с тежкия инцидент край Своге"}
{"url": "http://epicenter.bg/article/Radev--Ochakvam-kabinetat-da-predprieme-dalboki-merki-vav-vrazka-s-katastrofite/162134/2/0", "text": "Очаквам Министерски съвет да предприеме дълбоки адекватни мерки във връзка с катастрофите, заяви пред медиите президентът Румен Радев, след като посети ранените от тежката катастрофа край Своге, настанени в УМБАЛСМ \"Н.И.Пирогов\". „Катастрофи стават и в други държави, но там спасените са много повече, отколкото в България“, изтъкна държавният глава.   „Знаете правилото за „златния първи час“. В много държави има вертолетни центрове, които моментално са готови с екипи да окажат помощ. При нас често този час се губи, на места, където няма магистрала и е по-отдалечено от голям град“, продължи президентът Радев.   Румен Радев бе категоричен, че проблемът със зачестилите инциденти по пътищата трябва да се реши от много институции. \"Явно не се питаме достатъчно настоятелно. Обикновено, когато има катастрофа, цялата отговорност се хвърля към КАТ. Но КАТ на практика само регистрират. Проблемът е много по-дълбок, той трябва да се реши единствено с обединените усилия на много институции. Не е само МВР, не е само КАТ, тук е министерството на регионалното развитие - за пътищата, министерството на транспорта - за цялостната система на организация на курсове, изпити, на издаване на книжки. Дори министерството на образованието - там също има да се свърши много работа по отношение на безопасното движение по пътищата\", каза Румен Радев. Трагедията е голяма, добави Радев на излизане от \"Н.И.Пирогов\", описвайки това, което току-що е видял. Президентът изказа съболезнования към близките на загиналите и пострадалите в катастрофата край Своге. По думите му освен загиналите 16 човека, четирима от настанените в УМБАЛСМ \"Н.И.Пирогов\" са в тежко състояние. Румен Радев е поговорил в болницата с единствената жена, която е била контактна. Жената, която е без опасност за живота, е разказала, че времето е било много лошо и автобусът е пропаднал в пропаст. Чакали са известно време, докато екипите са пристигнали и са оказали помощ. През този период е имала и загуба на съзнание. Президентът благодари на всички екипи от МВР, Пожарна безопасност и най-вече на лекарските екипи, които в тази тежка ситуация са реагирали по възможно най-бързия начин. Според него това, което правят екипите на проф. Габровски, е невероятно. \"Голям професионализъм, хора с големи сърца\", допълни Радев. Той посочи, че в момента лекарите водят борба за живота на всекиго от пострадалите и изрази надежда, че лекарите ще направят всичко възможно те да оцелеят.    ", "date": "2018.08.26", "title": "Радев: Очаквам кабинетът да предприеме дълбоки мерки във връзка с катастрофите"}
{"url": "http://epicenter.bg/article/Prof--Nikolay-Gabrovski--Chetirima-ot-postradalite-kray-Svoge-ostavat-s-opasnost-za-zhivota/162135/2/0", "text": "Четирима души, пострадали при катастрофата край Своге, остават с опасност за живота. Това каза директорът по лечебната дейност на УМБАЛСМ „Н. И. Пирогов“ проф. Николай Габровски, предаде репортер на Агенция „Фокус“. \"Петима души са в реанимация, като те са в доста тежко състояние, защото са със сериозни травми - с тежки травми в крайници, с фрактура на гръбнака. Възрастта на пациентите е доста напреднала, което не помага за лечението“, обясни проф. Габровски. Той посочи, че 8 души от пострадалите в автобусната катастрофа са пристигнали в УМБАЛСМ „Н. И. Пирогов“. „Двама от тях починаха – един по време на транспорта, а друг непосредствено след пристигането. Искам да изкажа голяма благодарност към екипите на УМБАЛСМ „Н. И. Пирогов“, дойдоха дори колеги, които са в отпуска. Ще се направи всичко възможно за пострадалите през следващите дни, но предвид травмите им динамиката на ситуацията е голяма“, обясни проф. Габровски. Той посочи, че не е заявена нужда от кръв в момента, но по думите му в такива ситуации кръв винаги е нужна.   ", "date": "2018.08.26", "title": "Проф. Николай Габровски: Четирима от пострадалите край Своге остават с опасност за живота"}
{"url": "http://epicenter.bg/article/Zhalt-kod-za-valezhi-i-gramotevichni-buri-e-obyaven-v-chetiri-oblasti-v-stranata/162136/2/0", "text": "Жълт код за валежи и гръмотевични бури е обявен в четири области в страната. Това показва справка на сайта на Националния институт по метеорология и хидрология (НИМХ) при БАН. Предупреждението е в сила за областите Видин, Монтана, Враца и София – област. След обяд и до полунощ ще се развива купеста и купесто-дъждовна облачност. Ще има валежи, придружени с гръмотевични бури. По-значителни ще са явленията в планинските райони на областта, където количествата ще са около 20 л/кв.м. Днес ще е предимно слънчево. Около и след обяд над западните и централните райони ще се развива купеста и купесто-дъждовна облачност и на места там ще има краткотрайни валежи с гръмотевици. Ще духа слаб, в Източна България до умерен югоизточен вятър. Максимални температури, предимно между 31° и 36°, за София около 30°. Това съобщи за Агенция „Фокус” дежурният синоптик Боряна Маркова от НИМХ. По Черноморието ще бъде слънчево. Ще духа слаб до умерен вятър от изток-югоизток. Максималните температури ще са 27-29°. Температурата на морската вода е 26-27°. Вълнението на морето ще е около 2 бала. В планините преди обяд ще бъде слънчево, но около и след обяд отново ще се развива купеста и купесто-дъждовна облачност и на много места ще има краткотрайни валежи с гръмотевици. Ще духа слаб до умерен юг-югоизточен вятър. Максималната температура на височина 1200 метра ще е около 25°, на 2000 метра – около 17°. Атмосферното налягане ще бъде по-ниско от средното за месеца и през деня още ще се понижи.  ", "date": "2018.08.26", "title": "Жълт код за валежи и гръмотевични бури е обявен в четири области в страната"}
{"url": "http://epicenter.bg/article/Nastimir-Ananiev-s-versiya-za-mnogoto-zaginali--Patnitsite-sigurno-sa-bili-bez-kolani-/162137/2/0", "text": "Повечето пътници в катастрофиралия край Своге автобус вероятно са били без колани, предположи в студиото на БTV Настимир Ананиев - председател на транспортната комисия в 43-то Народно събрание.   По думите му това е възможно тъй като автобусът е бил на повече от 10 години и е произведен по стари изисквания, според които не е задължителен коланът за пътниците. Според Ананиев не е ясен и въпросът дали пътниците са имали застраховка, защото не е ясно дали са им издадени билети за пътуването. Три са факторите, които могат да станат причина за катастрофа - състоянието на автобуса, на пътя и на водача както и форсмажорни обстоятелства, обясни още Ананиев. По повод състоянието на пътя той припомни становището на Института за пътна безопасност. Неправителствената организация е предупредила за дефекти по рехабилитирания през 2016 г. път през Искърското дефиле.  Институтът е получил информация от Агенция „Пътна инфраструктура\", според която комисии са огледали пътя и са установили и описали гаранционни дефекти. На пътя е изградена висока стена, която пази от падане на камъни на платното, но при силен дъжд може от там да потече вода като река, поясни още Настимир Ананиев. Той обясни, че трябва да се провери какво е отводняването на този участък от пътя.    ", "date": "2018.08.26", "title": "Настимир Ананиев с версия за многото загинали край Своге: Пътниците сигурно са били без колани "}
{"url": "http://epicenter.bg/article/Pazyat-shofyora-na-avtobusa-kovcheg-kray-Svoge-da-ne-se-samoubie/162138/2/0", "text": "  Шофьорът на автобуса от адската касапница вчера в Своге е искал да се самоубие. Медици разкриха какво се е случило докато го вадели от автомобила и го карали към линейката, пише \"Телеграф\". Той бил изваден от машината, но бил неадекватен. Той повтарял \"Аз съм виновен, само аз съм виновен, виновен съм\", споделят медици пред изданието.   Наложило се полицаи да го пазят, тъй като искал да се самоубие и поемал цялата вина за инцидента.   Шофьорът на автобуса е и собственик на фирмата. Около 17 часа в събота автобус се вряза в три коли и се преобърна. Загиналите към момента са 16, като 21 души са в болници. Някои от пострадалите са в критично състояние и се борят за живота си. Причините за адската катастрофа все още не са ясни.   ", "date": "2018.08.26", "title": "Пазят шофьора на автобуса-ковчег край Своге да не се самоубие"}
{"url": "http://epicenter.bg/article/13-godishno-dete-e-sred-zhertvite-na-preobarnaliya-se-avtobus/162141/2/0", "text": "Дете, пътувало в преобърналия се край Своге автобус, е сред загиналите. То е на 13 години и е от село Световрачене. От там са и повечето от хората, пътували в него. В събота сутрин от там превозното средство тръгва за екскурзия, предава Нова телевизия. Жителите там изкараха безсънна нощ. Кметството остана отворено, а служителите работиха до късно. Там прииждаха близки на пътуващите в автобуса. Те искаха да научат повече информация за състоянието на близките си. Служителите на кметството изготвяха списъци. До момента са събрани данните на 19 от пътниците. За един от тях вече я ясно, че е сред загиналите. Другите 18 са ранени. 15 човека обаче все още липсват от списъците.   Към 8.00 часа сутринта вчера автобусът е спрял близо до кметството. Хората слизат, за да си вземат нещо за из път. Всички са били в приповдигнато настроение и са нямали търпение да започне еднодневната им екскурзия до манастир „Седемте престола”. Екскурзията е организирана от пенсионерския клуб и такива са се правили почти всеки уикенд. На нея е имало около 15 души от певческия състав на селото. Имало е и едно дете на 13 години. Именно то е сред загиналите.    ", "date": "2018.08.26", "title": "13-годишно дете е сред жертвите на преобърналия се автобус"}
{"url": "http://epicenter.bg/article/Ekspert--Ogled-pokaza-frapirashti-neshta-v-rayona-na-katastrofata/162142/2/0", "text": "  „Когато стане такава трагедия, не трябва да се бърза със заключенията и обвиненията. Има много неизвестни. Още в началото на август получихме множество сигнали от граждани за тази пътна отсечка, че е проблемна. 2016 г. тя е ремонтирана и са дадени десетки милиони лева”, обясни за NOVA Богдан Милчев от Института за пътна безопасност.   Експерти търсят каква може да е причината за инцидента край Своге, при който се преобърна автобус, а 16 души загубиха живота си. Ранени са повече от 20 души, като на четирима от тях състоянието е тежко.   „Огледът на нашите експерти показа фрапиращи неща. Започнахме комуникация с Регионалното министерство и изпратихме становище до министъра с приложени снимки. Такива проблеми има по цялата страна”, каза още Милчев. След тежкия инцидент е сформиран екип от Института за пътна безопасност с представител от Австралия с дрон. Ще се направи обследване не само на пътя, а и на цялата катастрофа. „Ще излезем с независимо и безпристрастно разследване на цялата катастрофа и ще информираме медиите за това”, каза още Богдан Милчев. „Когато на такъв тежък инцидент няма експерти, а има политически лица, които от няколко години се занимават с пътна безопасност между другото, тогава сме свидетели на такива парадокси”, е неговото мнение. „Видяхме, че тази мантинела е като някаква вафлена коричка. Най-вероятно тя просто е била поставена, за да може да бъде приет пътят. Пропускаме много важен факт, а именно, че пътят е част от една система и тя се нарича човек-път-автомобил. Неслучайно човекът е поставен на първо място, защото той е в състояние да покрие част или всички останали недостатъци, за да се избегне катастрофа”, коментира от своя страна Красимир Георгиев от Асоциацията за квалификация на автомобилистите.   По думите му е важен и въпросът дали пътниците са имали поставени колани.    ", "date": "2018.08.26", "title": "Експерт: Оглед показа фрапиращи неща в района на катастрофата. Мантинелата е като вафлена коричка"}
{"url": "http://epicenter.bg/article/Kmetat-na-Bozhurishte--Shofyorat-na-katastrofiraliya-avtobus-e-opiten-i-spokoen/162143/2/0", "text": "Шофьорът на катастрофиралия край Своге автобус – Григор Григоров, е от Божурище и по договор с общината обслужва от 7-8 години района. Григоров е и собственик на фирмата за автобусен превоз „Мобилус – 5”.   С фирмата не сме имали проблеми, Григор Григоров винаги е карал внимателно, не е имало оплаквания от него, каза пред БTВ кметът на Божурище Георги Димов. По 5-годишен договор след обществена поръчка „Мобилус – 5” превозва деца до детски градини и училище. Собственикът управлява автобусите постоянно заедно със своя съдружник и още двама-трима шофьори. Всички са хора спокойни, уверени, с дългогодишен опит, каза кметът на Божурище. При инцидента вчера на пътя Своге – София загинаха 16 души, а 18 все още са в болница, някои от тях са са опасност за живота. Шофьорът Григор Григоров е настанен в ИСУЛ без опасност за живота. Очаква се днес да бъде разпитан.  ", "date": "2018.08.26", "title": "Кметът на Божурище: Шофьорът на катастрофиралия автобус е опитен и спокоен"}
{"url": "http://epicenter.bg/article/Lyubka-Marinova--ekspert-po-patna-bezopasnost--Mantinelata-bi-tryabvalo-da-izdarzhi-udara/162145/2/0", "text": "Ако е имало добро сцепление на пътя, би трябвало мантинелата да издържи катастрофиралия край Своге автобус, колкото и да е бил тежък. Това обяви пред bTV Любка Маринова, експерт по пътна безопасност. В този район има много инциденти и може би мантинелата трябва да е двойна, допълни тя. Според нея пострадалите и близките на загиналите пътници ще получат обезщетения. Те имат застраховки чрез билета или договора за превоз, но те покриват само случаите на смърт и инвалидност. „Гражданска отговорност” покрива медицински разходи и неимуществени вреди. Според Маринова след този инцидент отново възниква въпросът за задължителните колани, в момента собствениците на стари автобуси не са длъжни да слагат допълнително колани, ако няма фабрично поставени.    ", "date": "2018.08.26", "title": "Любка Маринова, експерт по пътна безопасност: Мантинелата би трябвало да издържи удара"}
{"url": "http://epicenter.bg/article/21-dushi-sa-transportirani-do-nyakolko-lechebni-zavedeniya-sled-katastrofata-v-Iskarskoto-defile/162146/2/0", "text": "По последна информация шестнадесет души са загинали след тежката автобусна катастрофа на 25 август в района на разклона за с.Лесковдол, на пътя София-Своге. Това съобщиха от пресцентъра на Министерството на здравеопазването. Транспортирани до лечебните заведения УМБАЛ „Св. Анна София“, УМБАЛСМ „Н. И. Пирогов“, ВМА, УМБАЛ „Царица Йоанна - ИСУЛ“ и ФСМП Своге са 21 пострадали.   Състоянието на ранените, по информация на лечебните заведения, към 10 часа днес, 26 август, е както следва:    УМБАЛСМ „Н. И. Пирогов“ – осем пострадали са транспортирани към лечебното заведение. Един е починал по време на транспорт. Втори починал при приема в болницата поради състояние, несъвместимо с живота.  Състоянието на хоспитализираните пациенти е, както следва:  64-годишна жена с инициали С.П. – с тежка гръдна гръдна травма, интубирана, на изкуствена белодробна вентилация.  72-годишна жена с инициали М.Г. - с тежка гръдна травма, тежка фрактура на гръбначен стълб, интубирана, на изкуствена белодробна вентилация.  74-годишна жена с инициали К.Т - с тежка гръдна травма, черепно-мозъчна травма, интубирана, на изкуствена белодробна вентилация.  60-годишна жена с инициали С.К. – с гръдна травма с фрактури на ребра, фрактура на гръбначен стълб, фрактура на крайници.  71-годишна жена с инициали Д.Д – с тежка фрактура на долни крайници и таз.  52-годишна жена с инициали С.Г. с черепно-мозъчна и лицево-челюстна травма.  УМБАЛ „Света Анна“ – София – шестима пострадали, от които пет жени и един мъж:  66-годишна жена с инициали Л.Ф. – хоспитализирана в Хирургична клиника без опасност за живота. Пациентката е в съзнание.  62-годишна жена с инициали З.Х. – на апаратна вентилация, в тежко състояния, след операция.  57-годишна жена с инициали В.П – в стабилно състояние без опасност за живота. Пациентката е в съзнание.  52-годишна жена с инициали Б.А. – с комоцио, в стабилно състояние без опасност за живота.  65-годишна жена с инициали Е. Б. – в стабилно състояние, в съзнание, без опасност за живота.  61-годишен мъж с инициали Л.Х. – в съзнание, в стабилно състояние.  ВМА – двама пострадали: 62-годишна жена с инициали С.М. – в стабилно състояние, с множество контузии, без фрактури. Пациентката е контактна.  30-годишен мъж с инициали С.В. – в тежко, но стабилно състояние с черепно-мозъчна травма, гръдна и шийна травма, фрактура на рамо и на лумбални прешлени Пациентът е контактен и е настанен в реанимация.    УМБАЛ „Царица Йоанна - ИСУЛ“ – един пострадал:  59-годишен мъж с инициали Г.Г - с множество охлузвания и рани в областта на тялото и главата, с комоцио. Пациентът е в съзнание и остава в лечебното заведение за активно наблюдение.  Екипите на филиала за спешна помощ в Своге, заедно с дежурните от МБАЛ Своге, са оказали помощ на десетима пострадали при инцидента пътници. На мястото на катастрофата се е отзовала и линейката на общинската болница в Своге. След обработване всички пациенти са транспортирани до болниците в София.  Министърът на здравеопазването Кирил Ананиев е в постоянна връзка с директорите на лечебните заведения. Веднага след инцидента той посети „Пирогов“ и Окръжна болница където се запозна със състоянието на пострадалите и с работата на медицинските екипи.    Министър Ананиев изказва благодарност към екипите на центровете за спешна медицинска помощ в София, Враца и Монтана, и на лечебните заведения за навременно оказаната медицинска помощ и за проявения професионализъм. В лечебните заведения през нощта работиха дневните и нощните смени. Отзоваваха се и медици, които не са дежурни. Бяха разкрити и допълнителни реанимационни легла.  Кирил Ананиев съобщи, че Националният център по трансфузионна хематология разполага с достатъчни количества кръв от всички кръвни групи. Създадена е необходимата организация и екипи за кръводаряване са в готовност да обслужат всички желаещи да дарят кръв.    Министерството на вътрешните работи е отворило телефона линия, на която близки на пострадалите могат да получат повече информация - 02 982 50 39.  ", "date": "2018.08.26", "title": "21 души са настанени в няколко болници след катастрофата в Искърското дефиле"}
{"url": "http://epicenter.bg/article/V-Svetovrachane-se-otsluzhva-zaupokoyna-molitva-v-pamet-na-zaginalite/162152/2/0", "text": "В църквата \"Св. безсребърници Козма и Дамян\" в Световрачане беше отслужена служба за упокой на душите на загиналите в тежката катастрофа край Своге. Тя бе последвана от молитва за изцеление на ранените. Църковни литургии ще има и утре, когато е обявен ден на национален траур, каза в репортаж по програма \"Хоризонт\" на БНР свещеникът отец Атанасий. \"Служа в продължение на 16 години. Повечето хора ги познавам. За съжаление, в такъв труден момент няма какво да се каже, освен че е голяма трагедия за всички хора. Аз не зная да се е случвала такава трагедия в някое населено място. От едно и също населено място толкова много хора да си отидат в един ден. Бог да ги прости, а за тези, които в момента са в болница, които са в реанимациите, за тях мисля, защото Господ Бог да пощади поне техния живот и да ги съхрани\", каза отецът.   Тревожният звън на църковната камбана събуди тази сутрин жителите на Световрачене. \"Ние тук всички сме близки и познати\", казват местните хора. Такова нещо как се преживява? \"Много трудно. Аз почти не съм спала цяла нощ. Не знам как ще се преживее. Бог да ги прости.\" На площада пред Кметството много хора още чакат да научат нещо за загиналите в тежката катастрофа. Не се знае колко от тях са от Световрачене, а на този етап никой не дава информация на хората. Само един мъж е разбрал със сигурност, че сестра му е сред загиналите.  Евтините екскурзии за пенсионери са масова практика в селото, разказаха хората. И сега пред пенсионерския клуб е залепена обява за следващото пътуване през септември. Въпросната злополучна екскурзия е била на цена от 16 лева.    ", "date": "2018.08.26", "title": "В Световрачане се отслужва заупокойна молитва в памет на загиналите"}
{"url": "http://epicenter.bg/article/Bashtata-na-prezidenta-Radev-progovori-za-intsidenta-v-Harmanli--Ne-sam-prikrival-nishto/162156/2/0", "text": "Бащата на президента Румен Радев Георги направи първи коментар за инцидента, при който се сблъска с триколка в Харманли. Георги Радев твърди, че по никакъв начин семейството не се е опитвало да прикрие инцидента. Катастрофата става на кръгово кръстовище в града. Колата на Георги и Станка Радеви се удря в триколка. \"Един нелеп инцидент. Те и полицаите казват така. Нелеп инцидент, при който няма убит човек. Не чувствам вина\", каза Георги Радев. \"Въобще не я видяхме. Триколката просто връхлетя в нас\", каза съпругата му. Акт е написан на мъжа с триколката, а за инцидента се разбра девет дни по-късно. Затова и МВР, и прокуратурата започнаха разследване. Взета е проба за алкохол и наркотици на Георги Радев. Отрицателни са. Родителите не казали за инцидента на сина си. Той разбрал два дни по-късно. Пострадалият няма претенции към семейство Радеви.   \"Ще останем приятели с него, това да ви кажа. Просто не искам нищо повече\", каза Стефан Тодоров. Той обаче видя разминаване в протокола който са му написали полицаите и реалната ситуация.        ", "date": "2018.08.26", "title": "Бащата на президента Радев проговори за инцидента в Харманли: Не съм прикривал нищо"}
{"url": "http://epicenter.bg/article/Herman-van-Rompoy--Bez-sdelka-s-ES-Obedinenoto-kralstvo-e-izpraveno-pred-risk-da-se-razpadne/162153/7/0", "text": "В интервю за британския „Обзървър“ бившият председател на Европейския съвет Херман ван Ромпой предупреждава, че без сделка с ЕС Обединеното кралство е изправено пред риск да се разпадне, тъй като ще увеличи натиска в Шотландия за независимост. Това съобщава БНР.   Херман ван Ромпой заявява за британското издание, че според него сплашването с излизането от ЕС без сделка вероятно е нова „Операция страх“ на британското правителство в неговата тактика, но подчертава, че „този номер“ няма да мине пред ЕС и предупреждава, че сценарият без сделка ще даде нов импулс на искащите независимост на Шотландия. „Без сделка е не просто проблем за Лондон или за Брюксел, това е екзистенциална заплаха за Обединеното кралство“, отбелязва Херман ван Ромпой. Бившият председател на Европейския съвет дори посочва, че може да се стигне до ситуация, при която 27-те страни-членки на ЕС да станат по-обединени, а Обединеното кралство - по-разединено в резултат на Брекзит. Според Херман ван Ромпой, приказките за сценарий без сделка са националистическа реторика, принадлежаща към друга ера. Първият министър на Шотландия Никола Стържън заяви през седмицата, че напускането без споразумение ще бъде „пълно бедствие“.    ", "date": "2018.08.26", "title": "Херман ван Ромпой: Без сделка с ЕС за Великобритания има риск да се разпадне"}
{"url": "http://epicenter.bg/article/Silno-zemetresenie-razlyulya-Iran--ima-zhertvi-i-raneni/162154/7/0", "text": "Силното земетресение разлюля Западен Иран в първите часове на неделя. Пострадали са най-малко 240 души, съобщават местните медии, цитирани от БТВ. Загиналите са най-малко двама. По първоначални данни те са възрастен мъж и бременна жена. Епицентърът на подземните трусове е бил на 87,8 км северозападно от ирански град Керманшах с население близо 621 000 души. Огнището на земния трус е бил на дълбочина 10 километра. По данни на Геологическия институт на САЩ е имало и други две земетресения с мощност 4,4 и 4,2 съответно с епицентър край град Джаванруд в провинция Керманшах.  Подземните трусове са били усетени в Багдад. През ноември 2017 година опустошително земетресение от 7,3 по скалата на Рихтер отне живота на 620 души в иранската провинция Керманшах и осем в съседен Ирак.    ", "date": "2018.08.26", "title": "Силно земетресение разлюля Иран, има жертви и ранени"}
{"url": "http://epicenter.bg/article/Vsichki-migranti-ot-koraba--quot-Dichoti-quot--v-Italiya-sa-slezli-na-brega/162155/7/0", "text": "Всичките 137 мигранти от Африка, намиращи се на кораба \"Дичоти\" в пристанищния град Катания в Сицилия, слязоха на брега, предаде АНСА, цитирана от БТА и Новини.бг.   Вчера тринайсет болни мигранти са били свалени от кораба. Мигрантите ще бъдат разпределени в специализиран център в Месина и след това ще бъдат приети от италианската църква, както и от Албания и Ирландия, които дадоха съгласие да приемат по около 20 мигранти. Над 170 мигранти бяха спасени в Средиземно море на 15 август и взети на брода на \"Дичоти\", припомня ТАСС. Италианското правителство отказа да ги пусне на брега, докато не бъдат разпределени по останалите европейски страни. Повечето европейски партньори отказаха на Рим, а извънредна среща в Брюксел по този въпрос не доведе до резултат. Италия заплаши да намали вноските си в бюджета на ЕС.   Министърът на вътрешните работи на Италия Матео Салвини, който е взимал решенията за мигрантите, е разследван. Това съобщи източник от прокуратурата в Агридженто, която е завела дело за незаконно ограничаване на свободите на лица, намиращи се на италианска територия, както и за превишаване на служебни правомощия, отбелязва ТАСС.    ", "date": "2018.08.26", "title": "Всички мигранти от кораба \"Дичоти\" в Италия са слезли на брега"}
{"url": "http://epicenter.bg/article/Natroveniyat-s-novichok-Charli-Rouli-otnovo-vleze-v-bolnitsa/162172/7/0", "text": "Отровеният с нервнопаралитичното вещество новичок Чарли Роули отново е в болница и се „бори за живота си”, съобщава в. „Метро”. 45-годишният мъж от Еймсбъри е развил менингит, който може да бъде изключително опасен, в резултат на натравянето. Партньорката на Роули, 44-годишната Доун Стърджис не успя да се пребори с отровата и почина. Двамата бяха намерени през юли в безпомощно състояние в дома си в Еймсбъри – градче разположено в непосредствена близост до Солсбъри, където в началото на годината с новичок бяха отровени бившият руски агент Сергей Скрипал и дъщеря му Юлия.   Според разследващите Даун се е натровила, след като се напръскала с флакон, съдържащ отровния агент, мислейки, че използва парфюм.    ", "date": "2018.08.26", "title": "Натровеният с новичок Чарли Роули отново влезе в болница"}
{"url": "http://epicenter.bg/article/Ubiha-liderat-na--quot-Islyamska-darzhava-quot--v-Afganistan/162173/7/0", "text": "Лидерът на „Ислямска държава” в Афганистан - Абу Саад Ерхаби е бил убит в събота по време на бомбардировка срещу скривалища на терористите в провинция Нангархар, информира „Ройтерс”, цитирана от БТВ. По време на операцията са били убити още десет души от терористичната организация. При щурмуване на две от скривалищата са открити големи количество от оръжия и муниции, а в последствие и унищожени. Според афганистанското разузнаване Ерхаби е четвъртият лидер на „Ислямска държава”, който е бил убит от 2017 г. насам. Местното формирование на терористичната организация е имало силна мрежа в района и са се превърнали в една от най-опасните въоръжени групи .    ", "date": "2018.08.26", "title": "Убиха лидерът на \"Ислямска държава\" в Афганистан"}
{"url": "http://epicenter.bg/article/Velikobritaniya-vdigna-iztrebiteli-nad-Cherno-more-zaradi-ruski-samoleti/162176/7/0", "text": "Британски изтребители Eurofighter Typhoon в неделя сутринта са съпроводили два руски самолета над акваторията на Черно море, съобщава пресслужбата на кралските военновъздушни сили, предава РИА Новости, цитирана от \"Фокус\". Както се казва в съобщението на ведомството, самолетите са излетели от авиобаза в Румъния в отговор на полет на самолет за борба с подводници Бе-12 и военнотранспортен многоцелеви самолет Ан-26 от Военнокосмическите сили на Русия. „Това е трети случай през тази седмица, когато изтребители от кралските ВВС в рамките на мисия на НАТО по патрулиране на въздушното пространство са вдигнати за предотвратяване на провокационни действия от страна на руски самолети и за оказване на поддръжка на Румъния и съюзниците в Алианса“, се отбелязва в заявлението. При това, по думите на един от пилотите от ВВС на Великобритания и двата руски самолета предполагаемо са навлезли във въздушното пространство на Румъния. Както е заявил военният, приближаването е изпълнено „безопасно и професионално от двете страни“. РИА припомня, че в петък британското Министерство на отбраната съобщи за поредно съпровождане на руски самолети във въздушното пространство над Черно море. Изтребители Eurofighter Typhoon от кралските ВВС изпълниха приближаване към руски самолет за борба с подводници Бе-12. От руското посолство в Лондон определиха тези действия като провокация. „... Каква хипотетична заплаха за Великобритания или дори нейните съюзници представлява руски патрулен самолет, летящ в близост до собственото руско крайбрежие, намиращо се на повече от 2000 километра от Британските острови“, заявиха от дипломатическото представителство и добавиха:  „Вместо да засилват сигурността на който и да е, британските власти използват това военно присъствие (в района на Черно море) за провокативни акции. Не само с думи, както, за съжаление, правят, но и с реални военни действия, което просто е опасно“.  ", "date": "2018.08.26", "title": "Великобритания вдигна изтребители над Черно море заради руски самолети"}
{"url": "http://epicenter.bg/article/Frantsiya-slaga-kray-na-statsionarnite-telefoni/162177/7/0", "text": "Френският телекомуникационен оператор Оранж (Orange) - бившият Франс телеком (France Telecom) - ще престане да предлага абонаменти за стационарни телефони от 15 ноември 2018 година, 139 години след създаването на първата телефонна мрежа в Париж, съобщава в електронното си издание в. \"Паризиен\", цитирано от БТА и Новини.бг.   Така след няколко години ще бъде необходима специална кутия, за да могат да се правят обаждания от фиксиран телефон - домашен или в компаниите. Прекъсването на комутаторната телефонна мрежа обаче няма да се извърши изведнъж през есента, а ще се прави постепенно, в разстояние на няколко години. Първият етап предвижда след три месеца новите клиенти на Оранж или тези, които сменят адреса си, вече да не могат да ползват класическа фиксирана телефонна линия, като ще им бъде предложена услуга с \"бокс\" (кутия). Едва през 2023 година операторът ще започне постепенно да прекъсва телефонна мрежа в отделни общини. \"Ще има улеснени процедури за възрастните хора\", увери пресслужбата на Оранж. С повсеместната поява на смартфоните, французите все по-масово се отказват от стационарните телефони. От 2012 година до днес употребата им е намаляла наполовина. Компаниите също ще трябва да обърнат страницата на стационарните телефони и факсовете. В момента 70 процента от тях ползват такива. Така че инвестициите за професионалистите ще бъдат съществени, а може да настъпи и недостиг на ново оборудване, ако всички едновременно започнат да преминават към новата система. Предимство ще имат големите компании, които поръчват по-големи инсталации, за сметка на малките и средни предприятия (МСП).    ", "date": "2018.08.26", "title": "Франция слага край на стационарните телефони"}
{"url": "http://epicenter.bg/article/Tramp-nyama-da-prisastva-na-pogrebenieto-na-Makkeyn/162179/7/0", "text": "Американският президент Доналд Тръмп не планира да присъства на погребението на републиканския сенатор Джон Маккейн, който почина вчера, предаде ТАСС, като се позова на в. \"Ню Йорк таймс\". Според американското издание, което цитира запознати източници от Републиканската партия, бившите президенти Джордж Буш-младши и Барак Обама са изразили желание да присъстват на погребението на Маккейн. По предварителен план се предвижда правителството на Тръмп да бъде представлявано на траурната церемония от вицепрезидента Майк Пенс. \"Ню Йорк таймс\" съобщи по-рано, че Маккейн ще бъде погребан в град Анаполис, щата Мериленд, но засега не е определено кога. Ветеранът на американската политика ще получи държавни почести: ковчегът с тялото му ще бъде поставен за поклонение в централната ротонда на Капитолия, а възпоменателната служба ще се състои в катедралата на Вашингтон. След това до погребението ковчегът ще бъде поставен в сградата на законодателното събрание на Аризона - щата, който Маккейн представляваше в Конгреса 35 години.      ", "date": "2018.08.26", "title": "Тръмп няма да присъства на погребението на Маккейн"}
{"url": "http://epicenter.bg/article/Papa-Frantsisk-poiska-proshka-ot-zhertvite-na-seksualen-tormoz--prichinen-ot-duhovnitsi/162180/7/0", "text": "Папа Франциск помоли публично за прошка младежите, претърпели сексуални посегателства тормоз от страна на католически свещеници. Това стана на втория ден от историческата му визита в Ирландия. На служба пред хиляди поклонници в Дъблин, Светият отец отново изрази съжаление от престъпните действия на духовниците, както и желанието си жертвите да получат справедливост. \"Няма човек, който да не се трогва от историите на млади хора, подложени на насилие, лишени от невинност и белязани от болезнени спомени. Тези открити рани ни карат да бъдем твърди и решителни в търсенето на истина и справедливост. Моля Бог да прости за тези грехове и за скандала и предателството, причинени на мнозина други в Божието семейство”, заяви папа Франциск.    ", "date": "2018.08.26", "title": "Папа Франциск поиска прошка от жертвите на сексуален тормоз, причинен от духовници"}
{"url": "http://epicenter.bg/article/Iranskiyat-ministar-na-otbranata-se-sreshtna-s-Bashar-Asad-v-Damask/162182/7/0", "text": "Иранският министър на отбраната Амир Хатами се срещна с президента на Сирия Башар Асад и със сирийския министър на отбраната Али Абдула Аюб, предаде Франс прес, цитирана от Новини.бг. Асад е подчертал пред Хатами, че е необходимо да се разработят планове за дългосрочно двустранно сътрудничество. Сирийският президент е казал още, че САЩ водят курс за подкопаване на стабилността в Близкия Изток и за забавяне на разрешаването на конфликта в Сирия посредством поддръжка за терористичните формации. По думите му ескалацията на агресивните заплахи по отношение на Дамаск от страна на САЩ, изисква засилване на взаимодействието между Сирия, Иран и техните съюзници, предаде ТАСС. Сирийският министър на отбраната пък е подчертал пред иранския си колега \"изключителния характер\" на сирийско-иранските отношения. Той е казал още, че Дамаск е решен да си върне провинция Идлиб, която е последният голям бастион на бунтовниците в северозападната част на страната, предаде Франс прес. Вашингтон, който подкрепя в Сирия кюрдските бойци, критикува на няколко пъти ангажимента на Техеран в сирийския конфликт, но също и на ливанското шиитско движение Хизбула. Техеран и Хизбула подкрепят Дамаск. Днес в Дамаск пред репортери иранският министър на отбраната каза, че неговата страна ще продължи да подкрепя сирийското правителство, за да се гарантира подобряване на сигурността в района. Той каза, че естеството на сътрудничеството между Иран и Сирия няма да бъде решавано от трета страна, предаде Асошиейтед прес. Министърът на отбраната на Иран е на двудневна визита в Сирия.    ", "date": "2018.08.26", "title": "Иранският министър на отбраната се срещна с Башар Асад в Дамаск"}
{"url": "http://epicenter.bg/article/Nikola-Manev--Bih-iskal-moite-kartini-da-sa-otvoren-prozorets-na-horata-kam-edin-po-krasiv-svyat/162148/6/0", "text": "Бих искал моите картини да са отворен прозорец на хората към един по-красив свят, заяви в обширно интервю за БТА художникът Никола Манев, който почина в Париж след боледуване, дни преди да навърши 78 години. Интервюто е взето по телефона, навръх рождения му ден - 28 август, и дни преди да почине. Трябва да оставя максимално количество картини - това е моето желание, друго нямам, допълни творецът, който от години живееше и твореше във френската столица. Непрекъснато присъствам в България с мисълта си и картините си, каза Никола Манев. Обичам България и ще я обичам винаги докато съм жив, заяви той. - Великолепно! С душа на 18-годишен! Дай Боже да навърша 80 години, тъй като съм си поставил творческия път до 70-годишна възраст, всичко отгоре го смятам като подарък и мога да се пенсионирам с чиста съвест. Относно това как се чувствам ще Ви кажа, че има огромна разлика между физиологията и духовното състояние на човека. Често говорим за развода, нали. Човек се жени и развежда, нещо нормално. За мен единственият сериозен развод е този, когато Душата се скара с Физиологията и подаде молба за развод. Разведат ли се - няма помирителен процес. Физиологията ти казва в един прекрасен момент: \"Мой човек, стига толкова! Служих ти и работих за теб цял живот! Баста, До тук!\" В този контекст аз може да се чувствам много млад, но физиологията ми отговаря на годините, на които съм и това не мога да го скрия. Затова не трябва да се пренебрегва разликата между душевното и физическото състояние. На тези години вече трудно ходя на дълги дистанции, трудно изкачвам стълби, и други работи трудно се правят /смее се!/, но това е положението. Поне желанието ми и намеренията са същите, когато бях на 20 години. - Звучи наистина нереално. Винаги ми е било смешно, когато зададат на някого въпрос \"какво работиш\" и от отсрещната страна чуеш смисления отговор: \"пенсионер съм\". За мен тази дума е пълно отрицание на човешкият живот. Как можеш да обичаш живота и да си пенсионер. Това е пълен абсурд. - Задължителното първо кафе пия у дома. Второто кафе го пия по стара и постоянна традиция в кафенето на \"Едит Пиаф\", което е точно под апартамента ми и ти си идвала, знаеш го много добре, защото тук, в това историческо кафене те поканих да пием кафе в Париж. Винаги сядам на бара и гледам хората през прозореца. Имам си мое запазено място. Задължително хапвам един прясно ухаещ на масълце френски кроасан. След това се прибирам, полягвам отново да си отпочина и започвам да мисля. Преминават какви ли не мисли, като филмова лента. Сядам да работя следобеда. Не мога да работя сутрин. Първо, трябва да се адаптирам към деня и той към мен, да намерим допирните точки. Най-напред поглеждам към прозореца. Страхотен кеф ми доставя да гледам комините на покривите. На фона на облаците и небето комините са истинската жива картина. Гледам птиците, които летят и си представям как и аз се превръщам в една птица като тях и политвам на някъде. Обичам природата, тя ми дава сила и енергия. Природата ми дава силата да рисувам. Когато видя един комин - го виждам като икона, като нещо, което се протяга към Бога. Ей такива неща ми минават сутрин през акъла докато зяпам през прозореца. - Продължавам. Каквото и да правя, колкото и да остарявам, виждам, че не мога да си сменя темите на вдъхновението. Обожавам комините. Обичам пустините, обичам баирите. Обичам старите бръчки, които ми напомнят за канали, а в каналите има живот. Бръчките - са една Библия във всяка индивидуална физиономия. Хората с бръчки по лицата за мен са като паметниците на културата.  В нашата професия всичко е въпрос на въображение. Имах навремето един приятел евреин, художник, на който единствената му тема за вдъхновения бяха кофите за боклук. С него заедно творяхме в Сите Дезар, където България благодарение на Людмила Живкова, купи три ателиета. Та на този мой приятел евреин единственото вдъхновения му бяха кофите за боклук. Там живеехме художници от много националности, всяка от които се храни със своя специфична храна, обвита в родни опаковки. Съответно всички хвърляха различни и много разноцветни боклуци и тези отпадъци той ги виждаше като натюрморт. Той се вдъхновяваше от тази разноцветност на съдържанието на кофите за боклук.  Всичко може да бъде тема на вдъхновение и радост. Един комин аз го виждам като икона, ама това аз така го виждам, не го виждам като нещо, от което излиза пушека, а като жива форма, като движение, което плавно, молейки се отива към небето....Въображението ми ги разкрасява и се получава нещо много по-различно от един обикновен тухлен комин. Аз го виждам като нещо живо, което е тръгнало нагоре към безкрайността. - Да си призная, напоследък ме вдъхновява факта, че пораснах доста, което, в интерес на истината, не ме радва много, но затова пък ме вдъхновява, определено. Да пораснеш и да станеш голям си е направо голям шанс. Животът се дава на всеки, но остаряването - на определени, това си е привилегия. Много хора и личности са си отишли млади в началото на живота, като Яворов, и други големи поети - Пушкин , Лермонтов, Есенин....и други творци. Да си призная, изпитвам носталгия по младостта.Е Доста хора асоциират носталгията с нещо отрицателно и изпитват голям страх към тази дума, аз пък съм на обратното мнение. Носталгията за мен е чувство на удоволствие и удовлетвореност от младостта. Когато си легна и започвам да си припомням щурите ми млади години.Това за мен е моето богатство, не недостатък. Преживял съм много и всички спомени ги прекарвам през съзнанието си на разходка из главата и се получава един нелош филм, дори много добър бих казал. Не бих казал, че съм тъжен. Напротив, радостен съм, че успях да доживея до тези години и да се надявам, че ще доживея и други, по-високи по скалата нагоре. Има една страхотна мисъл, не помня от кой писател беше, но в нея се казва - \"когато един възрастен човек се спомине, една цяла библиотека изгаря\". Човек вижда, живее, пише, мисли, твори, изживява....и в един миг тази библиотека изгаря...Мисли като тази не забравям, помня ги и си ги преповтарям често... - Жесток е стремежът към нея. Постоянен. Неукротим. Превръщаме се в нейни роби. \"Трябва да си син на природата, не внук на природата\", е казал Леонардо Да Винчи. Свободата е във всяка моя картина, живея и творя чрез нея. - Пъпната връв на човека с вечността. Обичам светлината, ценя я и се стремя към нея. Изобразявам я, защото непрекъснато я виждам. Живея в светлина, творя в светлина, мислите са ми светли, душата ми е светла. Вероятно затова са толкова светли и картините ми. - Е, как да не съм доволен от живота? Доволен съм, разбира се! Дори си завиждам. Да ви призная, аз съм завистлив по натура. Всеки човек е завистлив, но някои просто не го показват външно. Приличам на майка си, и тя беше доста ревнива. Завистлив и ревнив вървят винаги ръка за ръка. Човек, който е ревнив, той неизбежно е завистлив. Аз никога не съм обичал да се хваля за каквото и да било. Нека другите да ме хвалят, ако преценят, няма да се съпротивлявам. Завиждам си също така, че съм изживял толкова много неща и емоционални, и любовни, и творчески. Толкова хора по света са ме признали като художник. Е, не мога да не си завиждам! Единствената мъка, която малко ме преследва като сянка е това, че животът е нещо много временно и непостоянно и не го ценим навреме и достатъчно. Изпитвам безкрайно чувство на носталгия по младостта.....Тя ми липсва. Животът, който съм изживял, и нещата които съм преживял са наистина едно огромно богатство, как да не си завиждам за цялото това натрупано през годините богатство. От тук следва, че съм богат човек. Но, уви, в това мое богатство не мога никак да наместя сегашната си физиология и клетките, които остаряват и ще изчезнат в безкрая..... - Не съм си задавал този въпрос. Нямам някакво съжаление, признавам - не съжалявам за нищо. Има хора, които са си сбъркали живота. Правят това, което не биха желали по една или друга причина...Това, с което съм се занимавал досега винаги съм го правил със свободен избор. Сам съм си го избрал, никой не ми го е налагал. Спомням си, когато бях на 15 години моят баща имаше амбицията да ме направи архитект. Той самият беше архитект, великолепен чертожник и рисувач, ако има такъв термин изобщо. А да си архитект, това означава да владееш много изкуства. След време той разбра, че от мен архитект няма да стане, защото, за да си архитект, трябва да разбираш и от математика, аритметика, геометрия - все неща, от които не разбирам. Тогава се насочих към рисуването. Баща ми не само, че не ми се противопостави, но ме насърчаваше.  Най-тъжното е, когато човек прави нещо насила, което не желае и не му е присърце. Всеки от нас е създаден за нещо определено на тази земя и идва с определена мисия. Всеки за нещо е направен конкретно - кой за продавач, кой за гений, като Леонардо Да Винчи, кой за крадец, кой за убиец. Затова най-добре е в живота човек да върши туй, за което е създаден. Аз, за щастие, нямам такова съжаление. Цял живот съм вършил това, което мога, което искам и което правя с огромна любов. Винаги съм искал да бъда това, което съм и продължавам да бъда. Въпреки че всеки ден си задавам въпроса - дали от мен все пак става художник. Не съм от тези, които се възгордяват, че са постигнали нещо, тъкмо напротив. Винаги се съмнявам, че съм направил нещо. Но с чиста съвест мога да заявя, че винаги съм правил туй, което съм искал и копнеел да бъда. - Озовах се с два родни града, но не е важно къде си роден, а къде си израснал. Роден съм в Пазарджик, но съм израснал в Чирпан при баба си Кера. Затова се смятам за чирпанлия. Ако трябва да се изразя образно - родих се в Пазарджик, но прогледнах в Чирпан. В Париж живея от 57 години, така че Франция и нейната столица са неразделна част от мен като творец и като личност. Но колкото и да се мъча да стана французин, не мога. Останах си българин! Независимо, че много обичам Франция. Това е страната на демокрацията и свободата, които изключително ценя. Франция ми е дала много и продължава да ми дава. Франция ме издържа. Рисувам в Париж, всичките ми творби се раждат в Париж - моите рожби, сътворени с четката са от Париж. Но кръвта ми е чисто българска, какъвто съм и аз! Копнея за България. През последните десет години преоткрих Пазарджик. Там сме родени с брат ми. Обожавам морето и Варна, където се връщам повече от 30 години. Харесвам Ловеч, Троян, правил съм изложба и в малкия китен Първомай. Изключително чист и спретнат, подреден. Винаги с удоволствие ходя там, но все бързам по работа. Чарът му е в пазара, площада, читалището, сенчестите кафенета. - Не само, че ми е мъчно, но осъзнах, че безумно обичам България. Каквито и дефекти да има - аз я обичам, милея за нея и продължавам да я обичам. Дори да призная, от няколко години по различни причини не идвам в България и много носталгично страдам. Обичам я тази страна. Влюбен съм в България, обичам я и много ми е мъчно за България. Правя си български гозби. Вчера си наготвих боб. Аромата на България ми липсва. Навремето много пътувах с влак. Двадесет години все с влак пътувах, просто много обичах. И като наближавахме българската граница в Драгоман първият аромат, който ме лъхваше беше на скара и печени чушки. Това е ароматът на България, тя ухае на печен пипер! Аромата, миризмата на родна България ми е много близък. Единствената голяма памет в съзнанието на човек, това е ароматът. Човек запомня аромата на страната си още от детските си години. Месец септември съм го запомнил с миризмата на печените червени чушки и това беше из цяла България. Някой път като ми замирише тук в Париж на чушки се пренасям мислено в България. Какво да правя - обичам я тази страна! Баща, майка, баба, дядо, брат - всички българи. Обичам България и ще я обичам винаги докато съм жив! Това е. - Не бих казал. Навремето имах българска телевизия, сега нямам кой знае каква съвременна апаратура. Основните събития ги следя, да - като изборите, кой идва на власт, кой се е оттеглил. Но какво става във Франция и по света, следя, разбира се. Всеки ден гледам новини. - Аз съм от чирпански род - баща и майка - чирпанлии, баба и дядо - чирпанлии. От петгодишен ме мъкнаха по баирите и планините. Гледах ги аз тия баири, поляни и планини, този простор и започнах да ги пресъздавам на хартията. Така че първите си картини ги направих по натура от чирпанските гледки. Затова тези неща до ден днешен са ми в подсъзнанието. Дълги години съм прекарал в Холандия, тъй като двадесет години имах брак с холандка, майката на децата ми. Между другото, добре, че се появи в живота ми тази холандка и ме изчака да й направя две великолепни деца, които обожавам Сара и Александър. Тези две деца ме направиха богат, иначе щях да си остана един дъртак без нищо, ако ги нямах тези две деца. Доста години прекарах в северна Холандия и много работих. Рисувах неуморно. Имах прекрасно ателие, от което не излизах по половин година. Веднъж при мен дойде директорът на музея в градчето Алахмар, известно градче в Холандия, и купи една моя картина за музея, като ми каза, че моята картина напомня невероятно много баирите и долините в Холандия, затова я купува. А всъщност, баирите, които бях нарисувал, са баирите на Чирпан и други краища от България. Този директор на музея дори ми сподели, че картината едно към едно му напомня неговото родно село.   - Придържам се към една определена система на работа. От десет и повече години работя в парижкото си ателие, но излагам в България. 40 години съм излагал произведенията си във Франция, в САЩ, в Япония, и къде ли не по света. Имам над 180 самостоятелни изложби. От десет години насам основното място, където излагам картините си, е България. Годишно правя между 3 и 5 изложби. Най-много изложби правя в моя роден град - Пазарджик. Напомням, че не съм роден в Чирпан, това беше моята най-голяма лъжа и заблуда на околните. Както вече споменах имам два родни града - Чирпан е родния град на моите родители, а ние с брат ми Добри сме родени в Пазарджик. Там открих галерия и първата ми изложба беше в Пазарджик. Там се създаде и една група от мои колекционери и почитатели, които ми станаха истински приятели. Това ме обогати и отново се почувствах богат - с хората около себе си. Така, след 60 години живот, аз преоткрих родния си град. Пазарджик за мен е градът, свързан и с моето детство, и с моето настояще. Най-значимите изложби съм ги правил там. В Пазарджик има колекционери, притежаващи по 40 мои картини и повече. Сред тях е и председателят на Общинския съвет - адвокат Хари Харалампиев. Освен всичко друго, той е бивш антиквар и изключителен познавач на изкуството.  Във Варна също така правя много изложби. Там имам голяма къща, в която винаги отсядам, когато си идвам в България. В София също така излагам в една много хубава галерия, с която работя от три години насам. Да си призная обаче, 2015-та беше най-продуктивната в живота ми! Сътворих много платна с четири техники: пастел, акварел, маслени бои, молив. Направих няколко изложби по страната и в столицата. Открих сезона в Пазарджик, където от 10 години показвам свои експозиции. Направих голяма изложба в галерията на Икономическия университет във Варна по покана на ректора Пламен Илиев, който не само е мой колекционер, но и се съветва с Валерий Пощаров, изключително компетентен галерист. След което гастролирах в софийските галерии. Годишно правя по стотина картини в различни техники - пастел, акварел, молив, маслена боя, разбира се. Не съжалявам, че излагам в България, тъй като това е моята родна страна, в която имам много почитатели и ценители, които ме харесват.  - Да. Не мога да кажа, че рисувам от сутрин до вечер. Имам периоди, в които седя, мисля, обмислям, разсъждавам, но не мога да хвана четката. Както е казвал Репин: \"рисувам с очи\". Често гледам, съзерцавам нещата и ги запомням, за после. Всичко, което е около в мен в този свят го виждам в една картина - харесвам го или го отричам. Светът е моето най-голямо безразмерно платно. Всеки миг, който виждам, ми влиза трайно в подсъзнанието, но това не означава, че обезателно ще го нарисувам. Един голям френски художник е бил известен с това, че много е рисувал голи тела. Моделите му позирали по десет пъти за една определена картина. Веднъж той поканил поредната жена да му позира гола. Два месеца я рисува, тя идва като на работа, позира и накрая, когато той завършил картината тя пожелала да види произведението, за което толкова дълго е позирала. Когато художникът обръща картината към нея, тя остава изумена - вижда един прекрасен натюрморт - ябълки, круши, грозде, праскови. Кръглите и апетитни форми на жената художникът ги е излял с въображението си в един великолепен натюрморт. Въображението е голяма работа, то е вътре в артиста. Всеки артист се състои преди всичко от въображение. Така че всичко може да е вдъхновение. При мен също е така вдъхновението - на приливи и отливи. Има периоди, като започна да работя, по шест месеца не излизам от ателието. Когато правя изложбите, не работя. Така че не мога да кажа, че работя непрекъснато. Имам много продуктивни периоди, имам периоди много мисловни, а когато разсъждавам и мисля, тогава не мога да работя. Не съм маниак да работя всеки Божи ден. Един от големите италиански класици беше казал: \"Не може да има ден без линия. Всеки ден направи поне по една линия!\" Аз пък имам дни без нито една линия. Всичко идва от съзнанието, то ни ръководи. Да си призная, обаче, не съм доволен. Когато приключвам една картина, я обръщам веднага срещу стената. Не искам я гледам. Всичките ми готови картини са с лице към стената и с гръб към мен. Но, когато ги видя на стената на мой колекционер или дори в книга, едва тогава ги оценявам и започват да ми харесват. Страх ме е да се привържа към някоя картина. Всяко привързване ме спира да продължа напред! Не обичам картината да ме привлича и обсебва. Това е зависимост. - Повече от десет години притежавам и ателие до Фестивалния комплекс в центъра на Париж. Рисуването ме крепи, презарежда и вдъхновява за живот. Четката трябва непрекъснато да се държи. За художника няма нищо по-лошо от изсъхнала палитра. Морският бриз, полъхът, пейзажът - другаде не мога да рисувам. Да рисувам в София?! Абсурд! В Чирпан също не се получава. В чифлика ми в село Партизанин само си почивам, предимно с приятели. Там ми е най-спокойно и добре, но не мога да работя. В чифлика имам великолепен огромен двор с цветя, отглеждам фазани и други екзотични животинки, имам зеленчукова градина - и въпреки това не мога да творя там. Рисувам само във Франция. - Както вече споменах, имам над 180 самостоятелни изложби по света в 30 страни. Много често в България на мои изложби при мен са идвали най-обикновени хора с едно парче вестник и ми казват: \"Г-н Манев, подпишете се тук\". На мен ми става неудобно за тези хора да им давам автограф на парче вестник. Щом на тези хора им харесва моето творчество, то бих желал да им дам картини. Но не всеки има възможността да си купи картина. Не само в България, но и в много други страни животът е труден, на човек не му стигат парите за хляб, та камо ли да даде пари за картина. И това много добре го разбирам. Тогава си казах, тези хора, които ме харесват, заслужават да имат картина от мен, да я гледат, да я виждат реално, а не на едно парче вестник, което вятърът ще го отвее рано или късно в кофата за боклук.  Преди повече от 6 години взех решение да направя дарение на различни градове в България, където хората искат и имат желание да видят моите картини, а не да събират пари, да лишат от хляб децата си, за да ми купят картината. Затова съм направил тези няколко дарения на 6 града в България. Без никакъв комерс, никакъв бизнес - чисти дарения. Започнах от Чирпан, градът на моите родители и моето детство, сетне направих дарение на галерията на Икономическия университет във Варна. Там един прекрасен човек - ректорът Пламен Илиев, не само че ми направи няколко изложби, но и закупи мои картини. На Икономическия университет във Варна съм дарил 30 картини и те се съхраняват в една уникална и много красива галерия там. Отново повтарям - картините са дарение!  В още няколко града имам постоянни колекции - Троян, Ловеч, дори в едно малко градче, като Полски Тръмбеж имам постоянна изложба в един великолепен музей. Тези постоянни експозиции нямат нищо общо с бизнеса. За всяко дарение в шестте града е налице документ. Тези мои картини принадлежат на града, на България! Както е казал Де ла Круа: \"Дайте ми едно платно и ще изпиша цял Париж!\" Аз бих желал във всеки един български град, във всяко едно българско село да има поне една моя рисунка. Бих искал моите картини да са отворен прозорец на хората към един по-красив свят. А дали ще ме харесват или няма да ме харесват - това е друг въпрос. Както е казал френският художник Морис Вламенк: \"Тези, които ме харесват - да влязат в моето ателие, тези, които не ме харесват - да влязат в моето ателие, тези, които са безразлични - вход забранен!\" - За последните три години съм направил десет изложби във Варна, в Пазарджик и в София. Непрекъснато присъствам в България с мисълта си и картините си. За един художник не е важно да му съзерцаваш профила или големия нос или разчорлените коси, а да гледаш картините му. Затова за мен е важно да имам картини в България. Аз присъствам с моите картини. - Много сложен и отговорен въпрос. Не бих могъл да зная, тъй като се познавам с по-старото поколение художници. Нямам наблюдения върху младите български художници, дори и на мен ми е любопитно как се развиват. Едно мога да кажа със сигурност - винаги е имало художници и винаги ще има. Трябва да мине време, за да бъдат оценени. Когато чуя за постиженията на българите зад граница се радвам, страшен кеф ми доставя. - Тенденциите са най-различни. Винаги е имало класици, има и художници, които работят като Пикасо, има и други, които измислят ново изкуство. Към новите тенденции са, например, боди арт, други пък директно излагат себе си и голите си тела, смятайки, че това е изкуство, ако прибавят думичката \"арт\", трети пък рисуват по стените. Не осъждам никого, аз си творя по мой начин, така, както съм творил винаги. Във всяка работа влагам нещо различно, но в никакъв случай не се влияя от съвремието. Имам едни постоянни теми на любов, на вдъхновение. Ако погледнем филмите на Фредерико Фелини, каквото и да прави - все едни и същи работи прави, но е Фелини, нали! Колкото и да си голям, трябва да имаш своя стил, своя начин и индивидуален почерк. Времето неизбежно променя тенденции. Те са свързани с икономиката, с начина на живот. Дали промяната в тенденциите е за добро - това вече не бих могъл да кажа.  - Много са световните личности, с които ми се е пресичал пътят. Най-важното в този свят не са комините и покривите, а живите хора около нас. Комуникацията между хората. Това е в основата на всичко - комуникацията. Колко къщи и коли имаш, колко пари си натрупал, с колко жени си спал - всичко това е на втори план. Най-важното за мен е комуникацията, контактът между живите хора. В този живот най-приоритетното е с кой си комуникирал, с кой си контактувал, с кого си казал две думи, кой ти е дал път или те е вдъхновил. Вчера имаше едно предаване по френската телевизия за милиардерите по света. Това е такава преходна отживелица, която лично за мен няма никакъв смисъл и значение.  Член съм на \"Есенния салон\" /Сосиете/. Със Светлин Русев, Бог да го прости, станахме по едно и също време членове на салона. Та веднъж, бях в \"Есенния салон\" в Париж и там се срещнах с Белмондо - любим актьор за редица поколения. Баща му на Жан-Пол беше голям скулптор и затова и Белмондо се навърташе в нашите среди. Срещнахме се, говорихме. Абсолютно на живо, на една маса бях с легендата на Франция Жан-Пол Белмондо. С Ален Делон се срещнахме на острова Сен Луи, където съм живял десет години. Ален снимаше там филм и се видяхме на снимачната площадка. Познавам се с Жорж Мустаки - един от най-великите френски поети. С Мустаки бяхме приятели, живеехме на една улица десет години. Познавам се и с Жан Габен, присъствал съм на негови снимки дори. До много легенди съм се допрял. Живея на площад Едит Пиаф и всеки ден си пия кафето в останалото от време оно кафене \"Едит Пиаф\" с нейни снимки. Така че може да се каже, че ежедневно си пия кафето с Едит /смее се! /. Много пъти съм ходил в любимото кафене на Ленин и Пикасо - \"Ля Купол\". Най-интересната история обаче беше тази с Марк Шагал! Отивам един ден в една книжарница, от която купувах материали. Всички ме познаваха там, бях редовен клиент. Изведнъж продавачът ми вика: \"Мосю Манев, извинете ме, но ще трябва да изчакате малко, тъй като има един човек с приоритет.\" Казах си, кой ли пък ще е тоя човек, дошъл след мен, а така безочливо ме прережда. Него ще го обслужват, а аз ще чакам. Откъде накъде?\" Когато възрастният мосю напазарува и затвори стъклената врата на магазина, магазинерът ми каза: \"Знаете кой беше този човек - това беше Марк Шагал.\" Ето така ме пререди самият Марк Шагал!    - В Париж, в моето ателие с любимата си дама с бутилка френско шампанско. В България съм поканил 12 от най-скъпите си приятели и други десетина човека - мои приятели и колекционери. Всички ще се съберат в моята любима ферма - къщата ми в село Партизанин. От двадесет години насам печем по едно агне във фурната на двора. Тази година пак ще го направя. Така все едно ще бъда и аз с вас в моята къща на село. Ще бъда заедно с вас, ще се чуем по телефона, ще се видим на камерата и ще вдигнем наздравица и в Париж, и в България.  - Ще си пожелая Господ да ми дава още живот, за да мога да направя още картини. Няма какво да се лъжем, по сме близо до изхода, отколкото до входа на живота. Трябва да оставя максимално количество картини - това е моето желание, друго нямам.       ", "date": "2018.08.26", "title": "Никола Манев: Бих искал моите картини да са отворен прозорец на хората към един по-красив свят"}
{"url": "http://epicenter.bg/article/Kaloyan-Pargov--Dalboki-saboleznovaniya-kam-semeystvata-i-blizkite-na-zaginalite-v-adskata-katastrofa/162166/2/0", "text": "Поднасям своите дълбоки и искрени съболезнования към семействата и близките на загиналите в адската катастрофа край Своге в късния следобед в събота и пожелавам бързо и пълно възстановяване на пострадалите. Това заяви лидерът на БСП - София и председател на групата на социалистите в Столичния общински съвет Калоян Паргов по повод трагедията на пътя в Искърското дефиле, в която загинаха 16 души, а други 18 бяха ранени, съобщиха от пресцентъра на Градския съвет на БСП - София. \"След такъв ужас е много трудно да се говори. Трагедията е огромна! Светла да е паметта на загиналите\", каза Калоян Паргов. \"За съжаление, войната по пътищата продължава да взима жертви. Толкова много смърт в катастрофи в България показва, че нещо в държавата ни не е наред. Сега силно се надявам съответните органи да предприемат адекватни и много сериозни мерки както за установяване на реалните причини за катастрофата край Своге, така и за предотвратяване на следващи подобни адски инциденти на пътя. Дано да бъдат разследвани справедливо всички възможни причини за случилото се в Искърското дефиле, да бъдат установени виновниците и те да понесат съответната отговорност с цялата строгост на закона. Нека всички на пътя да бъдем отговорни към задълженията си, към хората около нас, към себе си и съвестта си - от управляващите, които взимат решенията за поддръжка на пътната инфраструктура, през изпълнителите на ремонтите, през органите за контрол на движението до самите шофьори!\", посочи още той.  ", "date": "2018.08.26", "title": "Калоян Паргов: Дълбоки съболезнования към семействата и близките на загиналите в адската катастрофа"}
{"url": "http://epicenter.bg/article/Vodachat-na-katastrofiraliya-avtobus--Samo-za-mig-izpusnah-kontrola/162167/2/0", "text": "Продължават разпитите на водача на катастрофиралия автобус. Той е обяснил пред полицията, че за миг е изпуснал контрола над превозното средство и така се е стигнало до инцидента. Проверката на тахошайбите на автобуса е показала, че в момента на катастрофата скоростта на автобуса е била около 45 километра в час. Участъкът е с ограничение до 40 километра, съобщава БНР като се позовава на  източници от МВР. Алкохолната проба на водача е отрицателна. Най-вероятната версия за катастрофата е съчетание между тежките метеорологични условия в района и невнимание от страна на шофьора. Днес започва и вторият оглед на мястото. Той ще изясни какъв е спирачния път на автобуса, както и ще бъдат проведени други експертизи. Резултатите от тях ще бъдат огласени по-късно. Фирмата-превозвач притежава общо 6 автобуса. Транспортното министерство я е проверявало преди няколко месеца, когато всичко е било изрядно. Местните хора споделиха, че този участък от пътя е изключително рисков и там често стават катастрофи.   ", "date": "2018.08.26", "title": "Водачът на катастрофиралия автобус: Само за миг изпуснах контрола"}
{"url": "http://epicenter.bg/article/Inzh--Petko-Tabakov--Napravenata-predi-dve-godini-nastilka-na-patya-Sofiya-Svoge-nyama-kak-da-se-iznosi/162168/2/0", "text": "Направената преди две години пътна настилка по отсечката София-Своге няма как да се износи от интензивността на движението, отчетено от броячите на пътна инфраструктура. Това каза за Агенция „Фокус“инженер Петко Табаков от Българската браншова асоциация \"Пътна безопасност\". По думите му отсечката се намира в урбанизирана територия, в самия град Своге. Според него износената настилка се изразходва от голямo движение. „Аз си направих труда да проверя какво е движението по отсечката, установено от броячите на пътна инфраструктура, и средно дневно миналата година са минавали 3764 превозни средства“, уточни той. „За сравнение ще кажа по автомагистрала „Тракия“ е 8-10 пъти по-интензивно движението“, посочи още инж. Табаков. Според него пътната настилка и обстановка няма основание да се сочат като някакво обстоятелство или причина за инцидента. „Разбрах от колега, не съм ходил на място, че там има ограничение на скоростта от 40 км/ч., а от своя страна е в урбанизирана територия, където е разрешено 50 км/ч.“, обясни той. Според него обстоятелствата съчетани с дъжда имат също своя принос към инцидента. \"Защото ако е запрашена настилката, макар и нова, се образува хлъзгав слой\", посочи той. Инж. Табаков каза, че няма данни за спирачен път или рязко спиране. „По отсечката има поставени пътни знаци, предпазна ограда, която отговаря на изискванията по европейския стандарт, няма смущаващи обстоятелства в пътната обстановка“, уточни още той. По думите му се наблюдава отново упражняване на натиск от някой хора на гърба на пътищата и се пише в публичното пространство за това как била износена настилката и как има недостатъци по пътя. „Трябва да спре да се търси евтина популярност на гърба на потърпевшите. Обстоятелствата се знаят вече, даже самият водач е казал, че е изгубил управление над превозното средство и с рязкото завиване автобусът се преобръща през мантинелата и се срива по ската“, коментира инж. Табаков. ", "date": "2018.08.26", "title": "Инж. Петко Табаков: Направената преди две години настилка на пътя София-Своге няма как да се износи"}
{"url": "http://epicenter.bg/article/Vodachat-na-avtobusa-imal-2-akta-i-7-fisha-za-previshena-skorost/162169/2/0", "text": "След приключване на заседанието при премиера Бойко Борисов започна брифинг за медиите, на който бяха изнесени смущаващи факти за катастрофата край Своге. Водачът на автобуса имал 2 акта и 7 фиша за превишена скорост, за това, че не е носил книжка, като и за шофиране без колан. Не е хващан да шофира след употреба на алкохол. Иначе книжката на водача е още от 1977 година и той има дълъг опит. Към момента на катастрофата обаче се е движел със скорост 53 км в час, при действащо ограничение, обозначено със знак - за не по-повече от 40 км в час. В момента той е в болница, уточни главният прокурор Сотир Цацаров, който също участва в сбирката на \"Дондуков\" 1. Прокурори ще преценят какви обвинения ще му бъдат повдигнати, засега няма данни той да е отклонил по някакъв начин вниманието си непосредствено преди катастрофата.   Автобусът, който катастрофира край Своге, е бил без редовен технически преглед, каза още главният прокурор. Сотир Цацаров посочи, че автобусът е 37 местен и е въведен в експлоатация на 17 август 2001 г. „Той е минал последен годишен технически преглед на 5 февруари 2018 г. С оглед действащата нормативна уредба автобусът подлежи на преглед на всеки шест месеца. Следователно трябва да е преминал технически преглед на 5 август 2018 г. Но такъв няма. Към момента на произшествието автобусът е бил без редовен технически преглед“, обясни главният прокурор.   Транспортният министър Ивайло Московски добави, че на 5 август техническият преглед на автобуса е изтекъл. Рейсът е марка \"Ман\", 37-местен, въведен е в експлоатация през август 2001 година. Той подчерта, че превозвачът, който има общо 6 автобуса, не е уведомил \"Автомобилна администрация\" курса на случаен превоз, каза още главният прокурор.   Фирмата-превозвач е била проверена още през април тази година, като не са констатирани проблеми, информира Цацаров. Действията на фирмата-превозвач са една от трите нишки, които прокуратурата ще разследва. Главният прокурор посочи също, че ще се разследват и действията на шофьора Григор Григоров. Очаква се до края на деня разследващите органи да решат дали и какво обвинение да повдигнат на шофьора. Третата нишка на разследване ще бъде състоянието на пътната настилка, уточни главният прокурор.            ", "date": "2018.08.26", "title": "Водачът на автобуса имал 2 акта и 7 фиша за превишена скорост"}
{"url": "http://epicenter.bg/article/Katastrofiraliyat-avtobus---bez-tehnicheski-pregled--dvizhel-se-e-s-previshena-skorost--OBOBShtENIE-/162170/2/0", "text": "Спешната среща при премиера Бойко Борисов извади на показ фрапиращи данни за катастрофата в Искърското дефиле, при която загинаха 16 души. След сбирката, в която участва и главният прокурор Сотир Цацаров, участниците в нея застанаха пред медиите.   Катастрофиралият край Своге автобус е трябвало да мине технически преглед до 5 август, стана ясно от доклад на министъра на транспорта Ивайло Московски. Установено е също, че автобусът се е движил с превишена скорост в момента на катастрофата. Според тахографната шайба той е пътувал със скорост от 53 км/ч. при ограничение от 40 км/ч., посочи главният прокурор Сотир Цацаров.   Цацаров посочи още, че от утре разследването се възлага на Националната следствена служба, като целта е да се осигури необходимият потенциал и необходимия екип по разследването. „Скоростта на автобуса е преценена на базата на тахографната шайба. Според нея към момента на настъпване на произшествието автобусът се е движил с 53км/ч., като то е извършено в участък, в който има ограничение за 40 км./ч.“, бяха точните думи на главния прокурор. Главният прокурор посочи, че разследването ще се движи в три насоки. „Първата е свързана с действията на водача. Проверяват се показанията за евентуално отклоняване на вниманието на водача непосредствено преди приемането на маневра, различна от нормалното управление на автобуса. Ще преценим основанията за евентуално повдигане на обвинения днес следобед. Втората насока е превозвачът – за конкретния случаен превоз не е имало уведомление до съответните органи по транспорта, а другият проблем е техническото състояние на автобуса, който не е минал задължителния технически преглед. Третата насока на разследване е свързана със състоянието на пътя“, каза Сотир Цацаров.     Проверката е установила също, че фирмата-превозвач не е уведомила автомобилната администрация за извършвания курс. Шофьорът на автобуса – Григор Григоров, който е и собственик на фирмата-превозвач, има книжка от 1977 г. и е опитен шофьор, но не е бил без нарушения. Мъжът има съставени два акта и седем фиша – за управление на МПС без колани, за неправилно паркиране и др.   Шофьорът няма санкции, свързани с употреба на алкохол. При проверка след инцидента е установено, че той не е употребил нито алкохол, нито наркотици. Фирмата-превозвач е била проверена още през април тази година, като не са констатирани проблеми. Действията на фирмата-превозвач са една от трите нишки, които прокуратурата ще разследва. Главният прокурор посочи също, че ще се разследват и действията на шофьора Григор Григоров. Очаква се до края на деня разследващите органи да решат дали и какво обвинение да повдигнат на шофьора. Третата нишка на разследване ще бъде състоянието на пътната настилка, уточни главният прокурор. Още на 27 юли от Агенция пътна инфраструктура пък са изискали моментално стартиране на ремонт на пътя във въпросния участък с краен срок 15 август 2018 година.   „Установихме, че в участъка са правени доста предписания, 4 или 5. Уточняваме точно какви“, каза на брифинга министърът на вътрешните работи Валентин Радев. „Част от тях са вземани предвид, друга част не са“, посочи той. „Докладвах за контрола на МВР и върху този участък, и по-широко върху проблема за пътните произшествия“, коментира Радев. „На срещата докладвахме и кой е водачът на автобуса, какви нарушения има и от кога има книжка“, обясни вътрешният министър.     Министърът на регионалното развитие също взе участие в брифинга. Агенция пътна инфраструктура е сигнализирала 5 пъти изпълнителя на ремонта обединение \"Трейс-Своге\" да отстрани дефектите от пътя край Своге, където стана трагичният инцидент, при който загинаха 16 души, информира той. През 2017 г. се сигнализира за повишен риск и увеличен брой пътно-транспортни произшествия на няколко участъка, един от които е този от вчера в близост до Своге. Оттогава до май тази година - такива уведомления са правени 5 пъти от АПИ, каза министър Николай Нанков.   Общо шестима души остават в тежко състояние след автобусната катастрофа край Своге, при която загинаха 16 души, докладва министърът на здравеопазването Кирил Ананиев. „Здравното министерство създаде пълна организация, за да се подпомогнат пациентите”, уточни Ананиев. Той благодари на медицинските екипи от четирите спешни центъра, които са участвали в спасителните операции – Софийския, Врачанския, Монтанския и този в Своге. Благодари и на лекарите в трите университетски болници и болницата в Своге, които са помогнали на пострадалите.            ", "date": "2018.08.26", "title": "Катастрофиралият автобус – без технически преглед, движел се е с превишена скорост (ОБОБЩЕНИЕ)"}
{"url": "http://epicenter.bg/article/Zhiteli-na-Svetovrachane-oshte-izdirvat-izcheznalite-si-blizki/162174/2/0", "text": "13 от 16-те загинали в тежката катастрофа край Своге са от Световрачане, съобщава БНР. Хората са се връщали от участие във фолклорен събор във Врачанско. Въпреки твърденията на властите,че близките на пострадалите са информирани, и днес имаше хора, които търсеха изчезналите си роднини. Часове наред те чакаха новини за своите близки в пълно неведение дали са живи и къде се намират. Много от роднините се оплакаха от липса на информация. Днес по обяд кметицата на Световрачене обяви че близките са уведомени: \"Голяма част от тях, за съжаление, имат информация още от снощи. 11 са от Световрачене. Има още двама починали, които са с неизяснена личност - не са били в тях документите. Предполагам,  че  и те се оттук\".    Оказа се обаче, че още има хора които не са открили своите роднини София Кръстева разказа, че от снощи няма информация за сестра си, която е на 58 години:   \"Защо не кажат за хората, които са изчезнали, защото сестра ми е между тях? Няма я. От снощи нищо не се знае и е пълно затъмнение. Цяла нощ, цял ден - нищо не се знае, жива ли е, умряла ли е. Кметството е затворено. Те твърдят, че са казали на близките. Няма такова нещо. На дъщеря й не са казали, защото дъщеря й продължава да я търси и в Съдебна медицина. Моята дъщеря ходи, търси. Никой нищо не казва. Какво е казала? Защо няма списъци? Не знам в каква държава живеем наистина. Кой нормален човек ще издържи на такова нещо, не знам\". В момента кметството в Световрачане е заключено. Кметът Светла Иванова заяви, че обикаля болниците в София.     ", "date": "2018.08.26", "title": "Жители на Световрачане още издирват изчезналите си близки"}
{"url": "http://epicenter.bg/article/Borisov-otmenya-vizitata-si-v-Albaniya/162175/2/0", "text": "Министър-председателят Бойко Борисов отменя посещението си в Албания заради обявения в понеделник ден на национален траур в памет на жетвите от тежката катастрофа край Своге.   Българският премиер беше поканен да участва в неформалната среща на премиерите на шестте страни от Западните Балкани за регионалната икономическа интеграция. На форума в град Дуръс е предвидено да се обсъжда изработването на обща визия за Стратегията за интеграция на шестте страни от региона, както и създаването и укрепването на Регионалното икономическо пространство.   Освен министър-председателите, в събитието участие ще вземат еврокомисарят по европейската политика за съседство и преговори за разширяване Йоханес Хан и президентът на Европейската банка за възстановяване и развитие Сума Чакрабарти.  ", "date": "2018.08.26", "title": "Борисов отменя визитата си в Албания"}
