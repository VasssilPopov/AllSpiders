{"url": "http://epicenter.bg/article/Notev--Okonchatelnoto-reshenie-za-vota-na-nedoverie-shte-vzemem-sled-otgovoren-politicheski-analiz/204173/2/0", "text": "Вотът на недоверие има своята конституционна уредба и не може да се вземе без сигурни ангажименти от политическата сила, която го внася. Това каза за сутрешния блок „Добро утро България“ на Радио „Фокус“ народният представител от „Атака“ Явор Нотев. Той допълни, че вероятно „Атака“ ще получи покана за консултации с БСП във връзка с вота и ще бъдат осъществени разговори в днешния ден.   Явор Нотев уточни, че успешното провеждане на вота на недоверие би означавало назначаването на служебното правителство и подготвяне на редовни избори за излъчване на редовно правителство. Според него не е отговорно да се заяви емоционалното решение за принадлежност към опозицията и твърда критика на управление със съдействие и съучастие във взимането на властта.    „Всички тези въпроси са изключително тежки и предизвикват размисли. Решението е отговорно и аз не мисля, че то ще бъде взето единствено и само с аргументите, които ще ни представят колегите от ПГ на БСП по време на тези консултации и разговори. По-дълбоки са нещата. Има време до понеделник, когато евентуално ще бъде внесен вотът и ще трябва да отделим време и усилия за едно запознаване, а най-вече за един отговорен политически анализ на ситуацията в страната, за да вземем окончателното си решение“, допълни той.    Явор Нотев каза още, че политическата 2020 г. ще бъде трудна, заради проблемите, които стоят за разрешаване, а и защото е предизборна година. Той изпитва опасение от това, че предизборните месеци не са градивни и ефективни при разрешаването на реални проблеми. Нотев каза още, че годината ще бъде трудна и се надява да се формира отговорно отношение, за да се селектират и класират проблемите пред страната.   Добро, но закъсняло е решението за създаване на държавен ВиК холдинг, заяви Нотев. Той уточни, че това е антикризисна мярка.    „Водоснабдяването, начинът на управлението на този процес, цената на водата в различните населени места, качеството на водата - всички тези въпроси бяха в основата на наши предложения. Говоря вече за предложения и виждания на партия „Атака“ за по-чувствително и усилено участие в спективно и отговорно отношение на държавата при управление на тези ресурси, които могат да бъдат определени като стратегически и като въпроси, които имат пряко отношение към националната сигурност. Неведнъж тези теми са били, включително и повод, и предмет на протести от страна на привържениците на партия „Атака“ с предложение за повече държава в управлението на тези отрасли“, допълни той.    Явор Нотев каза още, че налагането на пълен мораториум върху вноса на боклук у нас също е била единствената бърза и спешна реакция от страна на държавата. Според „Атака“ тенденцията трябва да бъде да не се приемат такива количества и в бъдеще след отпадането на мораториума, добави народният представител от партията.", "date": "2020.01.17", "title": "Нотев: Окончателното решение за вота на недоверие ще вземем след отговорен политически анализ"}
{"url": "http://epicenter.bg/article/Rumen-Radev--Az-ne-se-sastezavam-s-nikogo-/204178/2/0", "text": "На \"Дондуков\" 2 не се отзоваха нито от ръководството на парламента, нито от правителството. Дойдоха само представители на опозицията, на ГРАО и на Държавната агенция за електронно управление.   \"Аз не се състезавам с никого\", заяви държавният глава Румен Радев преди началото на срещата му за проблемите в изборния процес с представители на изпълнителната и законодателната власт, както и с парламентарно представените политически сили.   На срeщата присъстват само представители на БСП и на ДПС, начело с председателя на Движението Мустафа Карадайъ.   ГЕРБ, ОП и Воля не уважиха поканата на държавния глава. Няма представители и на МС.   \"Имам една единствена амбиция - да имаме честни и прозрачни избори. Поканите към участниците в тази среща съм изпратил още на 8 януари\", заяви той, предаде NOVINI.BG.    Припомняме ви, че държавният глава настоява и за въвеждането на 100% на машинното гласуване.   Вчера, на председателски съвет, всички парламентарно представени сили постигнаха консенсус за изработването на нов Изборен кодекс.   \"Ако искаме машинно гласуване, промените трябва да започнат сега\", заяви Радев. Той поиска от Министерски съвет да каже докъде се простират неговите амбиции, възможности и воля това да стане.    \"Знам, че на управляващите не им се иска този диалог, но той трябва да се случи, защото е важен за българските граждани. Трябва и подкрепа за дейността на ГРАО\", обяви Радев.   Искам да благодаря на всички, които се явиха на днешната среща. Това са представителите на БСП, ДПС, ГРАО и Агенцията за електронно управление. Не се явиха представителите на Народното събрание, Министерски съвет, на ниво вицепремиер, парламентарно представените партии от управляващата коалиция. Това каза президентът Румен Радев, по време на среща за актуални въпроси от изборния процес, както и мерки и средства за преодоляване на проблемите, предаде Агенция „Фокус“. „Управляващите претендират за диалог между институциите, а на практика избягаха от него и то по един жизнено важен за цялото ни общество въпрос - усъвършенстване на изборното законодателство и на условията, които водят до едни честни, справедливи и прозрачни избори“, каза още държавният глава. „Надявам се вчерашното пожарно заседание в Народното събрание да не е стимулирано само да се изпревари срещата при президента, а да доведе до реален резултат. Аз не се състезавам с никого. Имам една единствена амбиция да има един честен изборен процес. За тази среща аз обявих още по време на самите избори, поканите към всички участници още на 8 януари тази година. Въпросите, които искам да се поставят тук, това са преди всичко усъвършенстване на изборното законодателство, което трябва да започне на време. Това беше и моят мотив“, добави Радев. „Знаем каква е динамиката на парламента и колко много проблеми има да се обсъждат, за да не потъне в тях тази важна тема и за да може този път 6 месеца преди изборите да имаме ясно и рационално изборно законодателство.   Другият важен въпрос е машинното гласуване. Ако ние ще вървим и трябва да вървим според закона към машинното гласуване, процедурата трябва да започне сега. В закона за държавния бюджет за 2020 г. няма позиция за заделени средства за машинно гласуване. Тук беше място на Министерски съвет да кажа ясно своят ангажимент, какво смятат да правят. Ще наемаме ли, ще купуваме ли? Рационално е да се закупят машини, защото излизат по-евтино. Ако ще минаваме към други технически устройства, трябва време. Да не се окаже като на предните избори - машинно гласуване, но няма време за процедури. Това са моите мотиви“, посочи още той. „Разбира се дистанционно, електронно гласуване. Това е изключително важна тема и аз ще настоявам тя да бъде реализирана. Тук е ролята на Министерски съвет да покаже своите амбиции и воля. Друга важна тема актуализиране на избирателните списъци. Ако решим да тръгнем към такава стъпка, това е огромна по обем дейност. Затова са тук и представителите на ГРАО, за да стигнем до някакво решение. Това е в правомощията и отговорностите на Министерски съвет“, обясни президентът. „Аз продължавам да настоявам за този диалог. Знам, че не им се иска на управляващите, но той е важен за гражданите и за българската демокрация и трябва да се случи“, допълни Румен Радев  ", "date": "2020.01.17", "title": "Румен Радев: Аз не се състезавам с никого (ВИДЕО)"}
{"url": "http://epicenter.bg/article/Valeri-Simeonov--Iznenadvashto-Borisov-i-Goranov-podkrepiha-ideyata-za-darzhavniya-monopol-nad-lotariyata-/204199/2/0", "text": "\"Първо обсъдих с министъра на финансите и с министъра на спорта и получих подкрепа от тях. И изненадващо получих подкрепа и от премиера\". Това обяви лидерът на НФСБ Валери Симеонов по повод внесения от него вчера законопроект за държавния монопол върху всички хазартни игри и лотарии. Това е станало на среща в Министерския съвет тази сутрин, на която са присъствали премиерът Бойко Борисов, министърът на финансите Владислав Горанов и министърът на спорта Красен Кралев. Те са заявили, че подкрепят предложението му лотарийните игри да могат да се извършват само от държавния тотализатор, а не и от частни фирми, както е в момента. Промените в Закона за хазарта бяха внесени в парламента снощи и на практика предвиждат национализация на частния бизнес и преминаването на тази дейност само към държавата    На въпрос защо определя подкрепата на Борисов като изненадваща лидерът на НФСБ каза: \"Е, честно казано, не очаквах такава категорична подкрепа\".  Попитан дали четиримата са имали среща за законопроекта днес, той поясни: \"Да, затова закъснях за Народното събрание.  Имах среща в Министерския съвет с тях\". След което каза, че разчита и на подкрепата на БСП за приемане на законопроекта, защото преди време Корнелия Нинова обещала такава.    Валери Симеонов представи накратко предложенията си пред медиите в парламента. Той обяви, че иска държавен монопол над лотарийните игри, какъвто има в Европейския съюз, и допълни, че в законопроекта са предвидени срокове за прекратяване на лицензите на частните фирми.    В момента лицензи за лотария имат частните дружества \"Национална лотария\" и \"Лотария България\", в които мажоритарен дял има бизнесменът Васил Божков. Прекратяването на дейността им ще засегне неговите интереси в този сегмент от хазартния бизнес.      Валери Симеонов каза още, че предлага продажбата на лотарийни талони да се извършва само в лицензирани обекти, а не и в бензиностанции и супермаркети, както е сега, и такива да няма в радиус от 300 метра от училища.    За срещата и подкрепата потвърди по-късно и министърът на финансите Владислав Горанов, който обяви, че така ще бъдат увеличени в пъти средствата за спорт, които идват като трансфери от държавния тотализатор, защото ще се увеличи дейността му.    На въпрос не е ли това национализация на частен бизнес Горанов каза, че не може да се говори за национализация, тъй като не се отнемат активи, а става въпрос за монополизация. Попитан защо промените се прокарват след слухове за хазартни войни, той обяви, че те ще важат за всички хазартни оператори.", "date": "2020.01.17", "title": "Валери Симеонов: Изненадващо Борисов и Горанов подкрепиха идеята за държавния монопол над лотарията "}
{"url": "http://epicenter.bg/article/Goranov--Darzhavniyat-monopol-nad-lotariite-e-obichayna-praktika-v-ES/204201/2/0", "text": "Смятам да предложа превръщането на Комисията по хазарта в едноличен орган. Това каза министърът на финансите Владислав Горанов пред журналисти във връзка с внесения от Валери Симеонов Закон за хазарта, предаде репортер на Агенция „Фокус“.    „Имахме по искане на г-н Симеонов сутринта при премиера среща във връзка с предолжената от него инициатива. Чуха се позициите на Министерство на младежта и спорта ,че подобна промяна ще осигури допълнителен ресурс за спорта. Ако сегашният пазарен дял на подобен тип хазарт, говорим за лотариите, ще съсредоточи върху държавното дружество, би трябвало в пъти да се увеличат постъпленията.   Българският спортен тотализатор освен данъците, които плаща към държавата, финансира с немалък процент от постъпленията си българския спорт с трансфери към Министерство на младежта и спорта“, обясни Горанов.    Той поясни, че по-голямата част от европейския опит е подобен. „Опитът, който в момента проучваме, за да си изградим окончателно позиция показва, че в доста държави е установен за този тип игри пълен държавен монопол. Не виждам пречка това предприятие, което и в момента организира лотарии, да може да развие капацитета си. То има и доста териториални звена. Знаем Българският спортен тотализатор организира цифрови игри, има териториални поделения, много пунктове. Не виждам пречка той да може да предложи подобно покритие на този вид игра. В края на краищата не би трябвало пазарът да се разраства самоцелно. Особено при хазарта разхода за едни, е приход за други“, каза още министърът.    Според него, ако някой е притеснен, ще внушава, че се говори за национализация, но точният термин е монопол.    На въпрос дали има влияние върху Комисията по хазарта, Горанов уточни, че текат проверки. „Смятам да предложа и предполагам, че ще срещна подкрепа за превръщането на комисията в едноличен орган. Очевидно и първоначалните анализи са такива – комисията допуска противоречиви решения през годините, което показва, че има натрупани грешки в нейната работа и трябва да бъдат изправени“, заяви още Горанов.   Министърът уточни, че това ще бъде направено до месец.   Той поясни, че едноличен означава, че ще има единен ръководител на държавна агенция например, който ще върши работата на комисията като колективен орган. Според него спокойно комисията може да се назначава от правителството и от министъра на финансите.   На въпрос дали ще има промяна в ръководството, министър Владислав Горанов уточни, че в момента, в който се стигне до такова решение, ще се прецени кой да е. \"Не виждам пречка да е сегашният ръководител на комисията\", допълни още той.   Не се чувствам свободен след вота на недоверие да си търся друга работа. Това каза министърът на финансите Владислав Горанов във връзка с вота на недоверие на БСП.   На въпрос дали го притеснява вота на недоверие, Горанов отговори, че правителството е подкрепено от парламентарната група на \"Обединени патриоти\" и на ГЕРБ.    \"То ще функицонира дотогава, докогато повече от половината народни представители не решат друго. Без да правим аритметични интерпретации, не се чувствам свободен след вота да си търся друга работа\", каза още Горанов.", "date": "2020.01.17", "title": "Горанов: Държавният монопол над лотариите е обичайна практика в ЕС"}
{"url": "http://epicenter.bg/article/Radev--Upravlyavashtite-izbyagaha-ot-dialoga-za-provezhdaneto-na-chestni--prozrachni-i-spravedlivi-izbori/204206/2/0", "text": "Управляващите претендират за диалог между институциите, но на практика избягаха от него и то по един жизненоважен за цялото ни общество въпрос – усъвършенстване на изборното законодателство и на условията, които водят до честни, прозрачни и справедливи избори.   Това каза държавният глава Румен Радев в рамките на инициираната от него поредна среща на „Дондуков“ 2 за преодоляване на проблемите в изборния процес, съобщиха от прессекретариата на президента.    На срещата бяха поканени представители на изпълнителната и законодателната власт и на парламентарно представените политически сили. Отзоваха се представители на парламентарните групи на „БСП за България“ и на ДПС, както и от ръководствата на Главна дирекция „Гражданска регистрация и административно обслужване“ /ГРАО/ и на Държавна агенция „Електронно управление“. В срещата участва и вицепрезидентът Илияна Йотова.    „Силно се надявам вчерашното „пожарно“ заседание в Народното събрание да не е стимулирано единствено от мотива да се изпревари срещата при президента и очаквам да доведе до реални резултати“, отбеляза Румен Радев.    Основният мотив за провеждането на срещата на държавния глава с парламентарно представените партии на „Дондуков“ 2 е усъвършенстване на изборното законодателство, което да започне навреме, така че този път законодателните промени да са приключили шест месеца преди провеждането на изборите. Машинното гласуване е важен въпрос, чието решаване трябва да започне сега, предвид законовите срокове по обществените поръчки, дейностите по сертифициране, обучение, защита срещу вмешателства в машините, посочи Румен Радев.    Това са сериозни проблеми, но ако ще минаваме към други технически устройства, също трябва време. Да не се окаже, както на предните избори, че в закона е предвидено машинно гласуване, но няма време за провеждането на необходимите процедури, подчерта още президентът.   Румен Радев отбеляза и че в Закона за държавния бюджет за 2020 година няма заделени средства за машинно гласуване. „Затова беше мястото тук на Министерския съвет да каже ясно своя ангажимент и какво смятат да правят – ще наемаме ли, ще закупуваме ли машини. Винаги е по-рационално да се закупят машини, защото излизат по-евтино“, добави държавният глава.    Президентът открои актуализацията на избирателните списъци като друга важна тема. Според него това е необходима стъпка, но ще изисква огромна по обем дейност. По думите на държавния глава този въпрос отново е в правомощията и отговорностите на Министерския съвет.   „Знам, че не им се иска на управляващите, неудобен е за тях, но той е от полза за българските граждани и българската демокрация и трябва да се случи“, заяви още президентът Румен Радев.", "date": "2020.01.17", "title": "Радев: Управляващите избягаха от диалога за честни избори"}
{"url": "http://epicenter.bg/article/Karadaya-kam-Radev--Iskame-da-se-spazva-Konstitutsiyata-i-vseki-balgarski-grazhdanin-da-mozhe-da-glasuva/204212/2/48", "text": "„За ДПС е важно да не се нарушава Конституцията и да не се отнемат правата на гражданите по време на избори.“ Това каза председателят на ДПС Мустафа Карадайъ, по време на среща с президента за промени в изборното законодателство, съобщиха от пресцентъра на партията.    „Проблемите ни са доста, защото във времето парадигмата за промяна на изборното законодателство не е било да се улесняват българските граждани, а да могат да се спазват конституционните права. Обикновено властимащи да променят по тяхно усмотрение законодателството\", добави Карадайъ.    „Практиката и опитът показват, че всички промени са се обръщали към тези, които са правили промените. Може изборният кодекс да се опрости така че да улесни всички – избирателите, администрацията и всички, които имат отношение към изборния процес. Най-важното за нас е да се спазва Конституцията, имаме препоръки от международни организации. От страна на ДПС правомощията на президента към гражданските права ние ги считаме за задължения. Очакваме институцията президент да се включи в този процес за запазване на правата на българските граждани, които ясно са изписани в Конституцията“, каза още той.    „Всички въпроси, включително и технологията на гласуване, са второстепенни, ако правата на гражданите са отнети със закон. Говоря за български граждани, които на президентски избори са гласували, но на местните избори правата им са отнети. Трябва да тръгнем от Конституцията и да гарантираме правото на всеки гражданин да избира и да бъде избиран“, обясни председателят на ДПС.    По думите му страната ни има опит в машинното гласуване и можем да го направим.    „Идея беше на ДПС да се прилага след определен период. Тезата ни е била, че техниката - машините трябва да бъдат на държавата. Софтуерът трябва да бъде разработен от държавата. Държавата, ако организира машинно гласуване, ние сме за“, посочи още Карадайъ.    „Любопитно ми е къде и как се прилага дистанционно гласуване. Какви са вашите идеи по темата, и какви гаранции, сигурност и доверие от страна на гражданите може да се осигури“, попита Карадайъ във връзка с идеята за дистанционното гласуване.    „И президентската институция и Народното събрание да гарантират правата на българските граждани. Всеки български гражданин да намери себе си някъде и в който и да е избирателен списък и на която и да е секция. Всякакви термини от рода на уседналост и ред други терминологии, които се включват като параван за отнемане на граждански права, ние ще бъдем категорично против. Надявам се президентът да е против нарушаването на Конституцията и отнемане на правата на гражданите“, допълни Мустафа Карадайъ.    Лидерът на ДПС засегна и темата за преференциите, като каза, че това е тема, която се използва абсолютно популистки зад паравана мажоритарност на избора.    „Законодателството дава възможност да има мажоритарни избори. Всеки, който счита, че хората го харесват, няма нужда да влиза в партийни листи, може да се кандидатира като независим кандидат, да си получи съответния брой гласове и да бъде мажоритарно избрания – дали обществен съветник, дали народен представител или член на Европейския парламент, каза още лидерът.    „От друга страна видяхме и резултатите от преференциалното гласуване. Ние предупреждавахме, че на предишни избори са били над 400 000 недействителните гласове. При промените в сегашния Изборен кодекс, сегашните избори произведоха над 450 000 недействителни гласове“, заключи Карадайъ.    Да не концентрираме срещата само върху технологията на гласуването. Разбира се машинното гласуване е много важно и ДПС е предлагало и отстоявало във всички законопроекти тази теза. Това каза зам.-председателят на ПГ на ДПС Хамид Хамид по време на среща.    „За нас са изключително важни гарантирането и спазването на конституционните права на българските граждани. Огромна група български граждани заради партийни и изборни сметки са лишени от това право. Само след 15 дни към тази група български граждани ще се добавят поне още 250–300 000 български граждани. Групата става толкова голяма, че трябва да се замислим по този въпрос, трябва да се замислим дали е въведена тази уседналост, която е лишаване от право да се гласува“, добави Хамид.", "date": "2020.01.17", "title": "Карадайъ към Радев: Искаме да се спазва Конституцията и всеки български гражданин да може да гласува"}
{"url": "http://epicenter.bg/article/Ministarat-na-okolnata-sreda-i-vodite-Emil-Dimitrov-e-na-poseshtenie-v-Pernik/204213/2/0", "text": "Министърът на околната среда и водите Емил Димитров е на посещение в Перник. Това съобщиха от пресцентъра на МОСВ.   В момента той извършва оглед на язовир Студена и ще се срещне със служители на Басейнова дирекция, които от сутринта извършват проверки на деривациите на язовира.   След това министър Димитров ще обсъди ситуацията с кмета на град Перник Станислав Владимиров.", "date": "2020.01.17", "title": " Емил Димитров е в Перник,  поверява нивото на яз. “Студена”"}
{"url": "http://epicenter.bg/article/Premierat-Boyko-Borisov-ne-e-poluchaval-pokana-ot-prezidenta-za-izbornite-debati-/204216/2/0", "text": "Във връзка с медийни въпроси защо Бойко Борисов не е присъствал на срещата днес в президентството, информираме следното: председателят на ПП ГЕРБ и министър-председател на България Бойко Борисов винаги е демонстрирал готовността си за участие в диалог по всички обществени теми, както във вътрешен, така и в международен план.   Борисов обаче не е получавал покана от президента Румен Радев за участие в днешната среща за обсъждане на актуални въпроси в изборния процес. Това съобщиха от пресцентъра на ПП ГЕРБ.    „Такава покана не е изпращана до него нито в Министерския съвет, нито в Централата на ПП ГЕРБ. Бойко Борисов многократно е заявявал, че съвместната работа между институциите е ключова за стабилността и развитието на страната ни. Винаги, когато е имало предложения за диалог и срещи, Бойко Борисов се е отзовавал, както като партиен лидер, така и като министър-председател“, пише още в прессъобщението.   На запитване на Епицентър.БГ защо не е поканен Борисов, от прессекретариата на държавния глава заявиха, че е изпратена покана до вицепремиера Томислав Дончев като пряк отговорник за изборния процес в страната. Покани били отправени и към шефовете на парламентарни групи. Борисов не е канен нито като премиер,  нито като лидер на политическа партия, уточниха от прессекретариата.    ", "date": "2020.01.17", "title": "ГЕРБ: Борисов не е канен на срещата при президента. От \"Дондуков\" 2 потвърдиха: Така е!"}
{"url": "http://epicenter.bg/article/Kmetat--v-chiyto-dom-otkriha-boen-arsenal--podade-ostavka/204169/3/0", "text": "Кметът на белослатинското село Соколаре Николай Нинов хвърли оставка, след като полицията откри в дома му незаконни оръжия, над 400 патрона и цигари без бандерол.    Преди два дни полицията обискира дома на Григорий Груев по сигнал за незаконно съхранявани в имота боеприпаси.    \"Намериха патрони малко от баща ми, той някога е бил въоръжена охрана на пилетарниците на селото и са му останали. Не ми е казал\", заяви Григорий Груев, цитиран от БТВ.    Малко след това е обискиран и домът на кмета Николай Нинов. Той и съпругата на Груев били опоненти на изборите през октомври. В кметския имот униформените открили над 400 патрона, самоделен пистолет и фабрично изработена пушка неустановен модел, а също така и почти хиляда къса незаконни цигари от различни марки.    След акцията Нинов не вдига телефона си. Няма го и на работното му място. Съсед на кмета е заявил пред полицията, че боеприпасите и оръжията са негови, но и близките му отказаха коментар.    Нинов е втори мандат кмет на селото. Преди няколко години се прочу с това, че и той, по примера на Ценко Чоков, заведе на свои разноски съселяните си на екскурзия. След огласяването на случая с бойния арсенал Нинов е депозирал оставка.    Хората от селото застават зад Николай Нинов и го подкрепят. Те настояват той да се кандидатира отново за кмет. \"Ние знаем, че е бил полицай и си има законно оръжие, а сега, че има незаконно, на всеки човек в къщата знаеш ли какво има\", посочва мъж от селото. По случая е образувано полицейско производство заради намерените в дома му боеприпаси и оръжие.", "date": "2020.01.17", "title": "Кметът, в чийто дом откриха боен арсенал, подаде оставка"}
{"url": "http://epicenter.bg/article/V-Sofiya-e-po-skapo--otkolkoto-v-Bukuresht--Belgrad-i-Tirana/204189/4/0", "text": "Статистическият индекс „Numbeо“ публикува класация на най-скъпите градове в света. Според него София е на 297-о място сред 440 страни в света по най-скъпи разходи за живот, съобщава БНР.   Индексът на разходите за живот се изчислява на базата на цените в магазини и ресторанти, транспортни тарифи, сметки за комунални услуги и покупателната способност на местното население.    От Numbeо са изчислили, че на едно четиричленно семейство са му нужни 3055 лева и 31 стотинки, за да живее нормално.  В тази сума не е включена сумата за наем на апартамент. Само на един човек са му нужни 870,47 лева за да се издържа, отново без да се включва наема на жилище. Средната работна заплата е 1388,40 лв    След столицата се нарежда Варна на 333-то място. Според индекса, за да живееш там, са ти нужни 2786 лева за четиричленно семейство и 792 лева за един човек. Средната работна заплата в града е 1002,17 лева.  От българските градове следващ е Пловдив, който заема номер 339. За четири човека там са нужни 2778 лева, а за един - 793 лева. Средната работна заплата на месец тук е 1008, 50 лева.    От големите градове в България най-евтин се оказва Бургас, който заема 358-мо място. Там, за да живее добре четиричленно семейство, са нужни 2689 лева, а самостоятелен човек - 785 лева. Средната работна заплата в морския град обаче е и една от най-ниските - 791 лева след удържането на данъци и такси.    В сравнение с нашата столица няколко други балкански града са малко под нея в класацията. Например Букурещ (Румъния) е на 304 място, Белград (Сърбия) – на 308, Тирана (Албания) – на 314, следвана от Сараево (Босна и Херцеговина) на 315.     Тази година Цюрих е лидер в индекса на разходите за живот. Всички места в челната петорка са разпределени между швейцарски градове. Цюрих е следван от Базел, Лозана, Женева и Берн.   В челните 10 влизат още градовете Ставангер, Осло и Трондхайм (всички в Норвегия), Рейкявик (Исландия) и Берген (Норвегия).   На последните места са Карачи и Исламабад (Пакистан) и три малко известни индийски града.  ", "date": "2020.01.17", "title": "Животът в София е по-скъп, отколкото в Букурещ, Белград и Тирана"}
{"url": "http://epicenter.bg/article/Mirela-Kostadinova--Geroystvoto-na-kap--Nikolov-vdahnovyava-Dora-Gabe-za-romana--Malchalivi-geroi-/204204/11/105", "text": "Днес никой не говори за геройства. Романът „Мълчаливи герои“ на Дора Габе отдавна е отпаднал от учебниците по литература и стои забравен по рафтовете на библиотеките. Подвигът на капитан Райчо Николов също е забравен.   През 1931 г. писателката публикува романа за юноши, в който разказва за живота на този славен българин. Още в началната страница тя отбелязва: „Първата част на тая книга почива върху дневника на капитан Райчо, писан в Русия, когато е бил в кадетския корпус. Дневникът е предаден на „Музея на революционното движение“, където е дипломата с герба, дадени му от император Александър II… Почти всички събития, до последните три глави в първа част, са исторически верни. Втората част е само картини и скици, почиващи върху исторически факти. Освен от библиографията, посочена в края на тази книга, исторически данни получих и от съвременници на капитан Райчо преди четиридесет години“.   Критиците казват, че това е най-добре илюстрираната нейна творческа амбиция. При посещение в Пловдив Дора Габе случайно се среща с дъщерята на този герой, която ù показва руската диплома на своя баща като семейна реликва. Историята впечатлява Дора Габе и след половин година предварителна работа, само за два месеца, тя завършва повестта.   „Трябва да ви кажа, че винаги ми прави впечатление героичното. Уважавах мъжете, защото героите се раждаха главно между тях“, разказва тя за творбата, пресъздала силата на човешкия дух и възможности.   Кой е този човек? Какво е впечатлило писателката, за да опише живота му? Той е роден на 6 септември 1840 г. в Райковските колиби край Трявна в семейството на Николай Трифонов, който се занимавал с ковашкия занаят и със земеделие. Момчето му рано напуска родното си място. Отива в Русе, за да учи терзийство при Хаджи Петра. Били тежки години на война между Русия и Турция. Хората се вълнували по улиците и мегданите и говорели все за Кримската война (1853-1856).   През един юлски ден на вратата на чорбаджи Петър потропал чорбаджи хаджи Йоан. Поканили госта. Заговорили се двамата на политически теми. Заслушало се и чирачето Райчо. Тогава хаджи Петър го изпратил да купи два юза ракия. Момчето се досетило, че двамата чорбаджии не го искат за свидетел на приказките им. Имали нещо важно да си казват.   Райчо проводил някой си Първан да изпълни поръчката, а той залепил ухо под прозорците на дюкяна. Разбрал, че турците ще минат Дунав и ще нападнат ненадейно руснаците във Влашко. Цял ден момчето стискало между зъби тайната. И решило. След падането на нощта преплувал с две кратунки под мишници големия Дунав. Премръзнало и гологлаво стигнало румънския бряг.   Руските войници подсушили и облякли момчето в шинел. Научили го как да се обърне към княза. А то им разказало за намеренията на турците да нападнат ненадейно руските войски. Тринадесетгодишнйят Райчо извършил незабравим подвиг, за което е награден с орден. Руснаците го облекли като руски войник и го задържали в лагера за кратко.   За геройството на детето князът докладвал на императора. В служебния списък на Райчо Николов пишело: „С риск и опасност за живота си преплувал река Дунав и известил на генерал-адютанта княз Горчаков за състава на турските войски и намерението им да нападнат руските войски, за което е награден със сребърен медал с надпис „За усърдие“ на Аненска лента съгласно указа на императора Николай Павлович, издаден в Букурещ на 14 юли 1854 г.“.   Пристига заповед, която изпраща Райчо да учи на императорски разноски в училището на кадетския корпус в Петербург. Отначало живее в семейството на Озеров. Учи в школата за офицери. Момчето се дипломира през 1860 г. и постъпва на военна служба в трета гвардейска пехотна дивизия в Кексхолския гренадирски полк. Заедно с полка си служи във Варшава, където е поручик. По собствено желание е на служба на бесарабската граница. Той е първият български офицер-граничар. Тук е до 1873 г. и напуска армията. Минава под венчило с Екатерина Дечева, с която живее в Комрат.   Офицер с „особени поръчения“ в Румъния, където следи подготовката на Априлското въстание през 1876 г. Тук се среща с революционните комитети в Букурещ и Гюргево, с Ботев, Каравелов и Стамболов. Олимпи Панов, който е подпредседател на Българския революционен централен комитет в Букурещ му пише: „Вие с Вашето присъствие при българските отряди, давате добрия пример на всички наши съотечественици да се притекат там, където ги зове длъжността им“. Участва във войната между Сърбия и Турция, както и в Освободителната война. И в зимното настъпление на руските войки в боевете при Шипка – Шейново. Затова получава званието „майор“. Награден е с повече от шетнадесет ордена и медали, между които „Св. Анна“ III степен. Райчо Николов е и един от смелите българи, който защитава местното население в района на село Стеврек, Еленско от башибозушките банди. По време на временното рурско управление във В. Търново той е „дружинен командир“.   Името му се свърза и с обединяването на Княжество България с Източна Румелия през 1885 г. Като комендант на Пловдив и член на Временното революционно правителство, майор Райчо Николов отива да завземе пощенската станция и арестува началника ù Тодоров, агент на турската власт. Той хуква навън. Между двамата започва престрелка. Тодоров улучва Райчо Николов и капитанът пада прострелян в главата. Момчето с кратунките затваря очи завинаги, не видял осъществено въжделението си – обединена и свободна Българи. Пада убит от ръката на българин…   Той е единствената жертва на Съединението в Пловдив.   Така, вдъхновена от живота и делото на капитан Райчо Николов, Дора Габе създава забравената днес книга. Дума по дума, ред по ред изгражда неговия образ. Тя самата признава пред Иван Сарандев, че единствената трудност, която среща в работата си е момента, в който пише за боевета на Шипка. В къщата, в която живеела, обитавал и един добродушен стар генерал. Той ù начертава с тебешир разположението на позициите и подробно разказва за всеки един от трите героични дни на шипченската сражения. А после тя майсторски пресъздава разказа му върху белия лист.", "date": "2020.01.17", "title": "Мирела Костадинова: Геройството на кап. Николов вдъхновява Дора Габе за романа „Мълчаливи герои“"}
{"url": "http://epicenter.bg/article/Ryadak-zlaten-medalyon-na-kan-Omurtag-be-prodaden-v-Nyu-York/204207/6/0", "text": "Рядък златен медальон от IX век с образа на кан Омуртаг бе продаден в понеделник вечерта на търг в Ню Йорк за 47 500 долара, съобщи btv. Аукционнната къща „Класик Нумизматик Груп” спази правилата и запази анонимността на купувача, но със сигурност това не е представител на България.    В студиото на bTV на въпрос, дали медальонът от търга е автентичен и как се е оказал зад океана, гл. инсп. Ангел Папалезовов, началник сектор „Културно-исторически ценности“ в ГДНП каза, че отговори на тези въпроси трябва да дадат американската прокуратура и специалистите от ФБР. \"Българските власти поискаха медальонът да бъде свален от търга, за да се направят необходимите експертизи. От началото на месец декември ние водим активна кореспонденция с американските власти, но все още нямаме категорични данни дали експонатът е автентичен. Има данни за някакви нарушения и точно заради това американската прокуратура е започнала разследване, в което участва и ФБР“, каза Папалезов пред btv. От думите му стана ясно, че текат допълнителни експертизи за автентичността на артефакта и за неговия произход.    Известен е само още един такъв медальон на Омуртаг и той се намира в Националния исторически музей в София. Открит е през 1975 г. от археолога Петър Славчев при разкопки на хълма Царевец във Велико Търново.    Първият е публикуван от Карел Шкорпил през 1905 г. и е открит в района около столицата на Омуртаг, Плиска. Очевидно не е останал в учения, който не е успял да го снима, а е направил само линеарна рисунка. Вероятно артефактът от търга в Ню Йорк е именно описаният и пубикуван от Карел Шкорпил през 1905-а, за който досега нямаше достоверна информация къде се намира и чия собственост е.    Проф. Константин Дочев, който лично е участвал при разкопките край Царевец, където е открит единият от двата златни медальона с лика на владетеля заяви пред БНТ, че според него експонатът в Ню Йорк е напълно автентичен. Продаденият в САЩ златен знак обаче е в много по-добро състояние от този, с който разполага НИМ. Според обявата на аукционната къща, става въпрос за трети, неописан до сега екземпляр, за чието откриване няма информация. Двата златни медальона са изключително рядка археологическа находка. Предполага се, че с тях Омуртаг е награждавал приближените си. ", "date": "2020.01.17", "title": "Рядък златен медальон на кан Омуртаг бе продаден в Ню Йорк"}
{"url": "http://epicenter.bg/article/SASht-priznaha--11-voennosluzheshti-sa-postradali-pri-raketnite-udari-na-Iran/204164/7/0", "text": "11 военнослужещи на САЩ са пострадали при ракетните удари, които Иран нанесе на 8 януари срещу иракската база в Айн ал Асад, съобщава специализираният портал Defense One, цитирана от \"Фокус\".    Според източници на медията от Пентагона, получилите наранявания са били транспортирани във военна болница в Германия за преглед.    От щаба на операцията „Непоколебима решителност\", която се провежда в Ирак и Сирия от група държави, ръководени от САЩ, като цяло не отрекоха информацията от източниците на изданието. „Както бе посочено по-рано, нито един американски войник не е загинал по време на атаката на Иран срещу базата на Айн ал Асад на 8 януари. Въпреки това на няколко военни им бе оказана помощ във връзка със симптоми на удар от снаряди от експлозията, те все още се изследват\", цитира порталът думите на говорителя на оперативния щаб полковник Майлс Кегинс. ", "date": "2020.01.17", "title": "САЩ признаха: 11 военнослужещи са пострадали при ракетните удари на Иран"}
{"url": "http://epicenter.bg/article/Dzhokovich-poluchil-smartni-zaplahi-ot-albanskata-mafiya--VIDEO-/204195/8/0", "text": "16-кратният шампион от Големия шлем - Новак Джокович си навлече сериозни проблеми след празненствата на триумфа в ATP Cup през миналата неделя,      Заедно с песента на Камелия - \"Луда по тебе\", сърбите пяха и тяхна песен за Косово - \"Видовдан\" на Гордана Лазаревич, която вбеси посланика на Косово в България - Едон Цана, определил тенисиста като \"примитивен, назадничав и обикновен балкански националист и шовинист\".    Оказва се обаче, че Цана не е единственият обиден и по петите на Джокович вече е и албанската мафия. Близък до сърбина призна, че той е получил смъртни заплахи за собствения си живот и за този на семейството си в социалните мрежи, които обаче засега не приема особено сериозно.    \"Ноле е първокласен спортист и патриот, който не е мрази и не е обидил никого. Всичко останало са мръсни политически игри. Не го е страх и няма да позволи това да помрачи радостта и е готов за още победи\", коментира източникът пред сръбските медии.  ", "date": "2020.01.17", "title": "Джокович получил смъртни заплахи от албанската мафия (ВИДЕО)"}
{"url": "http://epicenter.bg/article/Moment-na-nezhnost-mezhdu-Uilyam-i-Keyt-raztopi-sartsata-na-milioni--VIDEO-SNIMKI--/204223/10/0", "text": "Преди дни херцогът и херцогинята на Кеймбридж посетиха английския град Брадфорд. Това беше първата им официална изява за тази година. Те изглеждаха много щастливи и не показаха никакво притеснение във връзка със скандала около Megxit.    На клип, разпространен в социалните мрежи, се вижда и момент на нежност между съпрузите, който не остави безразлични почитателите им по света. На видеото Уилям подарява роза на половинката си, а тя приема цветето с топла усмивка. \r\n \r\n В Брадфорд кралското семейство се срещна с местни и правиха млечни шейкове в азиатски ресторант.        ", "date": "2020.01.17", "title": "Момент на нежност между Уилям и Кейт разтопи сърцата на милиони (ВИДЕО+СНИМКИ) "}
{"url": "http://epicenter.bg/article/Kakvo-da-sgotvim-na-Atanasovden-spored-traditsiyata---vkusni-retsepti/204074/9/0", "text": "На 18 януари се пекат и се раздават надупчени с вилица содени питки, полети с мед, за да не се шарят децата и да се умилостиви „Баба шарка“. За да не се „подсърдят“ болестите за тях се оставя на тавана парче с мед от питата, а за „лелята“ т.е. чумата - цяла питка.   Жените не плетат, не предат и не готвят боб и леща. Готви се и се раздава за здраве черно пиле с ориз, като перата на пилето се считат за лечебни и се запазват до следващата година. Традиционно празнично ястие е и свинското с бамя.    Необходими продукти:  820 г брашно  400 мл топла вода  1/2 ч.л. сода  1/2 ч.л. бакпулвер  1 ч.л. захар  1/2 ч.л. сол  1 с.л. олио  2 с.л. оцет  100 мл олио за намазване    Начин на приготвяне:  Омесва се меко тесто от - 1с.л. олио, 1/2ч.л. сол, 1ч.л. захар, брашно, сода, оцет.  Оставяме да втаса на топло за минимут 30 минути.  Пече се в загрята фурна на 200 градуса.  Поднася се с мед.        Необходими продукти:  1 кг свинско месо  500 г бамя  150 мл олио  20 г доматено пюре  2 глави лук  2 с.л. брашно  сол    Начин на приготвяне:  Бамята се накисва и почиства. Месото се запържва с нарязания на ситно лук. След като се позачерви, се сипва в тенджера и върху него се нарежда бамята. Когато е почти готово, се прибавят доматено пюре и брашно.        Необходими продукти:  1 бр. пиле на порции  2 глави лук  1 бр. морков  2 ч.ч. ориз  6 ч.ч. бульон  куркума, сол, джоджен  черен пипер - смлян и на зърна  сока на 1/2 лимон    Начин на приготвяне:  Пилешкото месо се слага в подсолена вода. След като заври се добавят глава лук и черен пипер.  В тиган се запържва другата глава лук с моркова. Прибавя се оризът и се запържва.  В тавичка се слагат оризът, пилешкото, бульонът и подправките. Пече се в умерена фурна.    ", "date": "2020.01.17", "title": "Какво да сготвим на Атанасовден според традицията – вкусни рецепти"}
{"url": "http://epicenter.bg/article/Rumen-Radev-obsazhda-izborniya-protses-s-predstaviteli-na-izpalnitelnata-i-zakonodatelnata-vlast/204162/2/0", "text": "Президентът Румен Радев ще обсъди проблемите в изборния процес с представители на изпълнителната и законодателната власт, както и с парламентарно представените политически сили.    На срещата на държавния глава с представители на Централната избирателна комисия и анализатори през декември като основни проблеми бяха откроени високият процент на недействителни и сгрешени бюлетини, а също и разминаванията в избирателните списъци и корпоративния вот.  Президентът Радев настоява и за въвеждането на 100% на машинното гласуване. Вчера, на председателски съвет, всички парламентарно представени сили постигнаха консенсус за изработването на нов Изборен кодекс. ", "date": "2020.01.17", "title": "Румен Радев обсъжда изборния процес с представители на изпълнителната и законодателната власт"}
{"url": "http://epicenter.bg/article/Dnes-e-Antonovden-/204163/2/0", "text": "Православната църква почита днес паметта на св. преп. Антоний Велики.    Свети Антоний е роден през 251 година в Среден Египет, в семейство на заможни и благочестиви родители. Останал сирак на 20-годишна възраст, той раздал наследството си на бедните и се оттеглил от света. След дългогодишна духовна борба постигнал святост и бил удостоен от Бога с дарбата да лекува. Доживял до 105-годишна възраст, запазвайки телесното си здраве и сила. Починал на 17 януари 356 г. Година преди смъртта си взел участие в борбата на Църквата против арианската ерес: победил еретиците на открит диспут, проведен в град Александрия. Успехът му е наречен „тържество на християнството“.    Погребан е по негова молба на тайно място. По-късно мощите му са открити и тържествено пренесени във Виена.    В народния календар Антоновден се празнува за предпазване от болести. На този ден жените не предат, не плетат, не варят боб и леща, за да не разсърдят чумата, шарката и \"синята пъпка\".    Специално омесени за празника содени питки, намазани с петмез, се раздават на близки и съседи за здраве, а една се оставя на тавана \"за белята, за лелята\", както е била наричана чумата. Затова Антоновден е известен още и като Лелинден.    Според една легенда имало двама братя близнаци Антон и Атанас, които изобретили ковашките клещи. Затова именните им дни се честват един след друг и на тези дни празнуват всички ковачи, железари и ножари.    На 17 януари имен ден празнуват: Антон, Андон, Антоан, Антония, Антонина, Антоанета, Тончо, Тоня, Дончо, Донко, Донка.", "date": "2020.01.17", "title": "Днес е Антоновден!"}
{"url": "http://epicenter.bg/article/Ivelina-Vasileva-otseche--Votat-na-nedoverie-nyama-da-mine--/204171/2/0", "text": "ВиК структурата е от изключителна важност, защото доставя питейна вода до населението. Факт е, че секторът е недофинансиран. Решението, което бе взето вчера за създаването на ВиК холдинг, е държавата да засили контрола. В Перник са допуснати множество грешки. Много по-рано е трябвало да бъдат взети мерки и сега положението на хората щеше да е много по-облекчено. Това заяви в ефира на БНТ Ивелина Василева, депутат от ПГ на ГЕРБ, председател на Комисията по околна среда и водите и бивш екоминистър.    \"Изпълнение са много мащабни проекти с еврофинансиране. Само в мандата на второто правителство на Борисов е изгладена близо 2 500 км мрежа, но нуждите са много повече\", обясни Василева.    По думите ѝ целта е държавата да се осигури и допълнително финансиране за доизграждане или модернизация на тази критична инфраструктура.    За кризата в Перник тя обясни, че още при въвеждане на режима и спешните мерки правителството е реагирало светкавично. \"На терен работят и министри. Всички структури от държавната администрация работят в тясно взаимодействие с местната администрация. Отпуснати са средства за подобряване на инфраструктурата, включително и за пречиствателната станция\", каза още Василева.     \"Убедена съм, че новият министър на околната среда Емил Димитров разполага с опита и ще предприеме бързи и спешни мерки за решаване на кризата и подобряване на състоянието на Перник\", каза още тя.    Името на Василева е спрягано за зам.-министър на екологията, но тя обясни, че е декларирала пълната си подкрепа и помощта, която би могла да окаже на министър Димитров. Въпреки това е на мнение, че настоящата й позиция в Комисията по околна среда и водите е изключително важна.    \"Вотът на недоверие няма да мине. Не е в полза на никого да има политическа нестабилност. Правителството доказа, че работи за преодоляване на кризата. Надявам се дебатът за него да бъде конструктивен, да има реални идеи и предложения\", каза още тя.    \"Въпрос на контрол е дали в тецовете не се гори опасен отпадък. Законодателството не допуска това\", заяви депутатът от ГЕРБ. Тя изтъкна, че има стриктна и строга разпоредба, допълнително изискване за видеонаблюдение какви материали се влагат в горивните инсталации. Въпреки това трети ден софиянци виждат ясно какво дишат, а видимостта по пътищата е около 20-50 м максимум.    Като мярка за ограничаване на горенето на отпадъци в тецовете Василева предложи налагане временна забрана по вноса на отпадъци заедно с текстовете от парламента. \"До година могат да приключат проверките - да изискаме и инсталациите, които от тук насетне ще бъдат проверявани, да се следят и по т.нар. дълбок ОВОС\", каза Василева.    \"Ние сме част от европейския пазар, имаме строг регламент. България е част от т.нар. Базелска конвенция за трансграничния превоз на отпадъци. Въпросът е дали се спазва законодателството, дали прилагането му е факт, дали има допуснати незаконни действия и ако има такива - да бъде наказано с цялата строгост на закона\", каза Василева, която бе министър на околната среда и водите в кабинета \"Борисов-2\".    \"За нас е важно да не се допуска замърсяване на околната среда, да не се допускат нерегламентирани практики и да има всички механизми за контрол\", обясни тя.", "date": "2020.01.17", "title": "Ивелина Василева отсече: Вотът на недоверие няма да мине! "}
{"url": "http://epicenter.bg/article/Balgariya-shte-poluchi-458-miliona-evro-po-mehanizma-na-Evropeyskiya-zelen-pakt-/204172/2/0", "text": "България ще получи 458 милиона евро от Фонда за справедлив преход, предаде БТА. Европейската комисия трябваше да обяви в края на февруари разпределението на помощите от Фонда за справедлив преход, но всъщност го направи ден след представянето на своя механизъм за финансиране на Европейския зелен пакт.    Както се очакваше, Полша ще получи най-много, следвана от Германия и Румъния. Трите страни ще ползват 50 процента от помощите или 3.6 милиарда евро, съобщава платформата за устойчиви финанси и отговорни инвестиции \"Новетик\" (Novethic)  Механизмът за справедлив преход предвижда подпомагане на страните да се откажат постепенно от промишлените сектори с най-големи въглеродни емисии. Целта на комисията е фондът да стане оперативен от 2021 година.      От него Полша ще получи най-много средства, максималните 2 милиарда евро или 27 процента от помощите. Страната е с най-голяма заетост в добива на въглища и лигнит - около 2 милиона души.    Следва Германия, която може да получи 877 милиона евро (11.7 процента от помощите). Румъния е трета (757 милиона евро), следвана от Чехия (581 милиона евро), България (458 милиона евро), Франция (402 милиона евро), Италия (364 милиона евро), Испания (307 милиона евро) и Нидерландия (220 милиона евро).    В списъка на Брюксел нито една страна няма да бъде изключена. В него е предвидена минимална помощ от 6 евро на човек от населението.    При разпределянето на средствата са приложени точни критерии като парниковите емисии от промишлени сектори в региони, където въглеродните емисии надвишават средните за Европа (този критерий участва в 49 процента от случаите). Взети са предвид и процентът на заетостта в тези сектори със силен въглероден отпечатък (50 процента), както и делът на производството на шистов петрол и торф.    За да бъде разпределението справедливо и насочено към най-слабо развитите страни е предвидена корекция в зависимост от средния доход на човек от всяка от страните. Това обяснява защо Германия е начело, тъй като откри много въглищни централи след закриването на ядрените си реактори. Тя е на първо място по вредни емисии, но на второ след Полша по заетост в тези сектори.    Неправителствените организации изразиха съжаление, че помощите не са обвързани с планове за отказ от изкопаемите енергии.   ", "date": "2020.01.17", "title": "България ще получи 458 милиона евро по механизма на Европейския зелен пакт."}
{"url": "http://epicenter.bg/article/Manolova--Pari-se-harchat-po-usmotrenie--na-tamno--s-reshenie-na-edin-chovek---na-premiera-/204176/2/0", "text": "Докато се назначават калинки, ще продължим да сме в кризи, смята Манолова.    Създаването, с вчерашното решение на Министерския съвет, на държавен ВиК холдинг за 1 млрд. лева е мегасхема за източване на пари.    Това заяви председателят на гражданската платформа „Изправи се.БГ“ Мая Манолова в сутрешния блок на бТВ.     „Част от тази мегасхема са и онези 500 млн. лева, които са отпуснати преди година и половина на Държавната консолидационна компания (ДКК) за ремонт на 418 язовира. Сега се добавят нови 1 млрд. лева и числото става 1,5 млрд. лева. Притеснителното е, че новината от заседанието на Министерския съвет дойде без допълнителни обяснения, без брифинг на тримата министри, откъде ще дойдат парите, за какво ще се използват и дали ще се подобри качеството на водата и дали ще подобрят ВиК-услугите“, обясни Манолова.     „С тези 1 млрд. лева ще се напълни язовира и ще се спре водният режим? Преди една година, без един милиард, язовирът е бил пълен“, заяви още тя.    Манолова подчерта, че от „Изправи се.БГ“ са попитали къде са първите 500 млн. лева, дадени преди година и половина за ремонти на язовирите.    „В края на 2018 година ги има тези пари, после ги няма. Една част са прехвърлени в дружеството „Монтажи“, но няма и следа от обществени поръчки. 418 аварийни язовири е следвало да бъдат ремонтирани, за което се отделят 500 млн. лв. По същата схема се отделят 1 млрд. лева за холдинга, за който не е ясно с какво ще се занимава и дали това ще реши кризата“, коментира тя.    Манолова обясни и за друго държавно предприятие - Държавното предприятие за управление и стопанисване на язовирите, което е създадено през юли 2019 г. От отчетите му става ясно, че купува 30 автомобила, офис техника и назначава 131 щатни служители. За предприятието са отделени 8 млн. лева за дейност.    Каква е дейността и какво са свършили наетите служители обаче не е ясно, добави тя.    „Холдинговият маниер на Борисов, който напомня 90-те години, напомня на начина, по който се управлява държавата“, заяви Манолова.    Според нея, ако държавата е искала да участва с повече средства и да направи повече ремонти във ВиК-мрежата, може да го направи и сега, тъй като от 45 ВиК-дружества, 29 са държавни или с преобладаващо държавно участие.    „Тези 1 млрд. лева се отпускат зад гърба на парламента, за да не пита за какво са тези пари и откъде ще дойдат“, допълни Манолова.    Относно обвинението на социалния министър Деница Сачева, че 13 хил. инвалиди и възрастни хора са без лични асистенти заради Мая Манолова, председателят на „Изправи се.БГ“ заяви, че „това е безочливо прехвърляне на отговорност.“    „Сачева не си е свършила работата като министър. Явно не е разбрала кой пише законите в държавата и приема постановленията. Законът, който аз внесох предвиждаше всички да имат асистенти. Законът беше приет по този начин по настояване на министъра на финансите и на премиера. Още тогава се знаеше, че 5000 души, възрастни хора, над 65 г., които няма ТЕЛК, няма как да попаднат в обхвата на този закон и трябваше Сачева да осигури средства по програми, каквито имаше през 2019 г.“, категорична е Манолова.    На въпрос за 500 работници в Ловеч, които не са получавали заплатите си повече от половин година, Манолова заяви:    „Ако институциите си бяха свършили работата нямаше в Ловеч, в 11 часа през деня, пред Инспекцията по труда в града да дойдат над 500 души. Те ме поканиха, защото институциите не желаят да решат техния проблем. Това може да се реши. Оказа се, че Инспекцията по труда, която трябва да внесе иск за обявяване в несъстоятелност на фирмата, след това си е оттеглила иска, защото дружеството ще се преструктурира“.    Тя допълни, че това също е в ресора на Сачева и тя трябва да се поинтересува от работниците.    За новото назначение на екоминистър, Манолова каза, че намира за притеснителна кадровата политика на премиера Борисов. Нено Димов заяви, че не е бил специалист във ВиК-сектора и язовирите. Докато назначават „калинки”, които не знаят за какво става дума и не искат да носят отговорност, които не могат да управляват кризите, дотогава ние ще сме в кризи, коментира Манолова.    „Тези кризи доведоха до там, че цели жизнени системи на държавата отказват да работят. Това следва и в енергетиката, и в здравеопазването, и в пенсионните фондове – наливат се пари, харчат се, а резултатът за гражданите е нулев“, допълни тя.    Относно публикация в интернет, че Мая Манолова е адвокат на президента Румен Радев, тя обясни, че има адвокатска кантора и клиенти, с които отношенията са поверителни, но държавният глава не е клиент на кантората й и цитираната в публикациите юрисконсулт М. Манолова не е тя.  ", "date": "2020.01.17", "title": "Манолова: Пари се харчат по усмотрение, на тъмно, с решение на един човек – на премиера!"}
{"url": "http://epicenter.bg/article/Simeonov--OP-ne-prisastvame-na-konsultatsiite-pri-Radev---te-sa-s-tsel-mediyna-reklama-na-prezidenta/204184/2/0", "text": "\"Обединени патриоти\" не присъстваме на консултациите при президента - те са с цел медийна реклама и самореклама на държавния глава. Това каза лидерът на НФСБ Валери Симеонов пред журналисти във връзка с днешната среща при президента Румен Радев, посветена на актуални въпроси от изборния процес, предаде репортер на Агенция \"Фокус\". Според него няма смисъл от присъствието на групата.    \"Това е поредното мероприятие на президента Радев, което цели медийна реклама и самореклама. Смисълът от едно такова обсъждане не е ясен. Видяхте, че от КСНС фактически нищо не произлезе. \"Напънала се планината и родила -мишка\" - това излезе. Така че според нас няма никакъв смисъл да участваме в такива медийни мероприятия на президента Радев\", каза още Симеонов.  ", "date": "2020.01.17", "title": "Симеонов: ОП не присъстваме на консултациите при президента - те са с цел реклама и самореклама"}
{"url": "http://epicenter.bg/article/BSP-i--Volya--provezhdat-konsultatsii-za-vota-na-nedoverie-/204187/2/0", "text": "БСП и „Воля“ провеждат консултации за вота на недоверие, предаде Агенция „Фокус“. Консултациите се провеждат в зала „Запад“ на Народното събрание.    Това е втората среща на опозицията с парламентарно представените политически сили. Вчера от левицата се срещнаха с ДПС. От 15 януари социалистите са готови с мотивите си за вота и предстои да го внесат на 20 януари в деловодството на Народното събрание.    Вотът на недоверие бе обявен в края на миналата година и на тема околната среда и води. Това ще е четвъртият вот на недоверие на опозицията срещу кабинета „Борисов“ 3. Предишните бяха свързани с борбата с корупцията, здравеопазване и сигурност и не успяха да минат.", "date": "2020.01.17", "title": "БСП и „Воля“ провеждат консултации за вота на недоверие "}
{"url": "http://epicenter.bg/article/Karadaya-/204190/2/0", "text": "Изборното законодателство винаги може да се усъвършенства. Поне за последните може би повече от 20 години имах възможността да се занимавам с избори както от страна на държавата, така и от страна на политическа партия. И мисля, че имаме малко опит в тази сфера. Това заяви лидерът на ДПС Мустафа Карадайъ при президента Румен Радев за проблемите в изборния процес, предаде репортер на Novini.bg    ,,Проблемите са доста, защото във времето парадигмата за промяната на изборното законодателство не е било да се улесняват българските граждани, а в друга посока. Обикновено властимащите променят по тяхно усмотрение законодателството, така че да имат определен авантаж на първи предстоящи избори. Но практиката и опитът показват, че такива промени са се обръщали срещу тези, които са правили тези промени.   Всичките проблеми трудно бихме ги изброили за един ден. Може Изборният кодекс да се опрости до такава степен, че да улесни всички - и избирателите, и администрацията. Най-важно е да се спазва Конституцията'', коментира още Карадайъ.    Всички въпроси, като технологията на гласуване, са второстепенни, ако гражданските права са отнети със закон. Ето защо трябва да тръгнем от Конституцията и да гарантираме правото на всеки български гражданин да избира и да бъде избиран'', допълни председателят на ДПС.    ,,Мисля, че имаме опит с машинното гласуване. Като държава сме показали, че можем да го направим. Но всяка една добра идея може да се изкриви с най-различни оправдания във времето. Позицията на ДПС е ясна - техниката за машинното гласуване трябва да е собственост на държавата, софтуерът също трябва да бъде изготвен от държавата. Ако държавата организира машинно гласуване, ние ще го подкрепим'', отбеляза той по отношение на въпроса с машинното гласуване.    ,,Друго много важно е Народното събрание и президентската институция да гарантират конституционните права на българските граждани. Всякакви термини, като уседналост, се използват като параван за отнемане на гражданските права и ние ще бъдем категорично против това. За преференциите като тема ние сме изразявали нашата позиция. Темата се използва популистки зад паравана на мажоритарния избор'', добави в заключение Мустафа Карадайъ.", "date": "2020.01.17", "title": "Карадайъ: Изборното законодателство винаги може да се усъвършенства"}
{"url": "http://epicenter.bg/article/Krum-Zarkov--Sega-e-vremeto-da-se-govori-za-mashinnoto-glasuvne-/204191/2/0", "text": "„Дискусията, организирана от президента, е точно навреме. Проблемите на изборния ни процес са известни, но не се решават и една от причините е, че темата се отваря винаги в навечерието на избори. Огромният брой недействителни бюлетини и нередностите, констатирани в последните два избора миналата година, затвърждават необходимостта от въвеждането на машинно гласуване“. Това заяви зам.-председателят на ПГ на „БСП за България\" Крум Зарков по време на срещата с президента Румен Радев за проблемите в изборния процес. Зарков засегна и проблема с избирателните списъци: „Очевидно списъците, изготвяни сега, са неадекватни. Това се вижда преди всеки избор, когато списъкът, изготвен от ГРАО, се разминава с около милион души с данните на НСИ за живеещите в България. Необходимо е публичният регистър най-накрая да бъде създаден и той да служи за основа за изготвянето на реалистични избирателни списъци“. По думите му смисълът от цялата дискусия и налагащите се промени е да се възстанови доверието на гражданите в изборния процес и по този начин да се стимулира тяхното участие.   ", "date": "2020.01.17", "title": "Крум Зарков: Сега е времето да се говори за машинното гласуване "}
{"url": "http://epicenter.bg/article/Hamid--Ogromni-grupi-balgarski-grazhdani-sa-lisheni-ot-pravoto-si-na-glasuvane-zaradi-printsipa-na-used/204192/2/0", "text": "Да не концентрираме срещата само върху технологията на гласуването. Разбира се машинното гласуване е много важно и ДПС е предлагало и отстоявало във всички законопроекти тази теза. Това каза Хамид Хамид, ДПС, по време на среща с президента за промени в изборното законодателство, предаде Агенция „Фокус“.   „За нас са изключително важни гарантирането и спазването на конституционните права на българските граждани. Огромна група български граждани заради партийни и изборни сметки са лишени от това право. Само след 15 дни към тази група български граждани ще се добавят поне още 250 – 300 000 български граждани“, добави Хамид.    „Групата става толкова голяма, че трябва да се замислим по този въпрос, че трябва да се замислим дали е въведена тази уседналост, която е лишаване от право да се гласува. Имаше уседналост по време на местните избори. Тя се изразяваше в това, че към датата на указа на държавния глава за назначаване на датата за местните избори се затваряше деня, в който едно лице може да се регистрира от една община в друга. Дори да се регистрира по стария адрес, но сега нямаше право да гласува, след като се вземе датата 6 месеца преди датата на гласуване. Ние смятаме, че трябва да се върнем към тази уседналост. Това са от два до три месеца от провеждане на изборите. Този въпрос е много важен“, посочи още той.    „Стана модерно да говорим за препоръките на Венецианската комисия. За последните 10 години постоянно и вече не толкова тактично Венецианката комисия ни посочва онези права на българските граждани, които са нарушени, но абсолютно всички и управляващи и част от опозицията мълчат по тази тема. Преференциите се превърнаха в средство за контролиран вот. Този въпрос трябва да бъде решен законодателно. ДПС беше една от партиите, които подкрепи машинното гласуване“, каза Хамид.    „Технологиите се развиват и е неизбежно това да се случи. За съжаление опитът и на някои държави са неуспешни. В Естония на последните някои избори моделът се провали. Това не значи, че не трябва да се търсят пътища за гарантиране на тази сигурност и осигуряване, защото технологиите са бъдещето“, допълни Хамид Хамид.", "date": "2020.01.17", "title": "Хамид: Огромни групи български граждани са лишени от правото си на вот заради принципа на уседналост"}
{"url": "http://epicenter.bg/article/Krasimir-Tsipov--Izbornite-pravila-tryabva-da-se-obsazhdat-v-parlamenta-/204193/2/0", "text": "Нашата категорична позиция е, че изборните правила и възможният консенсус, който може да се постигне по тях, трябва да се обсъжда в парламента. Това каза зам.-председателят на ПГ на ГЕРБ Красимир Ципов пред журналисти във връзка с днешната среща при президента Румен Радев, посветена на актуални въпроси от изборния процес, предаде Агенция \"Фокус\".   \"Ние диалогът го търсим още след изборите за местна власт, че в парламента трябва да се реши този въпрос. Съвсем ясно и категорично заявихме тази наша позиция. Препотвърдихме я преди края на предишната сесия, че в началото на тази сесия, на тази година ще отправим предложение към политическите сили как може да бъде създадена работна група, която да постигне възможния консенсус по тези правила. Защо президентът задава въпроса в президентството, а всъщност не отговаря на един друг въпрос. Защо ръководството на БСП не присъства на това заседание, което се провежда в момента\", допълни още Ципов.", "date": "2020.01.17", "title": "Красимир Ципов: Изборните правила трябва да се обсъждат в парламента "}
{"url": "http://epicenter.bg/article/D-r-Nigyar-Dzhafer--Mnozinstvoto-v-NS-e-v-polurazpad--mozhe-da-bade-probito-vav-vseki-moment/204194/2/0", "text": "Това мнозинство в момента в НС е в полуразпаднало се положение, едно динамично аритметично мнозинство, което може да бъде пробито във всеки един момент, това не дава сила на нито едно правителство. Това заяви в предаването \"Денят на живо с Наделина Анева\" по \"Канал 3\" д-р Нигяр Джафер от ДПС, зам.-председател на Народното събрание.    \"Кризите в здравеопазването са перманентни, но двете кризи, с които се сблъскахме челно, са показателни за отказ от реформи. Разбира се, че може да се стигне до парламентарна криза, каза го председателят Карадайъ в декларацията си пред НС. Нещо, за което ние предупреждаваме отдавна - имаме едно аритметично мнозинство на принципа \"дайте да управляваме\", каза д-р Джафер.    \"Това е дълбокият проблем, а не дали един министър си е отишъл. Но в края на краищата верни са политиките, консенсусът. ГЕРБ търсят консенсус само когато са натикани в ъгъла, когато са в затруднено положение, той е само за пред публиката\", продължи тя.    На въпрос дали е възможно при този вот на недоверие правителството да падне, д-р Нигяр Джафер отговори: \"Всичко е възможно\".    \"Въпреки всичко вече виждаме едно друго мнозинство - \"Воля\" вчера заяви, че ще напусне залата (при гласуването за новия министър Емил Димитров), което си беше жест към ГЕРБ и управляващите. Интересно е какво ще бъде поведението им при вота на недоверие, но ето - това не е ценностно мнозинство. Тогава какви реформи очаквате от такова мнозинство, а кризата е много сериозна в отделни сектори, тя е видна\", категорична е депутатката.    \"В момента не само сектор здравеопазване е слаб сектор на премиера Борисов, защото това, което става във водоснабдяването, е огромна криза. Всяка държава с визия в секторните политики трябваше да предприеме действия. Но ако отричаш отричаш съществуването на проблемите, ако се плашиш от реформи и стъпки, които са понякога непопулярни, ще тръгнеш към смяна с този или онзи, но няма да се реши нито един структурен проблем\", подчерта д-р Джафер.    На въпроса, дали драстичният арест на Нено Димов има отрезвяващ ефект върху системата или я \"гипсира\", тя допусна, че е \"много вероятно това да е ефектът\". Но отново натърти: \"Пак повтарям - проблемът не е в личностите, а в управлението, в модела, няма визия и накъде да върви страната. Когато нямаш посока и цел, се случва това което става. И в образование, и в екологичния сектор - ние (ДПС) многократно сме казвали, че сме против този модел\".   Цялото интервю с д-р Джафер:      ", "date": "2020.01.17", "title": "Д-р Нигяр Джафер: Мнозинството в НС е в полуразпад, може да бъде пробито във всеки момент"}
{"url": "http://epicenter.bg/article/Petar-Vitanov--Minimalnata-rabotna-zaplata-tryabva-da-se-uvelichi-sas-150-lv-/204196/2/0", "text": "\"От групата на социалистите смятаме, че минималната работна заплата трябва да бъде 60% от средната работна заплата за всяка една държава членка на ЕС. С минимална работна заплата 610 лв. над 1 милион български граждани са до прага на бедност.\" - каза Петър Витанов, ръководител на Делегацията на българските социалисти в ЕП, пред Нова телевизия.   Според изчисленията, ако минималната работна заплата стане 60% от средната работна заплата, то в България тя ще се увеличи със 150 лв. и ще нарасне до 760 лв. \"За представителите на нашата група това е защита за работника и възможност за по-добър живот на българите. Как си представяте една майка да отгледа едно или повече деца със заплата от 610 лв.?\" - продължи евродепутатът на левицата. Той отбеляза, че с въвеждането на този механизъм за европейските работници, сивият сектор ще се свие, особено в България, където с изплащането на минималната работна заплата има практика и за допълнително даване на пари на ръка. \"Механизмите могат да бъдат различни, като именно тези дискусии са подети под натиска на групата на социалистите, защото Европа се базира на три принципа - благоденствие, справедливост, устойчивост. Европа все още има най-напредналите системи за социална сигурност, а това предложение е именно такова\", заяви Витанов.", "date": "2020.01.17", "title": "Петър Витанов: Минималната работна заплата трябва да се увеличи със 150 лв."}
{"url": "http://epicenter.bg/article/Taskova--Na-tozi-etap--ako-votat-na-nedoverie-bade-vnesen-ot-BSP--ima-veroyatnost-da-go-podkrepim-/204197/2/0", "text": "На този етап, ако вотът на недоверие бъде внесен от БСП, има вероятност да го подкрепим.   Това каза народният представител от ПГ на \"Воля\" Кръстина Таскова пред журналисти след консултациите с БСП за вота на недоверие, предаде репортер на Агенция \"Фокус\".   \"Изслушахме мотивите на БСП. Интересни неща ни споделиха. Искам да ви кажа, че тепърва, ако такъв вот на недоверие бъде внесен, ще обсъдим конкретно. Мотивите са много повече от това, което те успяха да ни представят. Ще вземем нашето решение, ако такъв вот бъде внесен. Това, което ние наблюдаваме в последно време е, че ако министър Горанов каже, че намалява субсидията, те могат да променят своето решение. Те показват, че в някои отношения работят заедно с управляващите. Нека да изчакаме да бъде внесен вота\", допълни още Таскова.    Зам.-председателят на ПГ на \"БСП за България\" Драгомир Стойнев също направи коментар от името на социалистите след консултациите. \"В продължение на близо 50 минути представихме нашите мотиви на народните представители от \"Воля\". Изключително продуктивен разговор. Експертен също така разговор. Всички техни зададени въпроси получиха отговор. Съгласиха се с проблемите, които ние всички виждаме, но помолиха за няколко дни размисъл\", допълни още Стойнев.    По думите му духът и диалогът е бил добър и БСП са удовлетворени. На въпрос дали от БСП вярват, че \"Воля\" ще ги подкрепят, Драгомир Стойнев уточни, че ситуацията е кризисна и те преценяват дали ще дадат своята подкрепа за едно правителство, което генерира криза в почти всеки един сектори или ще решат да се върви към предсрочни избори.    \"С независимите депутати мисля, че от днес може да ги наричаме - зависими\", допълни още зам.-председателят на ПГ на \"БСП за България\".", "date": "2020.01.17", "title": "ВОЛЯ: На този етап, ако вотът на недоверие бъде внесен от БСП, има вероятност да го подкрепим "}
{"url": "http://epicenter.bg/article/Vizhte-kakvo-ostana-ot-yazovir--quot-Studena-quot---VIDEO--SNIMKI--/204200/2/0", "text": "Фотографът Радослав Първанов е заснел от въздуха състоянието на язовир \"Студена\" на 13 януари. На заснетите кадри, които той публикува на  страницата си във Фейсбук  и в YouTube може да се види какво е останало от язовира.    Междувременно еколози изразиха притесненията си за рибата в язовира, която може да измре заради намаления обем на водоема и да отрови останалата вода в язовира, която (макар и на драстичен режим) пият перничани.    Никой не знае колко е рибата в язовир „Студена“, дали има достатъчно кислород – предвид намаления обем на водоема и заледяването, и дали, ако умре, водата на перничани, която и без това е малко, няма да стане отровна. Марио Антонов от Централната рибно-опазваща организация бил потърсен едва преди седмица, за да съдейства за преместването на рибата в язовир „Пчелина“.    „Има опасност рибата да умре под леда. По мое мнение тя е трябвало да бъде извадена от язовира по възможно най-бързия начин. За мен е абсолютно закъсняла реакция. МОСВ трябва да отговаря за това рибата да бъде преместена от язовира и да не застрашава здравето на перничани“, каза в предаването „Тази сутрин“ по Би Ти Ви Антонов.    Той е категоричен, че в момента изваждането на рибата е невъзможно и най-рано това ще може да стане в края на февруари или началото на март. Но това е само част от проблема – в момента никой няма представа какво е количеството риба в язовира. Всички гадаят, но точни данни няма.    Не знаят и от Изпълнителната агенция по рибарство и аквакултури.    „Реално ние не знам какво е количеството риба, което е в язовира. Според мен няма опасност от погиване на рибата и натравяне. Ако имаше нещо подобно, досега щеше да има умряла риба. Към настоящия момент няма такива констатирани, нито подаден сигнал от РИСОВ, нито от Басейнова дирекция. В случай на опасност от погиване на рибата, ние съгласуваме с МОСВ нейното преместване, ние само контролираме самото преместване, явяваме се контролен орган, всичко което се осъществява, е под наш контрол, контрол на Агенция по храните, но след съгласуване с МОСВ, които са отговорни за рибния ресурс вътре“, коментира за bTV Галин Николов, директор на агенцията.    Според Антонов обаче тази позиция е прехвърляне на топката. Експертът посочи, че отдавна е трябвало да бъде направена т. нар. „таксация“ – пуска се ток, който зашеметява рибата за кратко и тя изплува на повърхността. По този начин се преброява и се добива реална представа за количествата. Към момента обаче това не е направено и фактите около създалата се ситуация остават неизвестни.  ", "date": "2020.01.17", "title": "Вижте какво остана от язовир \"Студена\", ще измре ли рибата в него? (ВИДЕО, СНИМКИ) "}
{"url": "http://epicenter.bg/article/Dragomir-Stoynev--Volya-se-saglasiha-s-nashite-dovodi-za-vota-na-nedoverie-/204211/2/0", "text": "„Представихме нашите мотиви на народните представители от Воля. Проведохме изключително продуктивен и експертен разговор. Те се съгласиха за проблемите, които всички ние виждаме за това, което се случва в страната, но помолиха за няколко дни размисъл, за да обсъдят мотивите в тяхната парламентарна група”. Това заяви зам.-председателят на ПГ на „БСП за България“ Драгомир Стойнев след консултация с ПГ на Воля. Той подчерта, че ситуацията в държавата е кризисна, но от Воля ще преценят дали ще подкрепят правителство, което генерира всеки ден криза, или ще подкрепят предсрочни избори.    Стойнев заяви, че от днес независимите депутати могат да бъдат наричани зависими.  ", "date": "2020.01.17", "title": "Драгомир Стойнев: Воля се съгласиха с нашите доводи за вота на недоверие "}
{"url": "http://epicenter.bg/article/Sedem-ministri-otgovaryat-na-deputatski-vaprosi-v-parlamenta/204161/2/0", "text": "Народното събрание днес ще обсъди Доклада за изпълнението на Закона за експортния контрол на продукти, свързани с отбраната, и на изделия и технологии с двойна употреба през 2018 г.    В рамките на парламентарния контрол участие ще вземат седем министри.    На един въпрос за българските военни контингенти зад граница ще отговаря заместник министър-председателят по обществения ред и сигурността и министър на отбраната Красимир Каракачанов.    Владислав Горанов - министър на финансите, ще отговори на питане на депутати от партия \"Атака\" за планираните и изпълнени политики чрез бюджета.    Очаква се министърът на енергетиката Теменужка Петкова да отговори за кадровото обезпечение на АЕЦ \"Козлодуй\" ЕАД в условие на дългосрочна експлоатация.    В парламентарния контрол ще участват още министъра на труда и социалната политика Деница Сачева, на образованието Красимир Вълчев и на спорта Красен Кралев.  ", "date": "2020.01.17", "title": "Седем министри отговарят на депутатски въпроси в парламента"}
{"url": "http://epicenter.bg/article/Dzhevdet-Chakarov--BSP-imat-seriozni-argumenti-za-vota-na-nedoverie/204165/2/0", "text": "МОСВ е принципал и отговаря за водите. Всеки месец на министъра на околната среда и водите се предоставят графици, които той подписва за 50-те язовира от национално значение. Има координация по казуса за водната криза в Перник, макар и закъсняла. Трябва да се намери алтернатива за водата на Перник. Това заяви в ефира на БНТ депутатът от ДПС Джевдет Чакъров, бивш министър на околната среда и водите.    По думите му е необходимо адекватно управление на водите, защото страната ни е с голяма амплитуда и сме на последните 5 места в Европа по воден ресурс.\"Ако всички по конкретните стъпала си вършат работа, то информацията трябва да се обработва и да се предотвратяват подобни кризи. Както каза премиерът вчера с приоритет е водата за питейно-битови нужди\", каза още той.    Чакъров бе категоричен, че опозицията не е закъсняла с реакцията си.  Запитан за подкрепата на вота на недоверие, който ще бъде внесен от БСП, той заяви, че аргументите им са много добре подкрепени, но и те имат свои. \"Няма време за толеранс от 100 дни за новия екоминистър, ситуацията е такава\", смята депутатът от ДПС и допълни, че Емил Димитров трябва веднага да предприеме мерки.    Попитан как вижда коалиционното управление след натрупаните министерски оставки, той заяви, че оставките не водят до някаква промяна. \"Работи се, но не с ускорени крачки, а страната се нуждае от това. Няма реформи\", смята Чакъров.  ", "date": "2020.01.17", "title": "Джевдет Чакъров: БСП имат сериозни аргументи за вота на недоверие (ВИДЕО)"}
{"url": "http://epicenter.bg/article/Iskra-Mihaylova--Ako-prodalzhavame-da-sledvame-sabitiyata--shte-tryabva-da-pravim-molebeni-za-dazhd-/204167/2/0", "text": "„В България имаше години, когато имаше много вода. Ако продължаваме да следваме сега събитията, тогава трябва да правим молебени“, коментира в сутрешния блок на Bulgaria ON AIR евродепутатът от ДПС Искра Михайлова, бивш министър на елологията.    „Вотът на недоверие е един от най-силните и тежки инструменти в парламентарната демокрация. Разбира се, всеки вот на недоверие тръгва с идеята, че ще успее, а за управляващите, че той няма да успее“, каза Михайлова.    „Аз съм убедена, че при тази система на управление на България не само министърът на околната среда и водите носи отговорност за водната криза в Перник“, смята тя.   „Европа отдавна се е изказала за това – правото на вода е право и всяка държава трябва да гарантира това право на всеки един човек. ЕС може да ни каже, че не гарантираме правата. ЕС е икономически съюз, но не и менторски“, обясни евродепутатът.    Според Искра Михайлова единственият начин да се оправи държавата е да има синхрон и да се контролира всичко изключително много.  ", "date": "2020.01.17", "title": "Искра Михайлова: Ако продължаваме да следваме събитията, ще трябва да правим молебени за дъжд!"}
{"url": "http://epicenter.bg/article/Pulmolog--Serniyat-dioksid-ne-mozhe-da-bade-spryan-s-maska-ili-shalche/204168/2/0", "text": "Повишената концентрация на серен диоксид във въздуха притесни гражданите на Перник през последните дни. Опасно ли е това, как може да се предпазим от този газ и има ли мерки за превенция в такива ситуации - темата в Сутрешния блок на БНТ коментира    Д-р Симидчиев обясни кои са най-рисковите групи в населението, при които концентрацията на серен диоксид оказва най-негативен ефект.   : В групите на чувствителните хора влизат деца до 5-годишна възраст и хора над 65-годишна, уточни пулмологът.    в Перник това е благодарение на факта, че има и топлоцентрала на въглища и в резултат на безветрието, се получи концентрация на този газ, обясни д-р Симидчиев.   По думите му, при концентрация на този газ, не трябва да се излиза навън и не трябва да се диша твърде дълбоко. Газовете предизвикат оплаквания в момента, когато дишаме, но там няма такава дългосрочна вреда като при фините прахови частици, обясни д-р Симидчиев.    За въздуха също трябва да има кодове както тези, които обявяваме за времето. В света има такива кодове. Добре е да ги има и у нас - например жълт код, само за чувствителни хора, лилав код - за всички.   По думите на д-р Симидчиев, властите в Перник са имали добра координация и са информирали хората навреме. Проблемът обаче е в това, че не трябва да се допускат такива случаи, а не да се информираме за тях.   Д-р Александър Симидчиев, пулмолог: ", "date": "2020.01.17", "title": "Пулмолог: Серният диоксид не може да бъде спрян с маска или шалче"}
{"url": "http://epicenter.bg/article/Ochakvat-vodata-v-Shumen-da-poteche-do-kraya-na-denya/204170/2/0", "text": "Ремонтните дейности по магистралния водопровод на Шумен продължават и днес. В четвъртък авария доведе до спирането на водата едно денонощие по-рано от планираното, заради което 140 000 души от Шумен, Търговище, Велики Преслав и няколко села останаха без вода.    От местното ВиК дружество планират днес да бъдат отстранени 12 аварии по довеждащия водопровод, като очакванията са водата да пусната пусната за абонатите към края на деня. Според Илиян Илиев, управител на ВиК \"сложността идва от там, че водопроводът минава под пътя за Преслав, много трудно се стига до авариите\".    \"Нашите амбиции са днес да поправим 12 аварии, степенуваме ги по сложност. Може би следобед вече, шуменци ще имат вода\", каза Илиев пред БНТ. ", "date": "2020.01.17", "title": "Очакват водата в Шумен да потече до края на деня"}
{"url": "http://epicenter.bg/article/Simeon-II-be-udostoen-sas-spetsialno-otlichie-ot-akademiyata-za-diplomatsiya-na-kralstvo-Ispaniya-v-Madrid/204218/2/0", "text": "Симеон II бе удостоен със специално отличие от академията за дипломация на кралство Испания в Мадрид. Това съобщиха от пресофиса на Симеон II. Академията за дипломация на Кралство Испания връчи наградата „Посланик Хосе Мария Вело де Антело” на Цар Симеон за принос към свободата, мира и разбирателството между народите на тържествена церемония, състояла се в Мадрид.    Академията за дипломация на Кралство Испания е неправителствена организация, основана от едни от най-изтъкнатите испански посланици. Тя е създадена от и за дипломати, но е отворена и към професионалисти от други сфери, свързани с дипломатическия свят, международните отношения и протокола.    Посланик Хосе Мария Вело де Антело, на чието име е наградата, е един от основателите на академията.    Наградата е голямо признание и бива връчвана на личности с международен принос, които имат „видни заслуги в полза на свободата, мира и хармонията между отделните държави“.    На церемония, състояла се в Кралския салон на емблематичната сграда на клуб „Казино Мадрид“, Симеон Сакскобургготски беше посочен като пример за дипломация, който „въпреки че познава добре миналото, винаги гледа към бъдещето.“ По време на събитието беше изложено резюме на неговия живот, като специален акцент беше поставен върху заслугите му на „убеден европеец“. По думите на Амадео Мартин-Рей и Кабиесес, представител на Испанската Кралска Академия по История, „Европа тече във вените“ на Симеон II.    Сакскобургготски призна, че е „изумен“ от отличието и използва речта си, за да говори за България и сънародниците си, които по думите му са „народ, способен да разбира и да се адаптира”. В словото си Симеон II изтъкна колко важно е човек винаги да помни корените си и откъде е тръгнал. Присъстващите на събитието, сред които множество дипломати и представители на испанската аристокрация, дълго го аплодираха.    Наградата му бе връчена от маркиз Едуардо де Лаиглесия, а сред изтъкнатите гости бяха още президентът на Академията за дипломация Сантяго Вело де Антело, Рафаел Орбе Корсини, председател на „Казино Мадрид“, Хосе Карлос Руис-Бердехо, вицепрезидент на Академията за дипломация, г-н Алфонсо Дастис, бивш министър на външните работи на Испания.    Статуетката, която беше връчена на Симеон Сакскобургготски е направена от сребро и мрамор и е дело на известния андалусийски скулптор Франсиско Парра.", "date": "2020.01.17", "title": "Симеон II бе отличен от академията за дипломация на кралство Испания в Мадрид"}
{"url": "http://epicenter.bg/article/Otnovo-nad-ton-sabrani-kapachki-ot-kampaniyata--Golyamoto-sartse-na-Burgas-/204219/2/98", "text": "Над тон пластмасови капачки отново бяха събрани и предадени на УМБАЛ-Бургас от клуб „България за младите“ към ГЕРБ. Кампанията в морския град продължава, а металната конструкция на площад „Тройката“, в която бургазлии остават непотребната пластмаса, се пълни за броени дни. Голямата цел е рециклиране на пластмаса за закупуване на реанимобил с апаратура за бебета за нуждите на бургаската болница, съобщават от пресцентъра на ГЕРБ.    В сортирането и предаването на чувалите с капачки за пореден път се включиха членове на различни структури на ГЕРБ-Бургас заедно с Таня Анестиева, която е инициатор на идеята. Последният отчетен резултат е 1020 кг.    Инициативата „Голямото сърце“ стартира през януари 2018 г. и вече има хиляди последователи в града. Кампанията обхвана и други населени места не само в областта, но и в цялата страна. Сред най-активните участници са деца от учебните заведения, които заедно с класните си ръководители редовно предават големи количества непотребна пластмаса.    Освен с хуманната цел за закупуване на реанимобил, кампанията „Голямото сърце на Бургас“ е и в синхрон с усилията, които се полагат за опазване на околната среда и борбата със замърсяване от пластмасови отпадъци. Съгласно новите правила на Европейския съюз, приети чрез Директива миналата година, до 2021 г. ще бъдат забранени пластмасовите чинии, прибори, сламки, дръжките на балони и клечките за уши.    Желаещите да се информират за развитието на кампанията, могат да го направят във Фейсбук на https://www.fb.com/FillBurgasBigHeart. На нея периодично се публикува информация за предадените количества, както и видовете пластмаса, която може да бъде събирана.  ", "date": "2020.01.17", "title": "Отново над тон събрани капачки от кампанията „Голямото сърце на Бургас“"}
{"url": "http://epicenter.bg/article/Balgarin-e-otkrit-martav-s-mnozhestvo-naranyavaniya-v-London/204166/7/0", "text": "Българин е открит мъртъв в дома си в Лондон, образувано е разследване за убийство, съобщи в. „Дейли мейл“.    Полицията е била извикана на мястото на престъплението в Кройдън от „Бърза помощ“ в понеделник сутринта, след съобщения, че мъж е бил открит мъртъв в дома си, предава БНР.    Органите на реда идентифицираха жертвата като Красимир Къртиков (60 г.)    Съдебно-медицинската експертиза е установила, че българинът е починал от множество наранявания. Близките му са уведомени за смъртта му.    Полицията призовава всеки, който може да има информация за случилото се да се свърже с нея.    Детектив Хелън Ранс, която води разследването заяви, че би искала да разговаря с всеки, който е видял или говорил с Къртиков след 16 ч в събота, 11 януари.  ", "date": "2020.01.17", "title": "Убиха българин в Лондон - открит е в дома си с множество рани"}
{"url": "http://epicenter.bg/article/Ribar--ulovi--sekretno-ustroystvo-na-VMS-na-SASht-v-Adriatichesko-more/204177/7/0", "text": "Хърватинът Дарко Бигава от Подгорие извадил от дълбочина 140м. странно устройство, което разкъсало мрежата му. 220-килограмовото устройство било уловено докато рибарското корабче плувало до остров Млет на обичаен риболов. Устройството било в оранжева кутия без обозначения. Рибарят нямал представа какво се е хванало, но решил да го вземе със себе си. В местните медии той разпространил снимки и съобщение за находката, като обявил, че ще поиска от собственика обезщетение за разкъсаните си мрежи, разказват хърватските медии.    След разпространението на снимките, показващи непознатия обект в социалните мрежи, ВМС на САЩ се обърнали към собственика на траулера и поискаха устройството да бъде върнато. То беше идентифицирано като произведена в САЩ система EARS (Environmental Acoustic Recording System) - подводен микрофон, способен да записва звуци на океанското дъно в продължение на цяла година.    Хърватската риболовна лодка е издърпала подводното устройство за запис на ВМС на САЩ от дълбините на Адриатическо море, отделящо италианския полуостров от Балканския полуостров, съобщава сайтът Alugy.com, цитиран от Dariknews.    Устройството, разпознато като система за аудио наблюдение EARS, било поставено там от ВМС на САЩ, за да записва локални подводни звуци и да документира аудио средата в този район, идентифицирайки непознати звуци.    Хърватските медии съобщиха, че рибарят ще бъде обзщетен с исканите 20 000 куни (около 3000 долара) за щетите, причинени на мрежите му. Записващата система вече е предадена на океанографски проучвателен кораб на ВМС на САЩ. ", "date": "2020.01.17", "title": "Рибар „улови” секретно устройство на ВМС на САЩ в Адриатическо море"}
{"url": "http://epicenter.bg/article/Moskva-razsekreti-dokumenti-ot-osvobozhdavaneto-na-Varshava-prez-Vtorata-svetovna-voyna-/204179/7/0", "text": "Руското Министерство на отбраната публикува разсекретени материали по случай 75-годишнината от освобождението на Варшава от силите на Нацистка Германия, предават РИА Новости и Агенция \"Фокус\".    Отбелязва се, че новият исторически раздел, който е бил разсекретен, се основава на уникални документи от фондовете на Централния архив на военния отдел. По-конкретно, той съдържа селекция от документи за Варшавското въстание през септември 1944 г.    \"За мощната германска отбрана, която Червената армия проби по време на освобождението на Варшава, говорят кадрите от фотоалбума на оперативното ръководство на 1-ви Белоруски фронт. Албумът съдържа уникални фотографии на пробива на отбраната, последствията от нападението и артилерийската подготовка\", съобщават от Министерството на отбраната.    Разделът съдържа и документи за нацистките жестокости в Полша, но и за подривната дейност на части от полската съпротива (в частност на „Армия Крайова“) в тила на Червената армия в Полша, Беларус и Литва през 1944-1945 г.    Министерството на отбраната отбелязва, че публикацията е насочена към защитата на историческата истина, противодействието на фалшификациите на историята и опитите за ревизия на резултатите от Втората световна война.        Според разсекретените документи, най-малко 500 британци и американци са убити в лагера на смъртта Треблинка в Полша по време на Втората световна война.    „След мисия до лагера на смъртта в Треблинка, който е създаден през юли 1942 г. между Варшава и Белосток, кореспондентът на армейския вестник „За родината“ съобщава на началника на политическия отдел на 70-та армия, че заедно с евреи, цигани, поляци и други, в газовитете камери са убити поне 500 британци и американци“, се казва в документа.      Документите също така сочат, че нацистките войски, отстъпвайки от Варшава през януари 1945 г., напълно унищожават няколко квартала на града, включително обекти от полското културно наследство.    \"Варшава е разрушена. Не е открита нито една непокътната къща, цели квартали са превърнати в руини. Няма нито един паметник. Културните ценности на града са унищожени и разграбени. Почти във всеки двор има гробове, труповете на измъчвани поляци са разпръснати по улиците\", се казва в отчет пред Главната политическа дирекция на Съветската армия и флот. В него се споменава и за масови гробове в региона, в които са били заровени повече от 120 хил. поляци, убити от германците.        Съветските войски заемат Варшава по време на настъпателната операция „Висла-Одер“ на 17 януари 1945 г. Това позволява на Червената армия значително да напредне към германската граница и изиграва важна роля в следвоенните отношения на СССР с Полша. След прогонването на германците огромна част от полската столица е в руини. Общо 84% от всички жилищни сгради са разрушени, материалните загуби са оценени на 2,5 млрд. долара.    Според военните историци около 200 хил. съветски войници загиват в битките около Варшава. В памет на загиналите войници е създадено най-голямото военно гробище-мавзолей в столицата на Полша, където са погребани около 22 хил. войници от 1-ви Белоруски фронт на Червената армия. През 1950 г., на петата годишнина от капитулацията на Германия, е открит и мемориал.  ", "date": "2020.01.17", "title": "Москва разсекрети документи от освобождаването на Варшава през Втората световна война "}
{"url": "http://epicenter.bg/article/Kiev-poiska-pomosht-ot-FBR-za-razsledvane-na-veroyatna-ruska-kiberataka-/204180/7/0", "text": "Украйна поиска от Федералното бюро за разследване (ФБР) на САЩ да помогне в разследването на предполагаеми кибератаки от руски военни хакери срещу газовата компания „Бурисма“, предава Reuters, цитирана от \"Фокус\".    Компанията беше в центъра на опитите на Тръмп миналия юли да убеди Украйна да обяви разследване срещу Хънтър Байдън, който е син на претендента за президент от Демократическата партия Джо Байдън и преди беше в борда на украинската компания.    Компанията за киберсигурност „Area 1 Security” в понеделник идентифицира кибератака срещу „Бурисма“ и я свърза с Главното разузнавателно управление (ГРУ).    Хънтър Байдън е бил в борда на директорите на \"Бурисма\", една от най-големите частни газови компании в Украйна. Байдън-старши, докато беше вицепрезидент на Съединените щати, през 2016 г. призова украинските власти да уволнят главния прокурор Виктор Шокин, който разследва дейността на компанията. След това прокурорът е уволнен. През август 2017 г. разследването на газовата компания е закрито.  ", "date": "2020.01.17", "title": "Киев поиска помощ от ФБР за разследване на вероятна руска кибератака "}
{"url": "http://epicenter.bg/article/Arestuvaha-mazh-za-ubiystvoto-na-60-godishniya-balgarin-v-London--SNIMKA--/204181/7/0", "text": "Мъж е бил арестуван по подозрения за убийството на 60-годишния българин във Великобритания Красимир Къртиков. Той бе открит мъртъв в дома си в Южен Лондон, съобщава EveningStandart.    Тялото на 60-годишния мъж е намерено на адреса на улица \"Уайтхорс\", Кройдън, в понеделник сутринта. Полицията веднага започна разследване и в четвъртък вечерта е задържан 44-годишен мъж, потвърдиха разследващите.    При аутопсията на тялото на българина е установена като причина за смъртта \"множество наранявания\". Главен инспектор детектив Хелън Ранс, която ръководи разследването по случая, заяви, че семейството на жертвата \"очаквано е покрусено от новината\".    \"Разследването се движи бързо, но бихме искали да разговаряме с всеки, който е виждал Красимир след 16 часа в събота (11 януари)\", казва още тя.    \"Също така бихме искали да призовем всеки, който е бил в района на улицата, да се замисли дали е чул или забелязал нещо необичайно събота вечерта или през нощта в неделя\", коментира още детектив Ранс.    \"Близките на Красимир са съкрушени, но ние имаме задачата да разберем какво точно се е случило през онази нощ и да приведем виновниците под съдебна отговорност\", допълни още тя.  ", "date": "2020.01.17", "title": "Арестуваха мъж за убийството на 60-годишния българин в Лондон "}
{"url": "http://epicenter.bg/article/Premierat-na-Ukrayna-hvarli-ostavka-/204183/7/0", "text": "Министър-председателят на Украйна Алексей Гончарук предложи оставката си на президента Володимир Зеленски, предава информационната агенция УНИАН, като се позовава на негово съобщение в социалната мрежа Фейсбук.    Гончарук подчерта, че е дошъл на поста, за да изпълнява програмата на президента, защото той „е модел на откритост и благоприличие“.    „Въпреки това, за да премахна съмненията относно нашето уважение и доверие към президента, подписах оставката си и я предадох на президента с правото да я внеса в парламента“, гласи съобщението на Гончарук.    Премиерът спомена и клипове, публикувани в мрежата.    „През последните дни всички бяхте свидетели на събития, разгръщащи се в мрежови файлове, събрани от фрагменти от записи на заседания в правителството. Съдържанието им изкуствено създава впечатление, че аз и моят екип не уважаваме президента, който е нашият политически лидер“, добави той.     ", "date": "2020.01.17", "title": "Премиерът на Украйна хвърли оставка "}
{"url": "http://epicenter.bg/article/EK--predlaga--vremenna--zabrana--na-sistemite--za-razpoznavane--na-litsa-/204185/7/0", "text": "Европейската комисия е подготвила предложения за въвеждане на временна забрана за използване на системи за разпознаване на лица на обществени места на територията на страните на Общността, предава Reuters, цитирана от Агенция \"Фокус\", като се позовава на доклад с обем от 18 страници, който е на разположение на редакцията. Според текста временната забрана се изисква, за да може ЕС да предприеме мерки за елиминиране на евентуални правни конфликти и потенциална злоупотреба с такива технологии. Европейската комисия смята, че новите правила ще допълнят регламентите, които защитават личните данни и правото на неприкосновеност на личния живот. „Една бъдеща регулаторна рамка, основана на тези съществуващи разпоредби, може да продължи и да включва ограничена във времето забрана за използване на технология за разпознаване на лица на обществени места“, се казва в доклада. ЕК смята, че забраната трябва да продължи от три до пет години - през това време Общността ще може да разработи „методология за оценка на въздействието на тези технологии и мерки за намаляване на възможните рискове“ от тяхното прилагане. В същото време Европейската комисия не изключва проектите за сигурност или научните изследвания да бъдат изключени от забраната. Новите правила за използване на системи за разпознаване на лица, както е посочено в доклада, трябва да засегнат както техните разработчици, така и потребители, а страните от ЕС ще трябва да създадат надзорни органи, които да наблюдават спазването на законодателството в тази област. Агенцията отбелязва, че Комисията, преди да вземе окончателно решение, възнамерява да изслуша всички заинтересовани страни. Според агенцията Маргрет Вестагер, еврокомисар по въпросите на конкуренцията и развитието.", "date": "2020.01.17", "title": "ЕК предлага временна забрана на системите за разпознаване на лица "}
{"url": "http://epicenter.bg/article/Mitsotakis-zaplashi-s-veto-varhu-vsyako-reshenie-na-ES-za-Libiya-/204188/7/0", "text": "Изразявайки своето притеснение, че Гърция не е поканена да присъства на Берлинската конференция за Либия в неделя, министър-председателят на южната ни съседка Кириакос Мицотакис обеща да наложи вето върху всяко решение за северноафриканската страна в рамките на Европейския съюз, ако споразумението за морската граница между базираното в Триполи правителство и Турция не бъде отменено. Това съобщава електронното издание на атинския ежедневник Kathimerini, цитирано от Агенция \"Фокус\".    „Гърция никога няма да приеме политическо решение за Либия на Европейския съвет, което не е предпоставка за анулиране на меморандума с Турция\", предупреди Мицотакис в интервю за „Алфа ТВ“, цитирано от изданието. Той определи като „грешка“ решението Гърция да не бъде поканена на конференцията в германската столица, на която ще се обсъжда кризата в северноафриканската страна.    Мицотакис разкри също, че е изпратил писма до колегите си от ЕС, председателя на Европейския съвет Шарл Мишел и председателя на Европейската комисия Урсула фон дер Лайен, очертаващи позициите на Гърция по проблема.    „Освен интереса ни към Либия, [писмата] се съсредоточават и върху неприемливия меморандум, който Турция подписа с нея“, заяви гръцкият премиер и добави, че ще разговаря по телефона с германския канцлер Ангела Меркел в петък.    Меморандумът беше категорично осъден от Атина и ЕС като незаконен, тъй като нарушава суверенитета на Гърция. Освен това Атина го разглежда като част от по-широкото предложение на Турция да оспори правата на Гърция в Беломорието и Източното Средиземноморие.    Попитан какво би направил, ако Турция изпрати сондажен кораб в гръцките териториални води, Мицотакис отговори: „Каквото е необходимо\". Той поясни обаче, че ще направи всичко необходимо, за да избегне подобен сценарий и че каналите за комуникация с Турция остават отворени.    Междувременно командващият Либийската национална армия Халифа Хафтар пристигна в Атина в четвъртък вечер и проведе неформална среща с гръцкия външен министър Никос Дендиас преди официалните им преговори в петък. Той ще разговаря и с премиера Кириакос Мицотакис.    Хафтар изрази недоволството си от решението Гърция да не бъде поканена на конференцията в Берлин, а посещението му се разглежда като част от по-широките дипломатически усилия на Атина за укрепване на позицията й за гарантиране, че няма да бъдат взети решения, които да навредят на гръцките интереси.   ", "date": "2020.01.17", "title": "Мицотакис заплаши с вето за всяко решение за Либия в ЕС "}
{"url": "http://epicenter.bg/article/Naselenieto-v-Germaniya-za-2019-e-rekordno-visoko--no-blagodarenie-na-migratsiyata-/204198/7/0", "text": "Населението на Германия достигна през миналата година рекордните 83,2 милиона души изцяло благодарение на миграцията, но отбеляза най-бавни темпове на растеж от 2012-а година насам, тъй като най-голямата европейска икономика има хроничен дефицит на раждаемост, съобщи в петък немската официална статистика Deststis, цитирана от БНР.   Германия има едно от най-застаряващите населения в света и регистрира повече смъртни случаи, отколкото раждания от 1972 година насам. Остаряващото население е предизвикателство за обществената пенсионна система в страната и причинява сериозно проблеми на компаниите, които искат да наемат квалифицирани работници.   Според Destatis броят на хората, живеещи в Германия, е нараснал през 2019-а година с около 200 000 спрямо предходната година. Нетната миграция в страната пък се изчислява между 300 000 и 350 000 след близо 400 000 през 2018-а година. Това представлява спад за четвърта поредна година, добави статистическата служба.   Повече от милион души, които избягаха от войните, бедността и икономическите кризи в Близкия Изток, Африка и от други места, се стекоха в Германия, откакто канцлера Ангела Меркел отвори границите на страната за тях през 2015-а година. Мнозина бяха привлечени от стабилната немска икономика, от сравнително либералните закони за убежище и от щедра система от обезщетения.   Именно миграцията допринася за увеличаване на населението в Германия през миналата година с 200 000 души до рекордните 83,2 милиона. Прирастът на населението обаче е много по-малък, отколкото през периода от 2013-а до 2018-а година, отбелязва Destatis. Подобен слаб растеж за последно беше регистриран през 2012-а година.   От времето на Обединението на Германия преди близо три десетилетия, населението на страната като цяло нараства с изключение на 1998 г и през периода от 2003 до 2010 година. Този прираст обаче се дължи изключително на нетната имиграция и ако нея я нямаше, населението във водещата европейска икономика щеше да намалява постоянно след 1972 година, тъй като от тогава насам всяка година умират повече, отколкото се раждат.", "date": "2020.01.17", "title": "Населението в Германия за 2019 е рекордно високо, но благодарение на миграцията "}
{"url": "http://epicenter.bg/article/Lavrov--Agresivnite-deystviya-na-SASht-sa-klyuchov-destabilizirasht-faktor-v-sveta-/204203/7/97", "text": "Агресивните стъпки на редица западни страни, предимно САЩ, са ключов дестабилизиращ фактор на международната сцена. Това заяви министърът на външните работи на Руската федерация Сергей Лавров на пресконференция за резултатите от руската дипломация през 2019 г., предават TACC и Агенция \"Фокус\".    Според него днес светът „продължава да е много напрегнат\".    „Основният дестабилизиращ фактор остава агресивната линия на редица западни страни, преди всичко на нашите американски колеги, по отношение на унищожаването на архитектурата на международната правна сигурност, замяната на международното право със собствения им измислен световен ред“, подчерта Лавров.    „Това включва разрушаването от страна на Вашингтон на Договора за ракети със среден и малък обсег (ДРСМО), изкуственото изостряне на напрежението в региона на Персийския залив, опитите за преразглеждане на общоприетите основи на мирното урегулиране на Близкия изток, засилената военна активност на НАТО в близост до руските граници, линията на приватизация на многостранни механизми за контрол на неразпространението на оръжия за масово унищожение“, заяви руският външен министър.    Вашингтон, като отказва на представители на няколко държави да участват в спонсорирани от ООН събития, открито злоупотребява с привилегиите на страна , в която се намира централата на международната организация, подчерта още Лавров.    Москва ще продължи да се съпротивява на опитите за пренаписване на историята на Втората световна война, каза още Сергей Лавров.    \"Ще продължим да правим всичко необходимо, за да се противопоставим на фалшифицирането на историята, да запазим доброто име на нашите победоносни войници, да предотвратим преразглеждането на международно признатите резултати от разгрома на нацизма\", каза Лавров.    \"В защита на историческата памет, заедно с нас са много отговорни държави по света. Отбелязвам и приноса към този труд на нашите сънародници, които живеят в чужбина. Чакаме чуждестранни партньори на тържествата в Москва на 9 май“, добави той.    Командирът на Либийската национална армия Халифа Хафтар и министър-председателят на правителството в Триполи Файез Сарадж все още не желаят да провеждат преки преговори, обясни Лавров.    „Основното сега е, че след конференцията в Берлин, ако всичко върви по план, либийските фракции няма да повтарят предишните си грешки и няма да поставят допълнителни условия и да се обвиняват взаимно. Сега отношенията им са много напрегнати, те дори не желаят да са в една и съща стая, да не говорим за среща или разговор“, заяви Лавров на пресконференцията за резултатите от руската дипломация през 2019 г.    Лавров заяви, че досега споразумението за прекратяването на военните действия е било спазвано и Русия се надява, че то ще се запази. Според Лавров германският външен министър Хайко Маас, след срещата си с Хафтар, е заявил, че е ангажиран с постигането на споразумение за мир в Либия, което е много „позитивно“ развитие.    В Либия в този момент има две враждуващи правителства, базирани в Триполи и в Тобрук. Правителството на националното съгласие в Триполи разполага с признанието на ООН, както и с подкрепата на Турция, докато кабинета в Тобрук е подкрепен от силите на Хафтар, както и от руската наемническа група „Вагнер“. Те владеят по-голямата част от страната, като правителството в Триполи държи под свой контрол столицата и още няколко по-големи градове по либийското крайбрежие.  ", "date": "2020.01.17", "title": "Лавров: Агресивните действия на САЩ са ключов дестабилизиращ фактор в света "}
{"url": "http://epicenter.bg/article/Pendarovski--Dogovorite-s-Balgariya-i-Gartsiya-sa-seriozna-investitsiya-v-badeshteto-ni/204220/7/0", "text": "Държавният глава на Северна Македония Стево Пендаровски подчерта, че Договорът от Преспа с Гърция и Договорът за добросъседство с България са отворили пространство за приключване на трудни въпроси от миналото и са сериозна инвестиция в общото бъдеще като приятели, съобщи БГНЕС.   Той изрази убеждението, че успешното многостранно сътрудничество в НАТО и Европейския съюз ще бъде още по-успешно с добро двустранно сътрудничество, на първо място с най-близките, със съседите, на базата на международното право и добрата воля на двете страни за коректно и взаимно спазване на договореното.   „Правителството на Зоран Заев посвети 90% от времето си на решаването на проблемите с Гърция и България, за да излезем от изолация и направи крачка към Европа“, коментира президентът, цитиран от МКД.   В същото време Пендаровски смята, че декларацията, приета от българския парламент, може да подкопае договора. Според него може да се създадат пречки, ако българската страна настоява за някои формулировки в този документ, когато започнат преговорите.", "date": "2020.01.17", "title": "Пендаровски: Договорите с България и Гърция са сериозна инвестиция в бъдещето ни"}
{"url": "http://epicenter.bg/article/Varhovniyat-duhoven-lider-na-Iran-nareche-Tramp--kloun--v-petachnata-si-propoved-/204225/7/0", "text": "Върховният духовен лидер на Иран аятолах Али Хаменей нарече президента на САЩ Доналд Тръмп „клоун“ по време на първата си петъчна проповед от осем години, пише британският вестник The Guardian, цитиран от Агенция \"Фокус\".    Той заяви, че президентът само се преструва, че подкрепя иранския народ, но ще им нанесе удар в гърба.    Лидерът заяви, че погребението на генерал Касем Сулеймани, на което присъстваха хиляди хора, показва, че иранският народ подкрепя управлението на страната въпреки последните изпитания.    В отговор на убийството, Иран изстреля ракети срещу американски войници в Ирак, но без да причинява сериозни щети. Хаменей заяви, че ударите са нанесли удар върху имиджа на САЩ като суперсила. В част от проповедта, изнесена на арабски, той казва, че истинското наказание ще бъде принуждаването на САЩ да се изтеглят от Близкия изток.    Докато Иранската революционна гвардия чакаше американската контраатака, която така и не се случи, тя погрешно свали украински самолет малко след излитането му от международното летище в Техеран, убивайки всички 176 пътници на борда, предимно иранци.    Властите скриха ролята си в трагичния инцидент, като първоначално заявиха, че катастрофата е резултат от технически проблем. Признаването на вината предизвика дни на улични протести, които силите за сигурност разпръснаха с боеприпаси и сълзотворен газ.    Хаменей нарече свалянето на самолета „ужасна катастрофа“, която огорчи Иран толкова, колкото и нейните врагове. Той заяви, че враговете на Иран се възползват от катастрофата, за да разпитат служители на страната, Революционната гвардия и въоръжените сили.    Той също така заяви, че западните страни са прекалено слаби, за да поставят иранците на колене. Лидерът каза, че Великобритания, Франция и Германия, които миналата седмица задействаха механизма за спорове, за да се опитат да върнат Иран към ангажиментите на ядреното споразумение от 2015 г., са достойни за презрение и слуги на САЩ.    Хаменей заяви, че Иран е готов да преговаря, но не и със САЩ.    Върховният духовен лидер заема висшата длъжност от 1989 г. и има решаващо значение по всички важни решения. 80-годишният лидер заяви, че ще отмъсти жестоко на САЩ за убийството на Касем Сулеймани.  ", "date": "2020.01.17", "title": "Върховният духовен лидер на Иран нарече Тръмп „клоун“ в петъчната си проповед "}
{"url": "http://epicenter.bg/article/Gi-Verhofstat--Obedinenoto-kralstvo-nyama-avtomatichno-da-deportira-grazhdani-na-ES-sled-Brekzit-/204233/7/0", "text": "Великобритания няма автоматично да депортира граждани на ЕС, които не са подали молби за правото на пребиваване в страната след нейното излизане от съюза, заяви в петък главният координатор на Европейския парламент по въпроса за Брекзит - Ги Верхофстат. Това съобщава БНР.    Верхофстат, който се срещна в четвъртък с британски министри, включително с министъра за Брекзит - Стивън Баркли, посочи, че е получил уверения от тях, че ще има гратисен период за онези, които не са кандидатствали по схемата за \"статут на уседналост\" на Великобритания до крайния срок през юни 2021 година.    \"Какво ще се случи с тези хора дори след гратисния период? Е, няма да има автоматично депортиране\", посочи той пред радио Би Би Си. \"След гратисния период те ще имат възможност да кандидатстват, предоставяйки основания, поради което не е било възможно да направят това в рамките на нормалните процедури и срокове\".    Попитан от Би Би Си за истинността на думите на Верхофстат, говорителят на британския премиера Борис Джонсън потвърди, че няма да има автоматично депортиране след Брекзит.    Към края на миналата година са кандидатствали за статут на уседналост над 2,7 милиона от приблизително 3,5 милиона граждани на ЕС, живеещи във Великобритания. На около 2,5 милиона европейци е било казано, че могат да продължават да живеят и работят в Обединеното кралство след Брекзит, като на този етап само 6 заявления на \"сериозни и закоравели престъпници\" са били отхвърлени, отбеляза Би Би Си..    По-рано тази седмица обаче ЕС изрази загриженост относно \"противоречив сигнали“ за това какво ще се случи с тези, които не успеят да го направят навреме.    Великобритания ще напусне ЕС на 31-ви януари, след като договори условията за развода в края на миналата година, но ще остане обвързана към всички правила на блока до края на 2020 година в рамките на т.нар. \"преходна фаза\", целяща контролирано, а не хаотично излизане от съюза.    Ги Верхофстат също така посочи, че гражданите на ЕС, на които е предоставен статут на уседналост, желаят да им бъде предоставен реален документ, за да могат да докажат, че имат право да останат във Великобритания. Той отбеляза, че управляващите в Лондон са му казали, че се разглежда възможността за подобни документи.    Запитан от радио Би Би Си дали смята, че Великобритания някога може да се върне в ЕС, Ги Верхофстат отговори утвърдително, но не се ангажира със срокове.    \"Ще има ново поколение, което ще каже: Какво направихме? Искаме да се върнем обратно\", прогнозира той.  ", "date": "2020.01.17", "title": "Ги Верхофстат: Обединеното кралство няма автоматично да депортира граждани на ЕС след Брекзит "}
{"url": "http://epicenter.bg/article/Lavrov--Samoletnata-katastrofa-e-signal-za-neobhodimostta-ot-deeskalatsiya-mezhdu-SASht-i-Iran/204235/7/0", "text": "Самолетната катастрофа над Техеран е сигнал за необходимостта от деескалация в отношенията между САЩ и Иран. Това беше обяви в петък изпълняващият длъжността външен министър на Русия Сергей Лавров на пресконференция за резултатите от руската дипломация през 2019 г., цитиран от Агенция \"Фокус\"    Външният министър отбеляза също, че катастрофата на самолета на Международната авиокомпания на Украйна над Техеран е станала поради неволна грешка.    \"Не искам да оправдавам никого. Това е човешка грешка. Мисля, че всички знаеха, че това е неволно\", каза той, отбелязвайки, че Иран призна грешката си. Лавров също изрази увереност, че Техеран ще разгледа всички искове за обезщетение от близките на загиналите при катастрофата.    „Ще ми се този инцидент да не се беше случвал“, отбеляза министърът.    „Но американските сили осъществиха безпрецедентна операция, която подкопава международното право“, допълни той, като имаше предвид убийството в американски въздушен удар на иранския генерал Касем Сулеймани.    „Иран отвърна умерено, предупреди (за ударите, които ще нанесе) и Ирак, в медиите има информация, че и американците са били предупредени и са взели мерки“, каза още Лавров. Тук той говореше за ответния удар на Техеран, в който бяха ударени две американски бази в Ирак, при което обаче нямаше загинали.    „Има информация, че след тази атака, Иран е очаквал още един удар от САЩ, не са знаели под каква форма, но близо до въздушните граници на страната е имало най-малко шест изтребителя F-35“, добави той.    Руският министър допълни, че тази информация, разбира се, трябва да се провери, както винаги е нужно в такива ситуации.  ", "date": "2020.01.17", "title": "Лавров: Самолетната катастрофа е сигнал за необходимостта от деескалация между САЩ и Иран"}
{"url": "http://epicenter.bg/article/Svalyat-britanskoto-zname-ot-pilonite-pred-EP/204239/7/0", "text": "На 31 януари, в последните часове от продължилото 47 години членство на Великобритания в ЕС, британското знаме ще бъде свалено от пилоните пред Европейския парламент и ще бъде поставено в Музея на европейската история. Това съобщават различни медии, като се позовават на решение, прието при закрити врата вчера в Страсбург от ръководството на Европейския парламент.    Предвижда се ЕП да организира прощална среща със 72-мата британски евродепутати, които напускат институцията. От февруари броят на евродепутатите намалява - от 751 досега, на 705 занапред, предаде БТА.    За евродепутати от държави, които предстои да се присъединят към ЕС, ще бъдат запазени 46 места от освободените от британците мандати. Останалите 27 места ще бъдат разпределени между 14 държави.    Броят на евродепутатите няма да бъде намален за нито една страна, а при преразпределението на 27-те мандата някои държави ще получат между едно и пет допълнителни места заради промени в броя на тяхното население.    Преразпределението не засяга Българи и нашата страна ще запази броя от 17 евродепутати.    На 29 януари се предвижда европарламентът да одобри споразумението за оттеглянето на Великобритания от ЕС. Гласуването е насрочено за 18.00 ч. местно време (19.00 ч. българско). Споразумението предвижда Великобритания да не бъде повече част от Европейския съюз от 1 февруари.", "date": "2020.01.17", "title": "Свалят британското знаме от пилоните пред ЕП"}
{"url": "http://epicenter.bg/article/Prezidentat-na-Ukrayna-ne-prie-ostavkata-na-premiera-/204248/7/0", "text": "Президентът на Украйна Владимир Зеленски отказа да приеме оставката на премиера, като каза, че иска да даде на Алексей Гончарук „втори шанс“, предаде АФП, цитирана от БНР.    „Реших да дам на Вас и вашето правителство втори шанс“, заяви Зеленски на среща с Гончарук, който по-рано днес подаде оставка.    Премиерът подаде оставка, след като в интернет бе публикуван аудиозапис, в който той критикува президента Зеленски, че не разбира от икономика.    „За да премахна всякакви съмнения относно нашето уважение и доверие в президента, подавам оставката си“, написа Гончарук във Фейсбук.    Гончарук (35 г.) настоя, че записът „изкуствено създава впечатление, че моят екип и аз не уважаваме президента“.    „Това не е вярно. Дойдох на този пост, за да работя по програмата на президента“, допълни той.    От офиса на Зеленски заявиха, че са получили оставката и я обмислят.    Предполагаемият запис, който се появи тази седмица, идва от неформална среща през декември между министри и високопоставени служители на националната банка.    Според местни медии участниците в нея обсъждали как да обяснят скорошните икономически развития на Зеленски – актьор и политически новак, който спечели президентските избори миналата година.    Смята се, че в записа Гончарук казва, че обясненията трябва да бъдат прости, защото „Зеленски има примитивни познания по икономика“.    На въпрос на Ройтерс след огласяване на аудиозаписа дали наистина смята да се оттегли, Гончарук съветва да не се прибързва с каквито и да било заключения.    Преди да се присъедини към екипа на Зеленски, Алексей Гончарук е бил адвокат, той е най-младият премиер в историята на Украйна.    Украинският премиер се появи днес и във Върховната Рада, където засвидетелства уважение към Зеленски и бе посрещнат от бурни овации.    Откакто пое поста, Гончарук си постави амбициозни цели за реформи, постигна споразумение с Международния валутен фонд и осигури нова 3-годишна кредитна линия на стойност 5 и половина милиарда долара, което запазва доверието на инвеститорите и икономическата стабилност.    Украински анализатори спекулират, че аудиоскандалът може да е опит за дестабилизиране на управлението на Владимир Зеленски.    Украинският кабинет е съставен от реформисти и фигури с връзки с най-мощния украински олигарх Игор Коломойски.    Аферата идва в труден момент за Зеленски - отношенията му с американския президент Доналд Тръмп са проверявани под лупа, а до месеци се очаква нова среща в рамките на Нормандската четворка, когато за втори път президентът на Украйна ще се изправи лице в лице с Владимир Путин.  ", "date": "2020.01.17", "title": "Президентът на Украйна не прие оставката на премиера "}
{"url": "http://epicenter.bg/article/Georgi-Yordanov--Damyan-Damyanov---poet-na-chestta--dalga-i-lyubovta/204208/11/33", "text": "    Първи септември 1949 година. Топъл слънчев ден. В двора между четирите сгради на мъжката гимназия „Добри Чинтулов“ в Сливен се откриваше новата учебна година. Класовете ни бяха подредени така, че пред погледа на всички се виждаха нестройните редици на новопостъпилите в тогавашния четвърти гимназиален клас.   Погледът ми се спря в края на реда с новите ни съученици. Едно малко момче с очила, които почти покриваха лицето му, се беше вкопчило здраво в ръката на друг непознат ученик. След празничния ритуал всички се разбягаха, потъвайки в определените ни учебни стаи. Позабавих се и видях, че двойката, която бях загледал преди това, продължава да стои на мястото си. Момчето с очилата се оглеждаше. Лицето му изразяваше скрита тъга. Тялото му бе силно приведено. Дожаля ми.   Представих му се. Той тихо произнесе: „Дамян Пе Дамянов“. В този миг станахме близки. Всяка сутрин – в пек, в дъжд и когато завиеше прочутият сливенски вятър, придружен през зимата със снеговалеж, новият ми приятел Дамян се добираше до гимназията, подкрепян от своя квартирант и съшколник Петко Шидеров.   С Дамян се срещахме все по-често. Ходех и в класната му стая. В междучасията той оставаше приведен над чина, забил поглед в учебници или тетрадки. Веднъж ми показа някакви листчета и прошепна, че се опитва да пише стихове. Може би съм го насърчил, защото след време пак ми подаде стихчета, написани с почти нечетлив почерк на листа с тесни и широки редове. Дамян беше посветил изречения в мерена реч на нашия сливенски вятър. Вероятно това е била най-голямата природна пречка, която е трябвало да преодолява.   Сборна група от сливенските средни училища през лятото на 1951 година отидохме на летуване в Созопол. Устроиха ни в градския парк досами плажа. Всичко беше като военен лагер. Под някакъв набързо сглобен навес бе монтирана кухня. Под широките лиственици на дърветата имаше дълга маса, на която се хранехме. Учителите ни очевидно ползваха квартири, но сутрин идваха рано, преди да станем от сън, и се прибираха в късна доба. Дамян беше със своите родители. Баща му – учил в Трявна, беше известен художник; участваше в изложбите на сливенските и южнобългарските художници. От години беше директор на известното средно училище по дървообработване и вътрешна архитектура.   С наша помощ Дамян стигаше до пясъка. Отвреме-навреме го водехме да се потопи в солената вода. С удоволствие споделяше, че чувства немощните си крака много по-добре. През няколко дни ми подаваше новонаписани стихове – не помня темите им. Но имаше и хумористични, закачливи стихчета за някои от по-колоритните ни учители и съученици.   Вечер, скрити зад одеяло, правехме предаване „Стършел“. Дамянчо пишеше текстове, които едва разчитахме в мрака. Как ли са ни търпели учителите, как ли са реагирали баща му и майка му на някои негови нелицеприятни изрази… Дамян ми даваше да прочета всяка своя нова творба. Не зная дали е споделял опитите си и с други.    Безгрижното лято приключи. Завърнахме се в любимото училище. Дамян продължи да съчинява стихчета на различни теми – за нашия Сливен, за мира, против военолюбците. Пишеше и закачливи словосъчетания, осмиващи някои учители. Тая наблюдателност му изигра лоша шега. За учителя по математика Герасков съчини: „Бай Герас, бай Герас, дето няма власт над нас“ и т.н. Осменият от Дамян учител постоянно му пишеше двойки и се заканваше, че както я кара, няма да получи диплома. Наложи се да ходя при нашия благ директор – философът Никола Бербатов, който по-късно стана преподавател в Селскостопанската академия.   Семействата на Бербатови и Дамянови бяха близки. Това улесни моето „ходатайство“. Осменият учител прояви великодушие; Дамян завърши гимназията една година след мен. Не съм го питал за бележката му по математика, но тя едва ли е била повече от тройка.   Организирахме ученически конкурс за стихотворение, разказ, рисунка. Сред наградените беше и Дамян.   Гледам в архива си една снимка. Връчвам му наградата – книгата „Как се каляваше стоманата“ от Николай Островски, подписана от директора и от моя милост като председател на ученическия комитет. Разказваха ми, че след това Дамянчо до късна вечер съчинявал стихове. Учителката по литература Анна Гюзелева – току-що завършила университета като състудентка на Павел Матев, насърчаваше литературните му опити. По училищната радиоуредба четяхме негови стихове. Съдействахме някои от тях да се публикуват във вестник „Сливенско дело“.   През 1953 г. Дамян бе приет за студент по българска филология в Софийския университет. Родителите му се преселиха в София. Петър Дамянов бе назначен за директор на средното училище по приложно изкуство. По-късно беше привлечен за експерт в Комитета за култура.   Бай Петър водеше Дамян на лекции, изпити, на студентски литературни четения. Често им гостувах в квартирите на улица „Скобелев“ и „Доспат“. При всяко мое появяване лицето на Дамян се озаряваше от усмивка. Подаваше ми поредното листче със стихотворение, изписано вече не с неразбираемия му почерк, а на пишеща машина.    Все по-често в младежките вестници и издания се отпечатваха стихове на Дамян П. Дамянов, както се подписваше. Неговата искрена, чувствителна поезия се посрещаше с интерес и от млади, и от възрастни читатели.   С искрена радост препрочитах и първите му стихосбирки, които ми подаряваше с приятелски автографи: „Ако нямаше огън“ (1958), „Очакване“ (1960), „Поема за щастието“ (1963), „Стени“ и „Пред олтара на слънцето“ (1964), „Преди всичко любов. Драматична поема“ (1965)…   На всяка писателска среща в Сливен неизменно канехме и Дамян. Баща му, бай Петър, беше постоянният му придружител. Елисавета Багряна, Никола Фурнаджиев, Дора Габе, Младен Исаев, Георги Джагаров и други наши гости се възхищаваха от благородството на бившия учител – художника Петър Дамянов. Двамата със съпругата му Надя бяха посветили без остатък живота си на творческите изяви на озарения от светъл талант любим син.   Дамян стана неразделна част от младото ято поети от началото на 60-те години – Владимир Башев, Любомир Левчев, Андрей Германов, Петър Караангов, Матей Шопкин, Евтим Евтимов и други. Артисти-рецитатори правеха рецитали с патриотични и любовни стихове на Дамян; обикаляха страната, придружавани от поета и неговия баща. Естествено, както той ми сподели, най-много се е вълнувал при срещите в салона на сливенското читалище „Зора“. Възторжено го аплодирахме. Неговите съученици и учители се радвахме на творческите му сполуки, гордеехме се с него.   Веднъж той ми представи младо усмихнато момиче, което го подкрепяше вместо бай Петър. „Това ми е любимата, скоро ще се женя за нея. Надежда е от Сандански. Пише стихове…“ В нашите очи Надя бе новата Мара Белчева. Искрено се радвахме на тяхната любов. Надежда стана и секретарка, и най-близка помощница на именития си съпруг. Родиха им се три деца…   Годините летяха. Дамян беше вече всепризнат поет, работеше в различни издателства. С хонорарите, които получаваше – а тогава писателите бяха щедро възнаграждавани за книгите им, които се отпечатваха в големи тиражи – оскъдицата напусна техния дом. Закупи жилище във ведомствена сграда на Цариградско шосе.   Янко Дюлгеров, млад директор на софийски завод, ми сподели, че работниците с радост приемат за свои съкооператори поета Дамян Дамянов и композитора Александър Йосифов.   Почти всяка година излизаха нови стихосбирки на Дамян. Написа и пиеса за Младежкия театър – свидетелство за многостранната дарба на утвърдения член на Съюза на българските писатели.   Той получи всички възможни награди и отличия, заживя в многолюдното си семейство без битови грижи. Литературата ни богатееше с негови ярки творби, посветени на Отечеството, на родния край, на нашия общ социалистически идеал. Не случайно за литературните достойнства на Дамян често се говореше и на сутрешното кафе при Тодор Живков, който го прие на дълъг разговор. Снимката се публикува във всички вестници.   Височайшата подкрепа естествено повиши интереса към вече зрелия поет, който се радваше на заслужено признание. На вълнуващо тържество в Сливен отбелязахме петдесет годишния му юбилей. Връчих му високо държавно отличие – орден „Народна република България“ – I степен. Развълнуван до сълзи, той отрони, че честването му в родния град го прави неизмерно щастлив и го насърчава за нови творчески дела. За следващото десетилетие и половина Дамян Дамянов обогати българската книжовност с ярки стихове и заслужено получи възхвалата на специалистите и обичта на читателите.   Дамян Дамянов беше със сложна, ранима душевност. Трудно понасяше недружелюбието, завистта, нескритото съчувствие или фалшивото великодушие. Често изпадаше в отчаяние. Казвал ми е, че понякога не му се живее. На няколко пъти поглъщаше с шепи приспивателни и лекарите, които добре познаваха своя пациент, с големи усилия и любов спасяваха живота му.    Съхранявам като мили спомени автографи от Дамян на почти всички негови книги, както и десетки лични писма. В едно от тях той ми пише:     Неговата чувствителност към женската хубост не секна. Постоянно се закачахме на тази тема. И аз разбирах, че това е не само природно влечение, но и възможност да демонстрира или да си внушава мъжественост. Подобно поведение забелязвах и у именития художник Георги Павлов-Павлето, който се славеше освен с прекрасното си изкуство, толкова и с похвали на ухажорки, въпреки физическия си недъг.   Румяна Узунова, позната на Дамян от писателските среди, която забягна на Запад, излъчваше по радио „Свободна Европа“ злобни коментари за социалистическата власт, за писатели. Това засегна достойнството на Дамян и той публикува статия, в която с остър публицистичен изказ постави на място отродената си колега. Порица я, че като дължи и образование, и добро творческо развитие именно на българската действителност, сега охулва незаслужено и бивши свои приятели, и отечеството.   Наскоро след това стана десетоноемврийската промяна във властта през 1989 г. Начаса случайни хора, безделници и отмъстители хукнаха по софийските улици, закрещяха заплашително срещу дейци на бившата власт. Бесовете не отминаха и беззащитния Дамян. На няколко пъти му чупеха прозорците. Той бе изхвърлен от работа. Бедите връхлетяха семейството му, а децата му не бяха стъпили на краката си. По телефона ми се оплака и все по-остро поставяше въпроса има ли смисъл да се живее. Написа ми писма, дирейки може би приятелска морална опора, защото много добре съзнаваше, че обидите, хулите и клеветите обливаха и мен. Пишейки за нашето приятелство, Надежда включи в един сборник и едно от писмата, в което Дамян оплаква своята мъка и омерзение от новите демократи, мигновено предрешили се от трубадури на социализма в отявлени антикомунисти.   , пише поетът на 11 януари 1991 г.      Въпреки че и Партията (както виждаш, още я пиша с главно П, почти цяла година ме „забрави“ и не се поинтересува нито как, нито с какво живея; от септември съм съкратен ведно с цялата писателска група към профсъюзите и съм без стотинка официален доход…; отнеха ми държавната кола, а за личната нямам бензин…) аз не я напуснах, няма и да я напусна. Не си хвърлих, няма и да си хвърля партийния билет, не защото смятам новопокръстената БСП за кой знае колко права и безгрешна, а защото, след всичко, не съм преставал да вярвам в Идеята. На тая Идея не друг, а ти, друже Георги, пръв преди много години си ме учил. В Сливенската мъжка гимназия. И в Созополските лагерни вечери на 1951-1952 г. И аз никога няма да забравя тези школи, които са в кръвта ми! Тези посерковци, „новите“, всичко могат да ми вземат, освен три неща: паметта, кръвта и сърцето…“ Дадох препис от писмото на председателя на НС на БСП Александър Лилов, който също ценеше творчеството на Дамян. Но и той не успя да го защити. Постепенно бесовете взеха да утихват. Надя продаваше книги на улицата, а настроението бавно се връщаше в техния дом. Дамян написа нови стихове с искрено възрожденско вдъхновение, но и с почуда от наглостта на новопръкналите се демократи. Рядко се явяваше на публични места. Изплака в стих духовния си потрес:     Веднъж го поканих вкъщи и ми стана много жал като видях как Петьо, неговият голям син, го носи на ръце. Дамян продължаваше да се шегува. Но не беше трудно да се види, че се смалява и гасне. Не само физически, но и духовно. Развълнуван ми поднесе своя дар – сонетен венец:     Една ранна утрин Надя простена по телефона: „Георги, моят Дамян, твоят приятел почина“. Бях потресен. При няколкото му опита да се раздели с живота съпреживявах тъжния миг с евентуалната ни раздяла. Но истината ме правеше безпомощен. Губех близък приятел.  2009 Седмици след неговата кончина почитатели на поезията му, заедно с общественици, творци, бизнесмени създадохме фондация на негово име. Надя я оглави. Бяха осъществени няколко четения и прояви в памет на Дамян. Но дейността и на тази общност – лишена от материални възможности и широка обществена подкрепа, почти престана да функционира.   Надежда се принуди да продаде удобното жилище, излезе от топлото семейно гнездо, в което бяха отгледали и възпитали своите деца. Отдаде се на обществена дейност. Беше заместник-министър на културата. Продължава да организира литературни вечери, да поддържа своя рубрика в печата. Ние, приятелите на Дамян, се вълнуваме при всеки спомен – публичен или отпечатан – за чудесния поет, който отнесе в небитието много съкровени чувства за историческия път и съдбата на Родината.   Неговият поетичен глас – искрен и изповеден – разтвори широко прозорците на дома и сърцето му, за да стигне до хората и да ги дари с щедра обич и вяра. Той има хиляди възторжени читатели, за които книгите му са любими духовни спътници. Човечен и благороден, неговият лирически герой е носител на красотата на нравствения подвиг, на вълнуващия размисъл за отечеството и за достойното човешко съществуване. С мъдра простота и непосредственост Дамян премина през радостите, грижите и устрема на всекидневието – очакван, желан, потребен за всеки, който обича поезията. Каква по-голяма награда за твореца с чисто сърце и светли дела? Прави чест на нашите признателни съграждани, които дадоха на училище в Сливен името на Дамян Дамянов.    Животът на Дамян Дамянов е пример за „тиха победа“ – позволявам си да ползвам думи на големия Димчо Дебелянов. Това е тихата победа на волята и таланта над страдания и предизвикателства. Това е тихата победа на твореца, озарен от дълбоко чувство на дълг пред хората и Родината. Защото истински способният човек, дори когато е връхлетян от злоба, завист и неблагодарност, остава светъл и чист. Това е урокът, който ни завеща Дамян Дамянов.    От неговата смърт се изнизаха десет години, но популярността му не намалява. Очевидно е, че поетът продължава да живее в чувствата и признателността на потомството. 2009 г.", "date": "2020.01.17", "title": "Георги Йорданов: Животът на Дамян Дамянов - пример за „тиха победа“! Поет на честта, дълга и любовта"}
{"url": "http://epicenter.bg/article/Germansko-izdanie--Medvedev-izleze-ot-tandema--bez-da-otgovori-na-ochakvaniyata-na-liberalite-/204209/11/33", "text": "Някога либералите имаха големи надежди за бившия руски премиер Дмитрий Медведев, защото той изглеждаше „по-учтив и отворен от Путин\". Но скоро Путин отново стана доминиращия президент, а Медведев остана избледнял премиер, „запазвайки лоялността към ръководителя на „тандема“ - и оставката му от поста министър-председател също е малко вероятно да промени политиката на Кремъл, коментира баварският ежедневник Die Sueddeutsche Zeitung, цитиран от Агенция \"Фокус\".    През 2008 г., когато Владимир Путин вече не можеше да се кандидатира за президент след два президентски мандата, Дмитрий Медведев се озова в Кремъл. Двамата политици работеха в тандем повече от 11 години, припомня вестникът. Когато на Медведев беше „разрешено да заеме най-високия пост“ в пирамидата на руската власт, либералите в Русия и на Запад възложиха големи надежди на този млад политик, който „изглеждаше по-любезен и открит от Путин“, пише изданието.    „Той дръзна да говори за възстановяване на руско-американските отношения с Барак Обама и за реформи в Русия“, подчертават от редакцията.    В допълнение, представители на руската средна класа сериозно се надяваха, че Медведев „не само ще запази място за Путин, но ще се бори за втори мандат“, пише Die Sueddeutsche Zeitung.    Това обаче не се случи. А последвалата „рокада“ на върха започна да предизвиква по-голямо разочарование сред руснаците и бившите му поддръжници на Запад, допринасяйки за засилването на опозицията в страната.    Когато Медведев пое поста министър-председател, той не успя да спечели популярност сред гражданите.    „Путин отново стана управляващ президент, а Медведев остана избледнял премиер. Руските политолози започнаха да правят редовни прогнози кога Медведев ще напусне“, пише германският вестник. Като се има предвид всичко това, той остана начело на правителството за удивително дълго време, заключава изданието.    Премиерът щеше да развива „креативност и конкуренция“ в Русия, но се провали в намеренията си. Предложените от него реформи също не угодиха на мнозинството руснаци. Освен това Медведев не би могъл да промени икономическата структура по такъв начин, че да намали значително зависимостта на Русия от износа на енергия.    „Влиянието на държавата върху руската икономика не е намаляло, а по-скоро се е увеличило“, твърдят от редакцията.    В същото време самият Медведев нанасяше периодично щети на имиджа си от противоречиви инициативи и изявления. Например, когато преди няколко години пенсионерка му се оплака от условията и му каза, че пенсията ѝ просто не е достатъчна да живее нормално, лидерът на руското правителство ѝ каза: „Няма пари, но се дръжте“.    На учителя, който се оплака, че учителите в Русия печелят малко, Медведев възрази, че тези, които искат да печелят пари, трябва да правят бизнес. „Тези думи предизвикаха буря от присмех в социалните мрежи“, се казва в статията.    Изявленията на руския опозиционен лидер Алексей Навални, който обвини Медведев, че тайно притежава цяла „луксозна империя“ в Русия и в чужбина, също се отразиха негативно върху образа на премиера. Медведев отрече всички твърдения, но популярността му продължи да пада, отбелязва статията.    „И така Медведев излезе от тандема. Това се очаква от няколко години в Русия“, пише вестникът. Напоследък наблюдателите се опитват да спекулират дали Медведев може отново да заеме президентския пост през 2024 г., когато Путин ще трябва да излезе от властта, но сега подобна възможност изглежда малко вероятна, се казва в статията.    Но дори и след осем години на поста министър-председател, Медведев не напуска политиката.    „Путин го направи заместник-председател във влиятелния Съвет за сигурност, където Медведев ще трябва да се занимава с ключови области като сигурността и отбраната“. Историята на тяхното познанство и сътрудничество датира от времената на съвместна работа в кметството на Санкт Петербург, припомня Die Suedddeutsche Zeitung: „И ако по едно време мнозина предполагаха, че Медведев може да стане съперник на Путин, като реализира собствените си амбиции, промяната на длъжностите опроверга това. Лоялността е едно от най-ценните качества в политиката за Путин\".    След като подаде оставка от поста на премиер на Русия, Медведев ще трябва да се справи с нова сложна задача, подчертават от редакцията.    Като председател на „Единна Русия“ той трябва да подготви тази партия за парламентарните избори догодина. И няма да му е лесно да направи това, тъй като популярността на управляващите засега е доста слаба, обобщава изданието.  ", "date": "2020.01.17", "title": "Германско издание: Медведев излезе от тандемa, без да отговори на очакванията на либералите "}
{"url": "http://epicenter.bg/article/Noviyat-ruski-premier--byurokrat-ot-karierata-bez-politicheski-ambitsii/204214/11/0", "text": "Михаил Мишустин никога не е имал политически амбиции като бюрократ от кариерата и името му не се споменаваше като топ кандидат за следващ премиер на Русия. Но 53-годишният Мишустин, дългогодишният шеф на руската данъчна служба, бе предложен за поста от президента Владимир Путин, а долната камара на руския парламент - Държавната дума, бързо го назначи, пишат от Асошиейтед Прес, цитирани от БТА и Нова телевизия.    Като бюрократ от кариерата, който през последните 10 години отговаряше за данъците на Русия, Мишустин винаги се е държал дискретно и настрани от политиката. Той не принадлежи към никоя партия, а в редките си интервюта предпочита да говори за иновации в данъчната администрация. Мишустин е хвален за модернизирането на закостенялата система на руската данъчна администрация и повишаването на събираемостта на данъците. Правителствени служители и бизнесмени го описват като професионалист и ефективен мениджър, който добре разбира икономиката, което го прави добър избор за кабинета в момент, когато икономиката на Русия е отслабена.    \"Главните задачи на новия премиер ще произтичат от необходимостта за модернизиране на икономиката. Мишустин има репутацията на човек, който притежава необходимия за целта опит\" написа във Фейсбук политическият анализатор Абас Галямов.  Липсата на политически амбиции и на какъвто и да било политически опит подсказва, че Мишустин вероятно старателно ще изпълнява желанията на Кремъл като глава на кабинета, което според някои коментатори е особено важно в \"преходния период\" на конституционни реформи, предложени от Путин.    Мишустин, който има диплома по информационни технологии, е бил държавен служител през последните две десетилетия. Кариерата му започва през 1998 г., когато става заместник-директор на данъчната служба.    Въпреки че не е активен в политиката, той е имал досег или дори се е сближавал с политици като играч в аматьорската Нощна хокейна лига, в която играе и Путин. Мишустин е и член на борда на хокейния клуб ЦСКА Москва. През 2010 г., след две години в частна инвестиционна фирма, Мишустин се връща в данъчна служба, този път като шеф и лично подбран от Путин, който тогава е премиер. След като печели близо 2,6 млн долара през 2009 г., той е третият най-богат руски държавен служител в онзи момент.    През годините Мишустин \"изгради из основи модерна данъчна служба, използваща модерна технология и цифрова икономика\", заяви Вячеслав Володин, председателят на долната камара на руския парламент.  Под ръководството на Мишустин данъчната служба откри два огромни центъра за данни, които събират фактурите от фирми и касовата информация от търговците на дребно, осигурявайки по-добър контрол на паричните потоци. Мишустин въведе и разнообразни онлайн услуги, за да улесни плащането на данъци в опит да повиши събираемостта.  През ноември той с гордост докладва, че обемът на събраните данъци се е увеличил 1,4 пъти от 2014 г. Делът на данъчните приходи в БВП на страната също е нараснал с 4 процентни пункта, а събираемостта на ДДС - с 64 процента.  Репутацията на Мишустин поражда надежди, че като премиер той ще успее да съживи стагниращата икономика на страната, нещо което предизвиква силното разочарование на руските граждани през последните години. ", "date": "2020.01.17", "title": "Новият руски премиер: бюрократ от кариерата без политически амбиции"}
{"url": "http://epicenter.bg/article/Prof--Darina-Grigorova--Ot-tova--che-Rusiya-e-prezidentska-republika--strada-samo-liberalniyat-sektor/204230/11/0", "text": "\"Има опит да се тушира напрежението, свързано с отношението на обществото и недоверието след пенсионната реформа - правителството беше фокусирало целия негатив от ситуацията. В един момент рейтингът на Путин, колкото и да е висок, а на правителството нисък, все пак започна да пада, именно в тази връзка. Той беше повлечен\". Това каза пред БНР проф. Дарина Григорова, преподавател по руска история, в коментар на традиционното годишно послание на Владимир Путин към Федералното събрание. Според нея тази тема е много важна, а остава висяща.    \"Суверенитетът на държавата не може без суверенитета на семейството, защото и за едното, и за другото беше казано в посланието ясно и категорично и в рамките на традиционното мислене, което е доста обругани в момента\", коментира още тя в предаването \"Хоризонт за вас\".    По думите ѝ изненадваща е била темата в предложението за промените в Конституцията, която предвижда увеличаване на правата на парламента, който ще избира премиера и правителството на страната, но от друга страна - президентът си запазва правото веднага да освободи премиера или даден министър - за загуба на доверие.    Проф. Григорова обясни, че руското общество очаква от президента Путин две неща - \"международното право, защото за това се говори от години, и чисто руското желание - да имат идеология\".    \"Дори те казват, че идеология може да бъде и национална стратегия. ... Това страдание, че липсва (идеология - бел.ред.) в Конституцията е факт, но няма страдание, че Русия е президентска република. То е само в крайно либералния лагер и то отвън - за това, че Русия трябва да е парламентарна република говори много активно Михаил Ходорковски. Това е външно желание и външно влияние, а не отвътре\", категорична беше тя.    Според нея решението за въвеждане на задължителни 25 години, в които кандидатът за президент трябва да е живял в Русия, елиминира цялото потекло на съвременния руски елит, което живее на Запад, те не могат да разчитат на политическа кариера в Русия. По думите ѝ това е верен ход и всички са били във възторг от него.  ", "date": "2020.01.17", "title": "Проф. Дарина Григорова: От това, че Русия е президентска република, страда само либералният сектор"}
{"url": "http://epicenter.bg/article/Petar-Volgin--Putin-otbelyaza-vazhna-pobeda-sreshtu-liberalno-globalistkiya-svetoven-red-/204240/11/33", "text": "    С настояването си националното законодателство да има приоритет спрямо международните правни норми Владимир Путин отбелязва важна победа за лагера на всички онези държави, които са се изправили срещу либерално-глобалисткия ред.    Кое е най-характерното за този ред? Според либералния глобализъм държавата е отживелица и трябва да отмре. И колкото по-рано, толкова по-добре. А защо толкова неистово желаят тези сили смъртта на националната държава? Ами защото искат властта да бъде в ръцете на транснационалните корпорации, а националните институции да бъдат безпомощен свидетел на тяхното нагло забогатяване.    Работата е там, че единствено държавата с нейната система от надзорни органи е в състояние да обуздае неистовия стремеж на корпорациите към максимална печалба, съпроводена, разбира се, с неистова експлоатация на работещите. Затова колкото по-силна е една държава, толкова по-голяма е вероятността нормалните работещи хора да живеят по-добре. И обратното, колкото по-слаба е държавата, както настояват либералните глобалисти, толкова по-вероятно е нормалните хора да се превърнат окончателно в безгласни слуги на международния капитал.    Ето защо е толкова важно националната държава да има приоритет пред международните норми. И Владимир Путин е напълно прав да настоява за това. Прав е и когато казва, че Русия няма как да бъде управлявана като класическа парламентарна република. Да, редно е да бъдат увеличени правомощията на парламента, но все пак силната президентска власт остава.    Много важно е и настояването на Путин хората, които ще заемат държавни длъжности, да нямат чуждо гражданство и изобщо чужда обвързаност. В България се нагледахме на разни \"специалисти\" от чужбина, които в различни периоди на Прехода биваха настанявани по високите етажи на властта, уж за да направят живота тук по-добър.    Да, техния си живот го подобриха. И то осезателно. Спечелиха толкова много от по-краткото или по-дългото си министерстване, колкото никога не биха спечелили, ако бяха останали в чужбина.    Що се отнася до нашия живот, какво ги е грижа? Всеки трябва да се спасява поединично. Нали това е любимият девиз на днешните либерали? И всякаква подкрепа за гражданите в тежко материално положение трябва да бъде забравяна, за да не се изкривява свещеният пазар. Това също е основно либерално кредо.    Социалните програми, предложени от президента Путин, и насочени най-вече към отглеждането на малките деца, са удар именно срещу този извратен либерален възглед. И, да, на хората с ниски доходи трябва да се помага, за да могат да отгледат децата си. Оставени на произвола на съдбата или, казано по-модерному, на пазара, тези деца ще станат престъпници и проститутки. А това е директният път към безвъзвратния упадък на една нация.    С една нация е свършено и тогава, когато не успява да опази историята си от посегателствата и фалшификациите на своите недоброжелатели. И съвсем неслучайно тази тема също беше спомената в обръщението на Владимир Путин.    Опити да бъде пренаписана, изопачена и направо фалшифицирана историята на Втората световна война се правят отдавна. Но в последно време тези опити станаха особено нагли. Целта им е да бъде неглижирана основната роля, която изигра Съветска Русия в разгрома на хитлеристка Германия. Архивът за Втората световна война, чието създаване беше обявено от руския президент, има за задача категоричното противопоставяне на историческите фалшификации.    А именно тези фалшификации са почвата, върху която растат отровните растения на днешния фашизъм. Колкото повече бива отричана ролята на Съветска Русия и на комунистите в цяла Европа за победата над фашизма, толкова повече фашистката десница ще надига глава. Ако това е целта на историческите ревизионисти, те могат да бъдат спокойни - постигнали са я.  ", "date": "2020.01.17", "title": "Петър Волгин: Путин отбеляза важна победа срещу либерално-глобалисткия световен ред "}
{"url": "http://epicenter.bg/article/Arestat-na-Todor-Zhivkov-predi-30-godini--Vizhte-kak-go-otvezhsat-na--quot-Razvigor-quot--/204238/11/0", "text": "30 години от началото на Прехода      Само два месеца след свалянето му от партийния връх бившият Първи се оказва ВИП арестант, срещу когото прокуратурата отправя възможно най-тежките обвинения и в следващите 7 години води срещу него пет дела с особена обществена значимост. Снимките на арестувания Живков дълги години са на първите страните на вестниците, а мегапроцесът срещу бившия държавен глава е шумен и показен.    На 18 януари 1990 г. e издадена заповед за арестуването на Живков. Същият ден той е отведен на \"Развигор\", където е обвинен в редица престъпления, вкл.в подбудителство към национална вражда.  отпечатан в един екземпляр и съгласуван с началника на Главно следствено управление при МВР генерал Леонид Кацамунски и началника на Националната служба за защита на Конституцията при МВР генерал Красимир Саманджиев. Като непосредствени ръководители на разследваното са били определени зам.-главният прокурор Атанас Атанасов и зам.-началникът на Главно следствено управление генерал Богдан Калчев. Събирането и обработването на доказателствата е било възложено на 18 следователи.    : Петьо Платиканов, Георги Георгиев, Христо Христов, Еньо Бакалов и Иван Ралев.     Много прокурори преди него се отказват да поемат делото, защото виждат неговата несъстоятелност. На 6 август 1990 г. прокурорът Г. Георгиев изготвя т. нар. „Частично заключително постановление за прекратяване на следствието”, след което подава оставка и напусна системата на Прокуратурата. По-късно се оказа, че същото становище поддържат и останалите трима прокурори, поради което т. нар. „Заключение за предаване на съд” бе подписано само от Петьо Платиканов.         и принудителното им изселване от 1984 г. до 1989 г. В периода до 1998 г. Върховният съд връща делото 4 пъти за доразследване във Военната прокуратура.    През юли 1990 г. мярката за неотклонение е заменена с домашен арест.     за периода от 1962 г. до 1989 г. по т.нар. дело „Фонд Москва“ (Дело № 2) за подпомагане на международното комунистическо движение.     заедно с още 21 бивши заместник-председатели на Министерския съвет и секретари на ЦК на БКП за отпускане на несъбираеми кредити и помощи на развиващи се държави и комунистически партии, с което е ощетил държавния бюджет.     Същият ден Тодор Живков е въведен в съдебната зала като подсъдим по обвинение, поддържано от прокурора Красимир Жеков.   Обвинителният акт съдържа 74 страници, подредени в 7 раздели; като „свидетели на обвинението” официално са били вписани и призовани 248 души, а през следващите две години на разигравания театър като такива гастролират преди всичко хора на артистичния свят и на бившето Политбюро.      Живков е обвинен, че за периода от 1962 г. до 10 ноември 1989 г., като първи секретар и генерален секретар на ЦК на БКП, председател на Министерския съвет и председател на Държавния съвет е превишил властта и правата си с цел да набави за себе си и други лица облага за 26 516 039 лв.  Обвинението срещу Милко Балев е, че за периода 1978-1986 г. чрез използване на документи с невярно съдържание от различни издателства е получил без правно основание 39 392 лв.  че не съществуват никакви доказателства срещу него, че обвинението е скалъпено от т. нар. „Комисия по деформациите”, начело на която стои Андрей Луканов, и че техната стратегия е първо да отправят обвинение, после в продължение на много години да търсят доказателства, след което да приключат делото.     и да върне на държавата 7 млн. лева. Казват, че съдийката се разплакала, преди да произнесе \"виновен\" за Тодор Живков.  Присъдата от седем години лишаване от свобода е наложена за ощетяване на държавата с 21 010 380 лв., похарчени за раздаване на жилища на 72 души, за покупката на 67 автомобили за нуждите на Управлението за безопасност и охрана (УБО) при МВР, и за храни и представителни нужди на държавния апарат.     – Кръстьо Петров (който почти веднага след това бе пенсиониран), Христо Павлов и Константин Константинов.    Защитата му – адвокатката Рени Цанова, се оттегля от по-натътъшно участие в процеса, като заяви, че не желае да придава с участието си законосъобразност на такъв брутален процес,  но не и за други деяния, поради което присъдата е постановена в нарушение на материалния закон, а и при множество съществени нарушения на процесуалния закон.     (с Председател Мелкон Мелконян и членове Румен Ненков, Савка Стоянова, Иван Недев и Веселин Ангелов) разгледа делото, и на 18 януари 1994 г. обяви решението си,  Същият ден съдията-докладчик Румен Ненков заяви пред медиите, че е приложил закона и ще спи спокойно, а Тодор Живков вече може да разчита единствено на „президентска милост”.   От своя страна Т.      През януари 1994 г. присъдата е потвърдена. Второинстанционната присъда също така бе подписана с „особено мнение” – съдията Веселин Ангелов прие, че като държавен глава Тодор Живков не може да бъде съден за друго, освен за държавна измяна.    Макар че присъдата на Тодор Живков влиза в сила, той не бе отправен в затвора, тъй като на 2 февруари 1994 г. Главната прокуратура отложи изпълнението й „по здравословни причини”.        Бившият вече Главен прокурор Евтим Стоименов заяви в специално изявление по Българската телеграфна агенция,   Той подчерта, че още на третия месец след образуването на делото  ; а тъй като все пак разбирал, че не може да изпълнява тежките задачи, които общественият натиск поставял върху длъжността му, той подал оставка.     И двамата с Милко Балев са оправдани поради липса на доказателства - невинни по всички обвинения    Три години преди това, на 8 юни 1993 г. е образувано Дело № 5 за т.нар. „лагери на смъртта“, което има същия финал.        Месец след края на мегапроцеса срещу Живков, прокурорът Красимир Жеков настоява да го освободят от длъжност. Според него фактите са били точни, но въпреки това не се стига до осъдителна присъда.  След като Живков и Балев биват оневинени, Красимир Жеков напуска столицата и се установява в Пазарджик, където умира през 2013 година с пенсия от 385 лева - прикован от тежка болест на легло, изолиран и забравен от света.  , казва той година преди да си отиде от този свят.     Той многократно повтаря, че процесът срещу него е политическа поръчка, от която полза имат всички партии.    Живков намеква, че тя е направена от Горбачов и Андрей Луканов. Той нарича привличането като обвиняем Милко Балев в делото комично.    Според него присъдата е целяла да се родят недостойните политическите недоносчета след 10-ти ноември.      „ , пише в мемоарите си още бившият Първи, като намеква на няколко пъти, че след като той е осъден, по тази логика трябва да бъдат подведени под съдебна отговорност и останалите от ръководството на БКП.    „     По време на едно от заседанията на Наказателния състав, председателката Стефанка Стоянова се е разплакала след взетото решение за моята присъда, споделяйки „Какво да правя?! И аз трябва да работя! Не завиждам на Стефанка Стоянова. Дано поне сънят им може да бъде спокоен. А за съвестта – не зная. Съдбата ще отреди своето…”, пише още Живков.    Последните думи на Живков по делото той публикува в книгата на покойната вече журналистка Невена Шевалиева „Тодор Живков срещу някои лъжи”.         ", "date": "2020.01.17", "title": "Арестуват Живков, 1990: Съдете ме, но не можете да решите процеса за разграбването на България"}
{"url": "http://epicenter.bg/article/Ot-dnes-vlizat-v-sila-novite-iziskvaniya-za-po-visoka-biosigurnost-pri-otglezhdaneto-na-svine/204202/4/0", "text": "От днес влизат в сила новите изисквания за по-висока биосигурност при отглеждане на свине в лични стопанства, фамилни и индустриални ферми. Това съобщиха от пресцентъра на Министерството на земеделието, храните и горите.   Измененията и допълненията в Наредба № 44 от 2006 г. за ветеринарномедицинските изисквания към животновъдните обекти са обнародвани в днешния брой на Държавен вестник. Основната им цел е да се минимизират рисковете от проникване и разпространение на заразни заболявания. Новите изисквания са въведени предвид сложната епизоотична обстановка в страната през изминалата 2019 г. и са обсъдени и съгласувани с браншовите организации. В личните стопанства е прецизиран броят на допустимите за отглеждане животни за лични нужди. При свинете се допуска отглеждането на не повече от 3 прасета за угояване. Трябва да бъдат осигурени места за храна, вода и съхранение на фуража. Всяко стопанство трябва да има ограда и обособено място за отглеждане на животните с определена площ. Стопаните трябва да предприемат действия за дезинфекция, както и за ограничен контакт с хора и други животни. При фамилните и индустриалните ферми новите мерки включват създаване на буферна зона или двойна/плътна ограда около обектите за предотвратяване на контакт с диви свине. В зависимост от технологичното решение на собственика, е въведена възможност на всяка технологична група да е осигурена отделна биосигурност, в рамките на един животновъден обект. Важен момент за ограничаване контакта с гризачи, други вредители и насекоми, е необходимостта от покриване на местата за съхранение на фуража, както и обезопасяване на отворите, вратите и прозорците. Като допълнителна мярка се изисква обособяване на филтър на входа на всяка сграда за минимализиране риска за разпространение на заболяването от лицата, имащи контакт със свинете. Предвидено е допълнително измиване и дезинфекция на транспортните средства на място, различно от обособено такова на входа. Относно документацията се изисква изготвяне и наличие на програма за почистване, дезинфекция, дезинсекция и дератизация. Всеки обект трябва да има индивидуален план за биосигурност, както и план за прилагане на спешни мерки при възникване на заразни заболявания. Във фамилните ферми допустимият брой свине за отглеждане е до 10 свине майки с приплодите им, но не повече от 200 броя общо с определена площ за съответната категория животни. Новите изисквания в този тип ферми са свързани с обособяването на филтър за смяна на работното облекло на входа/изхода на всяка сграда, в която се отглеждат свине. Той трябва да е оборудван с вана за измиване и дезинфекция на обувките и съоръжение за дезинфекция на ръцете. И при тези обекти е важно осигуряване на защита на фуража за изхранване, както и обезопасяване на отворите, вратите и прозорците. Въвежда се почистване, измиване и дезинфекция на транспортните средства. В този тип ферми се въвежда изискване капацитетът на съоръжението или мястото, определено за събиране на торовата маса, да е съобразено със задължителния 40 дневен период, през който тя няма да може да се извежда извън животновъдния обект. За животновъдните обекти, пасищата за целогодишно отглеждане на животни, са въведени изисквания за поставяне на ограждения и осигуряване на храна и вода. Те трябва да имат и навес за осигуряване на защита от неблагоприятни климатични условия, както и на място за извършване на ветеринарномедицински манипулации.", "date": "2020.01.17", "title": "От днес влизат в сила новите изисквания за по-висока биосигурност при отглеждането на свине"}
{"url": "http://epicenter.bg/article/Petkova--Vse-oshte-sme-darzhavata--koyato-ima-edni-ot-nay-dobrite-eksperti-v-yadrenata-energetika/204210/4/0", "text": "Все още сме държавата, която разполага с едни от най-добрите експерти в областта на ядрената енергетика. Това каза министърът на енергетиката Теменужка Петкова в отговор на въпрос на депутата от ПГ на ГЕРБ Красен Кръстев за кадрово обезпечение на АЕЦ \"Козлодуй\" ЕАД в условие на дългосрочна експлоатация, предаде Агенция \"Фокус\". \"Въпросът, който поставяте е много важен. Той е важен не само за сектор енергетика, въпросът с квалифицираните кадри е повсеместен проблем. Когато става въпрос за атомна електроцентрала, този въпрос стои с особена острота. Това е така, защото в атомната електроцентрала съгласно изискванията на Закона за безопасното използване на ядрената енергия, съгласно стандартите в областта на ядрената енергетика, могат да бъдат назначавани единствено и само хора, които притежават специални знания и умения. Това прави нашата задача още по-трудна и отговорна\", изтъкна още министърът. \"Тук с радост можем да кажем, че през миналата 2019 г. успяхме да удължим срока на експлоатация на блокове 5-ти и 6-ти на АЕЦ \"Козлодуй\" с 10 години, както позволява нашето законодателство. Съществува възможност за удържаване на още два пъти по 10г. Ние сме в режим на дългосрочна работа на централата и една от основните ни задачи е да мислим за това какви хора ще работят в централата, откъде ще дойдат, защото статистиката не е много обнадеждаваща. Това, което показват анализите е, че в рамките на всяка една година завършват приблизително около 10-15 студента специалност \"Ядрена енергетика\", обясни още Петкова. По думите ѝ, след продължаването на живота на двата блока, едно от условията в лицензията е доказването на обезпеченост с кадри. \"Това всъщност е направено\", допълни още министърът. Тази тенденция трябва да бъде запазена, добави тя. \"Ще си позволя съвсем накратко да кажа какви са плановете, които АЕЦ \"Козлодуй\" и Министерство на енергетиката сме разписали и какво реално правим. От една страна това са нашите виждания и действия, които сме предприели по отношение на висшето образование. Другата част от усилията ни са насочени към кадрите в средното образование. От месец юни 2019 г. на сайта на дружеството е обявен постоянен пример за документи за работа по 31 приоритетни специалности от висшето образование. От 2017 г. АЕЦ \"Козлодуй\" предоставя стипендии на студенти от специалността: \"Ядрена енергетика\", \"Ядрена техника и ядрена енергетика\", които след завършване се антгажират да работят в централата. Сключени са договори с 16 стипендианти, на които централата заплаща такса за обучение и стипендия в размер на 1000 лв.\", допълни още министърът.   Петкова допълни, че от 2019 г. е обявена и стипендия за първокурсници, записали определени специалности и до настоящия момент са сключени три договора. Тя даде информация и за стажантските програми. \"В областта на средното професионално образование стартира процедура за дуално обучение по специалностите \"Ядрена енергетика\" и \"Топлотехника\" в ПГЯЕ в град Козлодуй. Предвижда се предоставяне на стипендии на ученици от ПГЯЕ в Козлодуй и Белене\", допълни още тя.", "date": "2020.01.17", "title": "Петкова: Все още сме държавата, която има едни от най-добрите експерти в ядрената енергетика"}
{"url": "http://epicenter.bg/article/-quot-Uestinghaus-quot--shte-modernizira-AETs--Kozloduy--/204215/4/0", "text": "„Westinghouse Electric Company“ обяви, че е подписала договор с АЕЦ “Козлодуй” в България за преместване на текущите информационни и контролни системи (I&C), базирани на платформата Ovation™ на V и VI блок по най-новите стандарти. Това ще осигури още по-голяма конкурентоспособност и ефективност в начина на работа на тези централи, предава БГНЕС.    „Дигитализацията и модернизацията на експлоатираното ядрено оборудване е ключова част от дългосрочните операции на нашия клиент и стратегически приоритет за Westinghouse“, казва Тарик Чохо, президент на бизнес звеното за операции в Европа, Близкия изток и Африка (EMEA) на Westinghouse.    „Имаме удоволствието да подкрепим V и VI блок на АЕЦ “Козлодуй” в техните усилия да използват най-добрите налични технологии и да доставят икономически и чиста енергия на България за десетилетия напред.“    Платформата Оvation е една от най-модерните I&C платформи за енергийния сектор и се използва широко както в работещи, така и в нови ядрени централи. Като доставчик на платформата Оvation за ядрената промишленост, Westinghouse внедрява Ovation в АЕЦ „Козлодуй” повече от 15 години и платформата се оказа безопасна, надеждна и много икономична.    Westinghouse се ангажира да подкрепи блокове V и VI на “Козлодуй” в поддържането на платформата Оvation поне още 30 години, като подкрепя плановете на Козлодуй да експлоатира V и VI блокове поне до 2049 г.    „Westinghouse Electric Company“ е водеща световна компания за ядрена енергия и е водещ доставчик на продукти и технологии за ядрени централи за комунални услуги в целия свят. „Westinghouse“ достави първия в света търговски воден реактор под налягане през 1957 г. в САЩ. Днес технологията „Westinghouse“ е основа за приблизително половината от действащите в света ядрени централи.  ", "date": "2020.01.17", "title": "\"Уестингхаус\" ще модернизира АЕЦ “Козлодуй” "}
{"url": "http://epicenter.bg/article/-Stomana-indastri--otricha-da-e-plashtala-voda-po-evtino-ot-pernichani-/204234/4/0", "text": "От пернишкото предприятие \"Стомана индъстри\" отхвърлиха твърденията, че са плащали за водата, която са получавали от язовир \"Студена\", в пъти по-ниска цена от гражданите на Перник, съобщи БНР.    Вчера от Спецпрокуратурата обявиха, че стойността на кубичен метър за промишлени нужди била 13 стотинки, а за гражданите на Перник - 2 лева. Именно от тази разлика в цените в обвинението срещу бившия министър Нено Димов фигурира щета за бюджета от 11 милиона лева.    Междувременно от Спецпрокуратурата оповестиха още доказателства по делото за водната криза.    Един от документите, разсекретени от спецобвинението, е точно за цената, която е плащала \"Стомана\".    Тя е одобрена от бившия шеф на ВиК-Перник Иван Витанов и е 13 стотинки. От предприятието обаче уточняват, че е имало две тарифи - тази, цитирана от прокуратурата, водата за промишлени нужди, и два лева за кубичен метър за гражданите на Перник за питейни.    Уточняват, че и консумираната миналата година вода е много по-малко от цитираните от прокуратурата 7 милиона кубика. От \"Стомана индъстри\" допълват, че през миналата година са консумирали малко под 0,8 млн. кубика вода, което е 3% от консумацията на Перник.    С мотив, че такъв е общественият интерес, спецобвинението разпространява още три разпита по делото за водната криза в Перник, на двама от заместник-министрите на околната среда - Красимир Живков и Атанаска Николова и на Мая Дряновска, началник отдел \"Управление на риска от наводнения\" в ековедомството.    И тримата потвърждават тезата на държавното обвинение, че Нено Димов лично одобрявал графиците за промишлено водоподаване. Живков обяснява, че за първи път ексекоминистърът е искал корекция на графика миналия ноември, когато вече се обмисляше воден режим, а Дряновска, че човек, представил се като предсталвител на \"Стомана индъстри\", е искал вода за промишлени нужди този януари. Тя му отказала, а той не останал изненадан.", "date": "2020.01.17", "title": "„Стомана индъстри“ отрича да е плащала вода по-евтино от перничани "}
{"url": "http://epicenter.bg/article/Prekite-chuzhdestranni-investitsii-v-Balgariya-narastvat-s-blizo-miliard-kam-noemvri-2019/204242/4/0", "text": "През ноември 2019 година положителното салдо по текущата сметка на България възлиза на 410,3 млн. евро, докато преките чуждестранни инвестиции нарастват с 36,7 млн. евро, като от началото на годината достигат 989,2 млн. евро, показват данни на БНБ за платежния баланс на нашата страна. Това съобщава БНР.    Балансът по текущата и капиталова сметка на България през ноември е положителен и в размер на 507,1 млн. евро спрямо излишък за 200,9 млн. евро точно преди година (през ноември 2018-а). За първите единадесет месеца на годината текущата и капиталова сметка е на излишък от 6,7107 млрд. евро при доста по-скромен позитивен баланс от 3,5704 млрд. евро през същия период на 2018-а година.   Салдото само по текущата сметка през ноември е положително и възлиза на 410,3 млн. евро при излишък за едва 140,2 млн. евро точно година по-рано. За периода януари - ноември 2019-а година позитивният баланс по текущата сметка нарасна до 5,8821 млрд. евро спрямо излишък за 2,9909 млрд. евро през същия период на миналата година, според последните данни на БНБ.   Търговското салдо на нашата страна през ноември 2019 е положително и в размер на 61,9 млн. евро при дефицит от 166,5 млн. евро през същия месец година по-рано, като износът на стоки нараства с 83,5 млн. евро (увеличение с 3,3%) до 2,5899 млрд. евро, докато вносът намалява със 144,8 млн. евро (спад с 5,4%), достигайки 2,528 млрд. евро.   В рамките на първите единадесет месеца на изминалата година търговското салдо е положително и в размер на 164,8 млн. евро (0,3% от БВП) при дефицит от 1,6412 млрд. евро (2,9% от БВП) през същия период на 2018-а година. В същото време износът на стоки се увеличи през периода януари - ноември с 1,1897 млрд. евро (с 4,6%) до 26,8426 млрд. евро, докато вносът на стоки за същия период намалява с 616,4 млн. евро (понижение с 2,3%) до 26,6778 млрд. евро.   Според данни на БНБ финансовата сметка през ноември е отрицателна и в размер на 403,3 млн. евро при дефицит за 311,8 млн. евро година по-рано, като от началото на 2019 годината излишъкът по финансовата сметка е в размер на 2,5802 млрд. евро (4,2% от БВП) при положителна стойност от 2,5856 млрд. евро през януари - ноември 2018-а година.   Преките чуждестранни инвестиции в страната се увеличават през ноември с 36,7 млн. евро при тяхно нарастване със 122,1 млн. евро година по-рано, докато през първото единадесет месеца на 2019 годината те нараства с общо 989,2 млн. евро след доста по-скромно повишение с 521,6 млн. евро през януари - ноември 2018-а година. Най-големите нетни преки инвестиции в нашата страна през първите единадесет месеца на 2019 година идват от Нидерландия (за 432,1 млн. евро), следвана от Германия (231,8 млн. евро) и Обединеното кралство (192,7 млн. евро).   През ноември 2019-а година резервите на БНБ се увеличават с 272,6 млн. евро при тяхно повишение с 34 млн. евро година по-рано, като за първите единадесет месеца на миналата година те намаляват с 429,1 млн. евро при увеличение с 519 млн. евро през януари - ноември 2018-а година.  ", "date": "2020.01.17", "title": "Преките чуждестранни инвестиции в България нарастват с близо милиард към ноември 2019"}
{"url": "http://epicenter.bg/article/3-6-mlrd--evro-sa-prihodite-ot-mezhdunaroden-turizam-v-Balgariya-do-m-noemvri-2019-g-/204245/4/0", "text": "3.6 млрд. евро са приходите от международен туризъм за периода януари-ноември 2019 г. у нас, сочат данните на Българската народна банка, обявени днес. Това съобщиха от пресцентъра на Министерството на туризма.   Резултатите показват ръст от 0.02% спрямо същия период на рекордната за българския туризъм 2018 г. Само за месец ноември 2019 г. постъпленията от чуждестранни туристи надхвърлят 153 млн. евро., като увеличението в сравнение със същия месец на предходната година е 6.7%. За ноември бе отчетено увеличение и на туристическите посещения от чужденци със 7.5%, като броят на чуждестранните визити в страната ни за предпоследния месец на 2019 г. достигна 442 178. Общо от януари до ноември 2019 г. у нас са регистрирани 8 832 405 туристически посещения от чужденци. „Данните на БНБ за приходите от международен туризъм са изключително добри, те доказват, че е преодолян спадът през 2019 г., която бе изпълнена с трудности и международни предизвикателства за туризма. Резултатите сочат, че българският туризъм запазва високите си постижения от последните 4 години и се развива устойчиво”, коментира министър Николина Ангелкова.   „Това ни дава стимул да продължим с мобилизацията и заедно - държава, туристически бранш и местни власти да продължим да работим усилено и през тази година за успешно приключване на настоящия зимен сезон и за подготовката на Лято 2020”.", "date": "2020.01.17", "title": "3.6 млрд. евро са приходите от международен туризъм в България до м.ноември 2019 г."}
{"url": "http://epicenter.bg/article/-TETs-Bobov-Dol--EAD--Imame-vsichki-razresheniya-za-izgaryane-na-otpadatsi-/204246/4/0", "text": "„ТЕЦ Бобов дол“ ЕАД има както действащо Комплексно разрешително, така и разрешение за изгаряне на отпадъци и включително подписана нотификация за внос на отпадъци. Всички тези документи са подписани от МОСВ, РИОСВ – Перник и Изпълнителна агенция по околна среда. Предоставили сме ги и на всички разследващи органи. Това се казва в позиция до медиите от „ТЕЦ-Бобов Дол“ ЕАД.      „ТЕЦ Бобов дол“ ЕАД има както действащо Комплексно разрешително, така и разрешение за изгаряне на отпадъци и включително подписана нотификация за внос на отпадъци. Всички тези документи са подписани от МОСВ, РИОСВ – Перник и Изпълнителна агенция по околна среда. Предоставили сме ги и на всички разследващи органи.    При нас няма наличие на опасни отпадъци и никой не е доказал това.   Включени сме в един безумен сценарий на един зле управляван апарат. Служителите на „ТЕЦ-Бобов дол“ ЕАД са карани да пишат обяснения, от няколко дена е спряна нормалната работна дейност на Централата.    Не искаме да бъдем част от сценарии на институциите, които не могат да управляват работния си процес адекватно и си търсят жертва.                При поискване от наша страна можем да предоставим документите!         ", "date": "2020.01.17", "title": "„ТЕЦ-Бобов Дол“ ЕАД: Имаме всички разрешения за изгаряне на отпадъци "}
{"url": "http://epicenter.bg/article/Desislava-Taneva--15-na-sto-ot-svinete-v-Balgariya-veche-sa-unishtozheni-zaradi-Afrikanskata-chuma/204249/4/0", "text": "  В България се отглеждат 1 милион и 200 хиляди свине. 15% от тях вече са унищожени заради африканската чума по свинете. Това каза министърът на земеделието Десислава Танева по време на конференция за борба с чумата, която се проведе в рамките на изложението \"Зелена седмица\" в Берлин. Към момента чумата по свинете е обхванала 12 европейски страни, предава БНР.  3900 са огнищата на африканска чума в Европа. Заради заразата са унищожени 1 млн. и 40 хил. свине. В България броят на принудително умъртвените прасета е над 200 000, а огнищата са 49, каза министър Танева.    На база опита на българските ветеринарни власти Танева предложи уеднаквяване и завишаване на стандартите за биосигурност в цяла Европа, както и разграничаване на последствията от огнищата при домашни и при диви свине и адаптиране на ветеринарните регулации към предизвикателствата на чумата.    Българският земеделски министър настоя за въвеждане на нови правила за обезщетение на пострадалите от заразата фермери и нов ред за повторно зареждане на фермите с прасета, тъй като трябва да се избегне рискът от спекулативен инвестиционен интерес поради високата цена на свинското към момента.    При откриването на конференцията еврокомисарят по здравеопазване и безопасност на храните Стела Кириакидес каза, че АЧС до момента струва на европейските данъкоплатци 110 млн. евро.  ", "date": "2020.01.17", "title": "Десислава Танева: 15 на сто от свинете в България вече са унищожени заради Африканската чума"}
{"url": "http://epicenter.bg/article/Maskirani-ograbiha-benzinostantsiya-v-Sofiya-/204174/3/0", "text": "Трима маскирани мъже са ограбили бензиностанция на Ботевградско шосе през изминалата нощ, съобщи БНР.    Крадците са влезли в бензиностанцията около 3 часа през нощта и са заплашили персонала.    Успели са да вземат малко над 1000 лева и машина за винетки.    Полицията издирва извършителите. Няма пострадали при инцидента.", "date": "2020.01.17", "title": "Маскирани ограбиха бензиностанция в София, отмъкнали машина за винетки"}
{"url": "http://epicenter.bg/article/Stotitsi-kilogrami-boklutsi-s-neyasen-proizhod-otkriti-kray-Lukovit-/204175/3/0", "text": "Стотици килограми опасни отпадъци са били открити преди седмица край Луковит. Служители на общината са засекли по видео наблюдението камион с великотърновска регистрация да изхвърля течности и боклуци с неясен произход.Стигнало се е и до намесата на полицията, предаде  .    С прокурорско постановление тези отпадъци – течности с неясен произход, излъчващи ужасна миризма, са задържани на депото за отпадъци край Луковит.    „Тези отпадъци са задържани от прокуратурата. Хванат е този камион по камерите. Установено е, че той е докарал тези отпадъци. Те се намират на площадката до момента, в който трябва да ги третираме, за да ги унищожим”, обясни кметът на Луковит Иван Грънчаров.    Намерихме отпадъците по сигнал на кмета на село Торос. Той ги е намерил в местност край селото. Бяха складирани, установи се, че са опасни и токсични. След този сигнал се намеси прокуратурата, полицията. Води се наказателно производство”, каза още той.    „Регионалната инспекция няма лаборатория, с която да изследва опасни отпадъци. А тези със сигурност са такива. Бидоните са пълни с твърда маса, която вероятно се е втърдила при излагане на въздух. Най-вероятно е някакъв вид смола, която е токсична и опасна. Мирише много лошо. При продължително излагане може да доведе до главоболие и гадене”, заяви екологът Ивайло Иванов.    „След приключване на досъдебното производство, органите на реда ще ни наредят тези отпадъци да бъдат обезвредени и предадена на лицензирана фирма. Това ще струва на общината множество средства”, добави той.    На кадри от общинското видеонаблюдение се вижда ясно и номера на камиона. Установена е връзка с фирма от Ботевград, която се занимава с управление на опасни отпадъци.    Полицията вече работи по случая. По-късно днес се очаква информация и от прокуратурата.", "date": "2020.01.17", "title": "Стотици килограми боклуци с неясен произход открити край Луковит "}
{"url": "http://epicenter.bg/article/Novi-dokazatelstva-sreshtu-Neno-Dimov--Znael--che-nivoto-na--quot-Studena-quot--pada--no-ne-e-vzel-merki-/204182/3/0", "text": "Специализираната прокуратура предостави нови доказателства за водната криза в гр. Перник и други селища в региона. Това съобщиха от пресцентъра на държавното обвинение. Документите са от разпитите на двама заместник-министри на МОСВ - Красимир Живков и Атанаска Николова, на началник отдела \"Управление на водите\" Мая Дряновска, както и заповед от шефа на ВиК-Перник Иван Витанов.   Нено Димов сам е взимал решенията за количеството вода от яз. “Студена”, което да се използва за промишлени цели. Това става ясно от разпитите на зам.-министрите в МОСВ. Разговорите бяха разпространени официално от прокуратурата и са във връзка с разследването срещу вече бившият екоминистър за водната криза в Перник. Нено Димов е обвинен в безстопанственост, а вчера магистратите решиха да го оставят в ареста.    Появи се и нова информация - на 29 ноември миналата година с служители на Басейнова дирекция проверили яз. “Студена“ и установили, че е демонтиран водомерът, който отчита излизащата от язовира вода. Обяснението било, че устройството е под наем и собственикът си го е прибрал.    “Липсата на този водомер ограничава възможността за коректно измерване на водните маси, излизащи от язовира“, подчертава Мая Дряновска от отдел “Управление на риска от наводнения” в дирекцията по управление на водите.    Според показанията лъсва и нещо много интересно - неизвестен мъж позвънил във втория работен ден на новата година и се представил за изпълнителен директор на “Стомана индъстри”. Той заявил на Дряновска, че Димов му поръчал лично да се обади и да поиска отпускане на вода за неговото предприятие. Тя обаче отказала.    От разпитите става още ясно, че Димов не е изменял исканията на предприятията почти до момента, в който се наложи 100 хил. души да минат на воден режим.    “През времето ми на работа с министър Нено Димов не се сещам той да не е утвърждавал или да е връщал за преработка месечен график за комплексните и значими язовири. Имам информация, че той е провеждал сещи с експерти от Дирекция “Управление на водите”, докато са обсъждани различни въпроси, касаещи водния ресурс”, посочва в показанията си зам.-министър Атанаска Николова.    “Най-напред и най-значим (приоритет) е питейно-битовият въпрос и задоволяването на населението с вода за тези нужди; следващият приоритет е напояването, едва след това идват въпросите с ползването на водния ресурс за промишлени и екологични нужди“, подчертава Николова, като спряла да отговаря за управлението на водите на 21 август 2018 г.    Тази отговорност минала към Красимир Живков. „Аз лично никога не съм утвърждавал, дори и по заместване, графици за водовземане от язовир “Студена”, така също и не съм издавал разрешителни за водовземане и водоползване на язовир “Студена”, подчертава пред разследващите той, като допълва:    “Категорично министър Нено Димов никога не е искал от мен да му дам мнение или становище, които да касаят месечните графици за водовземане на язовир “Студена“.    Изменения започнали да се правят едва след 7 ноември – непосредствено преди началото на кризата в Перник.      В подкрепа на разбирането, че българските граждани имат право на информация по въпроси, които представляват за тях законен интерес, Специализираната прокуратура предоставя нови доказателства от воденото досъдебното производство, образувано за водната криза в гр. Перник и други селища в региона. Същите се предоставят на общественото внимание с разрешение на прокурор по реда на чл. 198, ал. 1 от НПК, след като са обсъдени в открито съдебно заседание на Апелативния специализиран наказателен съд.    На 16 януари 2020 г. Апелативният специализиран наказателен съд потвърди определената от първата съдебна инстанция най-тежка мярка за неотклонение „Задържане под стража“ взета по отношение на Нено Димов. Съдът разгледа събрания от Специализираната прокуратура доказателствен материал, в т.ч. представените на 15 и 16 януари 2020 г. нови доказателства по делото. От тях категорично се установява, че министърът на околната среда не е положил достатъчно грижи за управлението и стопанисването на водния ресурс на язовир „Студена“, с което допринесъл за недостиг на вода за питейни и битови нужди за населението на гр. Перник.    От материалите по делото е видно, че Нено Димов - в качеството си на министър на околната среда и водите, е бил надлежно и редовно информиран за актуалното и прогнозно състояние на водния обем в язовира. Въпреки резкия спад на притока и бързото намаляване на водното количество в язовира, същият е разрешавал разходване на вода за промишлени нужди в поисканите от предприятията обеми, макар те да са разполагали и с други водоизточници. По този начин Нено Димов не спазил нормативното изискване за преимуществено подаване на вода от язовир „Студена“ за питейни и битови нужди на населението в региона.    Специализираната прокуратура продължава детайлната проверка на дейността на всички длъжностни лица от държавната и общинската администрация, които имат отношение към управлението и ползването на вода от язовир „Студена“.    Разсекретените документи можете да видите   ", "date": "2020.01.17", "title": "Нови доказателства срещу Нено Димов! Знаел, че нивото на яз. \"Студена\" пада, но e отпускал вода "}
{"url": "http://epicenter.bg/article/Prokuraturata-poiska-maksimalnata-prisada-ot-20-g--zatvor-za-podsadimite-po-deloto--Hitrino-/204186/3/0", "text": "Максимална присъда от 20 години затвор за подсъдимите машинисти по делото „Хитрино“ поиска прокурор Маргарита Георгиева на заседание на Окръжния съд в Шумен, съобщи БНР.   Димитър Михнев и Радослав Петков са обвиняеми за трагедията от 10 декември 2016 г., когато при взрив на дерайлирала цистерна загинаха 7 души и бяха нанесени разрушения в селото.   „Двамата машинисти са еднакво отговорни за настъпилия тежък резултат“, обяви в пледоарията си Георгиева. Тя настоя Шуменският окръжен съд да излезе с решение машинистите да нямат право да управляват влакова композиция в срок, който е дори по-дълъг от ефективната им присъда.   „Само скоростта е причина за катастрофата“, каза многократно пред съда прокурорът. Товарната влакова композиция е навлязла в гара Хитрино с двойно по-висока скорост от разрешените 40 км/ч. Държавният обвинител допусна, че двамата машинисти са заспали и заради това не са видели двата предупредителни знака за максимална скорост. „Източникът на възпламеняване на газовия облак, образувал се вследствие на разкъсаната при катастрофата цистерна, не е установен“, уточни тя.   „Подобно признание показва, че фактическите обстоятелства по делото не са изяснени“, коментира за Радио Шумен адвокатът на машинистите Ивайло Йорданов. „За да има осъдителна присъда, всички съществени елементи на доказване трябва да бъдат налице. Само така може да се постанови един стабилен съдебен акт”, добави Йорданов.   Във вторник пред съда ще говори Николай Димитров, защитник на пострадалите при взрива.   Ден по-късно съдия Райкова трябва да обяви присъдата на първа инстанция.", "date": "2020.01.17", "title": "Прокуратурата поиска максималната присъда от 20 г. затвор за подсъдимите по делото „Хитрино“"}
{"url": "http://epicenter.bg/article/V-Niderlandiya-se-nadyavat-Balgariya-da-osadi--quot-Valiumniya-iznasilvach-quot---VIDEO--/204205/3/0", "text": "Специално за „Тази сутрин“ по Би Ти Ви нидерланският журналист Весел Хаген от „Талпа ТВ“ разказа подробно какво се знае за известния в няколко европейски страни като „Валиумен изнасилвач“ в родната му Нидерландия.    У нас Йохан С. брутално изнасилил млада жена в жилището си в „Зона Б5“, която преди това е упоил и привел в безпомощно състояние. Такова е обвинението, което му беше повдигнато късно снощи. To е второ за подобно деяние. Вчера прокуратурата поиска промяна на мярката му в задържане под стража. Жертвата този път е унгарка, а случката е от 23 октомври. Момичето пристигнало в София от Будапеща.    Общественият интерес към историите за така известния като „Валиумен изнасилвач“ Йохан С. е огромен в родината му.    „Той е арестуван в Нидерландия, в Бразилия, в Испания, в Полша, в Малта. Сега той е арестуван в България, но това отново е голяма новинарска история в Нидерландия. Хората следят всичко по случая. Той е описван в медиите като човек, който е свръхинтелигентен. Перфекционист. Но и самотник. Човек, който в някакъв момент става агресивен“, разказа Хаген.    38-годишният мъж живее в София от около година. Описван е като изключително харизматичен, лесно пленява жените. В Нидерландия опитали да изследват защо търси насилие, когато може да получи интимност доброволно.    „Йохан беше изследван в специална психиатрична клиника 7 седмици, но той напълно отказва да сътрудничи. Поради тази причина те така и не успяват да му направят истински психологически портрет. Но тогава разговаряхме с психолози, които се съгласиха, че той има личностни проблеми. Те обясниха, че той не е шизофреник, че има проблеми с агресията. Той е описван като много харизматичен тип, че може да създава връзки, но отива твърде далеч в тези връзки, както сами може да видите“, посочи още Хаген.    Журналисти от Нидерландия са единствените, разговаряли с 32-годишната жена, която е била с Йохан в нощта на Коледа.    „Тя разказа колко уплашена за живота си е била. Разказа колко харизматичен човек е той. Че е тръгнала с него, но не е имала намерения за някакви сексуални неща. Но той не ѝ позволил да си тръгне. Дал ѝ напитка, тя се почувствала замаяна, а когато поискала да си тръгне, той я натиснал до стената. В някакъв момент тя се събужда в банята, защото губи съзнание няколко пъти, и банята е пълна с кръв. А Йохан в този момент седял в транс на пода на банята. Просто гледайки в точка. Тогава тя учтиво го попитала дали може да си тръгне. Той не казал нищо“, разказа шокиращите подробности журналистът.    Прокуратурите в Испания и Малта, където Йохан получава обвинения за изнасилване през 2016 г. и 2014 г., така и не успяват да докажат вината му.    „Хората в неговото родно село, с които разговарях, казваха: „О, не, пак ли?“. Те казваха, че трябва да има справедливост. Надяват се, че този път ще се намерят достатъчно доказателства. Хората в Холандия сега вярват, че българското правосъдие ще свърши добра работа и че той ще получи правилната присъда“, разказва още Хаген.    В родината му с особен интерес следят ще съберат ли достатъчно доказателства българските власти.  ", "date": "2020.01.17", "title": "В Нидерландия се надяват България да осъди \"Валиумния изнасилвач\" (ВИДЕО) "}
{"url": "http://epicenter.bg/article/Geshev-razporedi-proverka-/204221/3/0", "text": "С цел извършване на преценка за наличие на предпоставки за упражняване на правомощията на Прокуратура на Република България, главният прокурор Иван Гешев разпореди на Софийска градска прокуратура да извърши незабавна проверка по реда на гражданско-съдебния надзор за законосъобразност на дейността на сдружение „Български национален съюз – „Еделвайс“ (организатор на траурно факелно шествие в памет на ген. Христо Луков за 22.02.2020 г., което е забранено със Заповед на Кмета на Столична община) с оглед това дали са спазени изискванията на Закона за политическите партии. Това съобщиха от пресцентъра на Прокуратура на Република България.  Допълнително е указано главния прокурор да бъде уведомен своевременно при непосредствено установяване на данни за извършено престъпление от общ характер.", "date": "2020.01.17", "title": "Гешев разпореди проверка на организаторите на Луковмарш"}
{"url": "http://epicenter.bg/article/Prokuraturata-zadarzha-nezakonen-bokluk-ot-Italiya-i-vav-Varna/204224/3/0", "text": "25 контейнера с незаконен боклук от Италия са задържани на пристанище \"Варна - Запад\". Това каза на брифинг наблюдаващият разследването по случая районен прокурор Невена Илиева, съобщи novini.bg.   Сигналът е подаден на 16 януари до Районна прокуратура-Варна за незаконно управление на отпадъци на територията на пристанище \"Варна-Запад\".   Невена Илиева заяви, че товарът е пристигнал на варненското пристанище на 9 октомври 2019 година от италианския град Салермо за временно складиране за 90 дни. За получател на товара в документите е посочена фирма \"Блацион\" ООД със седалище София. На място при проверката е имало представители на прокуратурата, РИОСВ и МВР.   Собственици на фирмата са македонският гражданин Блаже Игнатов, който е съдружник с двама италиански граждани, а така също за съдружник е вписана и фирма \"Юпитер Секюрити\". Към момента те не са разпитани. Изпращач на товара е италианската фирма \"Дентиче Панталеоне\", със седалище град Авелино. Фирмата получател е посочила като предмет на дейност - събиране и търговия с битови отпадъци. Към момента предстои да се установи и дали има разрешително за извършване на този тип дейност, както и дали притежава необходимите лицензи за този тип отпадъци.   Според декларираната информация, в контейнерите е трябвало да има само пластмаса и каучук, но при първоначалния оглед е установено, че в него се съдържат и друг тип отпадъци като стъкло, дърво и текстил.   Наблюдаващия прокурор Невена Илиева посочи, че проверката е била направена след като митническите служители установили, че е изтекъл 90-дневния срок, в който товарът е трябвало да бъде внесен, обмитен или да се реекспортира. Ако се установят сериозни нарушения, една от възможностите е отпадъкът да бъде върнат обратно в Италия.   Очаква се и анализът на Регионалната екоинспекция, но по предварителни данни отпадъците не са токсични и не представляват опасност за здравето.   По случая е образувано досъдебно производство. До момента няма задържани. ", "date": "2020.01.17", "title": "Прокуратурата задържа незаконен боклук от Италия и във Варна"}
{"url": "http://epicenter.bg/article/Razkriha-nelegalen-tseh-za-tretirane-na-plastmasovi-otpadatsi-v-Plovdiv/204232/3/0", "text": "Нерегламентирано помещение в което се третират (мелят) отпадъци от пластмаса – закачалки за дрехи и макари, са установили при съвместна проверка служители на отдел „Икономическа полиция” – Пловдив, ДАНС и Регионалната инспекция по околната среда и водите. Това съобщиха за Радио „Фокус“ – Пловдив от Областната дирекция на МВР. В работното помещение, което се е намирало на ул. „Рогошко шосе”- южно от входа на дружество „Юрий Гагарин”, са намерени самоделна мелачна машина и екструдер, кантар и 38 броя чували, всеки от които е съдържал по 25 кг. гранулат. Установени са и двама работници, без документи за самоличност и без данни за фирма. Извикан е автопатрул от Трето Районно управление на МВР и на работниците са съставени 2 акта по Закона за българските лични документи. С оглед на установеното са съставени констативни протоколи, а служители от регионалната инспекция по околната среда и водите ще съставят 2 акта по Закона за управление на отпадъците. Дейността е прекратена с предписание от РИОСВ. Ще бъдат сезират органите на НАП и Инспекция по труда.", "date": "2020.01.17", "title": "Разкриха нелегален цех за третиране на пластмасови отпадъци в Пловдив"}
{"url": "http://epicenter.bg/article/Zapalil-se-mikrobus-na-metan-sprya-dvizhenieto-predi-tunel--quot-Vitinya-quot--na-magistrala--quot-Hemus-quot-/204247/3/0", "text": "Временно е спряно движението по автомагистрала „Хемус“ в района преди тунела „Витиня“ заради запалил се микробус, няма пострадали. Това      Към 18.40 часа е получен сигнал за възникнало възпламеняване в микробус с метанова уредба. Шофьорът е напуснал превозното средство своевременно, няма пострадали.    До погасяването на огъня движението по магистралата посока Варна в участъка преди тунела Витиня временно ще бъде затворено.    Към мястото веднага са насочени екипи на пожарната.    Екипи на Пътна полиция обезопасяват мястото на инцидента.   Заради инцидента временно се ограничава движението при км 31 на АМ \"Хемус\", преди тунел \"Витиня\", в посока Ботевград, съобщиха от пресцентъра на Агенция \"Пътна инфраструктура\". Обходният маршрут е по стария път на Витиня.   ", "date": "2020.01.17", "title": "Запалил се микробус на метан спря движението преди тунел \"Витиня\" на магистрала \"Хемус\""}
{"url": "http://epicenter.bg/article/Prof--Boyan-Durankev--Svrahvedomstvo-s-1-mlrd--lv--nyama-da-reshi-problemite-vav-vodniya-sektor-/204226/2/0", "text": "Създаването на едно свръхведомство с 1 милиард лева няма да реши проблемите във водния сектор. Това каза пред БНР икономистът проф. Боян Дуранкев в коментар на инициативата на правителството за създаване на национален ВиК холдинг.    \"Когато 30 години оставиш всичко на самотек и го даваш в ръцете на концесионери или на някой друг, който просто да оправдава някакви разходи, се озоваваме в 2020 година в България, където проблемът с водата и въздуха, както и с трудовите ресурси, в момента се оказва неуправляем\", добави той.    \"Водопроводната ни мрежа много малко е разширена след 90-а година. Другото - язовирите, които са почти 500 в България в момента, в огромната им част са построени до 90-а година. Те са остарели и изискват реновиране и поддръжка\", каза още икономистът.    Проф. Дуранкев обясни в предаването \"Хоризонт за вас\", че над 20 европейски държави правят ежегодни, както и 5- или 20-годишни баланси на обществените и природните ресурси, които трябва да се управляват по-добре.    \"Природните ресурси са обществена собственост и тя не подлежи на приватизиране\", категоричен беше той и посочи, че България трябва да започне да прави баланси на водите и горите.    Според него държавата трябва да се върне в управлението на тези ресурси.  ", "date": "2020.01.17", "title": "Проф. Боян Дуранкев: Свръхведомство с 1 млрд. лв. няма да реши проблемите във водния сектор "}
{"url": "http://epicenter.bg/article/Lichnite-lekari-shte-mogat-da-davat-do-7-dni-bolnichni-/204227/2/0", "text": "Личните лекари ще могат да дават до 7 дни болничен. Това предлага правителството като мярка за справяне с фалшивите болнични, съобщи БНР. Освен това, по границите ще ни проверяват дали когато излизаме от страната не се водим в болнични.    Предлаганите мерки са част от приетия от правителството анализ за причините за увеличаване на броя на болничните и неизплащаните средства.    Предлага се още, ако втора лекарска комисия докаже, че съответният човек не е действително болен, болничният да се отмени, а лекарят, който го е издал, да бъде санкциониран.    Друго предложение е да се намали допустимият срок на болнични, издавани от лекарска комисия, от 30 на 20 дни, а този от джипито да е седем вместо досегашните 14 дни без прекъсване като в рамките на годината личният лекар ще има лимит от болнични дни за едно лице не повече от 20.    За бизнеса се предлага, ако има сключен договор с лечебно заведение, да може да изпраща на повторен преглед болния в него, ако се съмнява за злоупотреба.    Освен това се предлага граничните служби да имат достъп до регистъра на болничните и при излизане от страната да правят проверки, като подават информация към НОИ, ако човекът в момента е в болнични.    Правителството даде срок от един месец, в който предложенията да се обсъждат с бизнеса и синдикатите.", "date": "2020.01.17", "title": "Правителството предлага: Личните лекари да дават до 7 дни болнични "}
{"url": "http://epicenter.bg/article/Boris-Popivanov--Pobedite-na-GERB-prez-2019-a-vzemat-svoite-zhertvi/204228/2/0", "text": "\"Управляващите се притесняват с основание за съдбата си. Не само за съдбата си в следващата седмица, а за съдбата си в следващата година\". Това каза пред БНР политологът доц. Борис Попиванов.   Според него победите в 2019-а година вземат своите жертви:    \"В предизборна ситуация, проблемите, които не са решени, драмите, които се състояха, биха могли да бъдат замитани под килима с оправданието, че това е предизборна кампания и това е предизборно говорене на техните опоненти\".    Когато няма предстоящи избори, проблемите се оказват застрашаващи и това прави проблемно оцеляването на самото правителство, а не поведението на една или друга малка парламентарна група, коментира той в предаването \"Хоризонт за вас\".    По думите му проточилата се дълго време рамка на управление на партия ГЕРБ се характеризира с липса на ясни приоритети и липса на стратегическо мислене, в която и да е сфера, както се видя с кризата във водния сектор, даде пример Попиванов.    Според политолога малко не достига на БСП, за да изглежда като алтернативата на управленския модел:    \"Много фактори са - вътрешно противоборство в БСП, но и на цялостния политически и бизнес климат в страната, който фокусира всичко в голямата управляваща партия ГЕРБ и прави много трудно изявата на всяко по-различно нещо\".    Доц. Борис Попиванов коментира и поведението на българските политически партии, в зависимост от световната конюнктура, като заяви, че то е провинциално:    \"Докато отстъпва и удовлетворява интересите и на едните, и на другите, за Бойко Борисов не е проблемно да управлява България\". Според него във вътрешнополитически план това е много силен инструмент за налагане на безалтернативност на собствената власт, като се твърди, че всяко друго управление би било външнополитически изолирано.  ", "date": "2020.01.17", "title": "Борис Попиванов: Победите на ГЕРБ през 2019-а вземат своите жертви"}
{"url": "http://epicenter.bg/article/Borisov-sabira-ministri-na-sreshta-za-vodnata-kriza-v-Pernik/204229/2/0", "text": "Премиерът Бойко Борисов ще проведе среща, на която ще бъдат представени проекти за решаване на водната криза в Перник, съобщи пресцентърът на Министерския съвет. Сбирката е в събота 18 януари в сградата на Министерския съвет на \"Дондуков\" 1.  Тя ще се проведе от 9 ч сутринта. Министър-председателят Бойко Борисов ще проведе среща с министрите на околната среда и водите Емил Димитров, на икономиката Емил Караниколов и на енергетиката Теменужка Петкова във връзка с представяне на проекти за решаване на водната криза в Перник. На разговора ще присъстват още кметовете на София и на Перник - Йорданка Фандъкова и Станислав Владимиров, областният управител на Перник Емил Костадинов, както и представители на държавната и общинската администрация.  ", "date": "2020.01.17", "title": "Борисов събира трима министри и двама кметове утре - решават окончателно за водната криза в Перник"}
{"url": "http://epicenter.bg/article/Emil-Dimitrov-ne-iska-zavodi-i-vetsove-da-polzvat-piteyna-voda-/204231/2/0", "text": "Приоритет пред тока и пред работата на предприятията в Перник са питейните нужди на населението и заводите, които не се нуждаят от годна за консумация вода, трябва да имат свои водоизточници. Това коментира в Перник екоминистърът Емил Димитров – Ревизоро след инспекция в миньорския град, предаде  .    Той разкритикува ситуацията, в която „единия ден да казваме „Къде ни е водата“, на другия – „Моля ви се, искаме си парното“, а на третия – „Искаме си работата“. Димитров напомни, че за нуждите на „Стомана“ има изграден язовир – „Лобош“, а „Студена“ не е нито за промишлени, нито за стопански цели, т.е. за риболов. Ревизоро даже коментира, че „ще помислим“ какво ще се прави с вецовете, които работят с питейна вода, ако започнат и други проблеми с нивата на язовирите.    Утре в Министерския съвет ще се обсъждат всички варианти за дългосрочно решаване на водния проблем на Перник, обяви кметът Станислав Владимиров. Разчетите са при сегашния воден режим водата да стигне до април.    По време на брифинга и той, и Емил Димитров категорично отказаха да влязат в конкретика по отношение на мерките и по отношение на предложения като това да се почисти утайката на „Студена“ сега – докато язовирът е практически празен. Единствено се разбра, че „има изпратени хора по планините наоколо“.    Екоминистърът обяви, че проверките по линия на вноса на отпадъци в страната продължават, но отново има конфликт между екологичните и икономическите съображения и ще се търси вариант. „Нямаме нищо против да влизат (боклуците – б.р.), но нямаме гаранция, че е това, което е обявено“, обясни Емил Димитров. По думите му 14 години не е имало методика за вземане на проби и тя е била изготвена едва сега.    Затова и ще се търси цялостен нов регулационен механизъм, който ще бъде обявен от премиера. „Сериозно се замислям дали регионалните директори и териториалните структури да не се въздържат от издаването на нови разрешителни, докато не въведем новия механизъм“, отбеляза Ревизоро.    ", "date": "2020.01.17", "title": "Емил Димитров: Приоритет пред тока и работата на заводите в Перник са питейните нужди на хората"}
{"url": "http://epicenter.bg/article/Natsionalna-lotariya--Natsionaliziraneto-na-chasten-biznes-e-nedopustim-pretsedent-/204236/2/0", "text": "\"Национализирането на частен бизнес е недопустим прецедент, който ще доведе до необратими последствия за държавата, законодателната и изпълнителната власт.\" Това се казва в позиция на \"Национална лотария\" АД във връзка с внесения проект на закон за изменение на Закона за хазарта, съобщи  .    В нея е записано, че \"фундаменталното нарушаване на установения от Конституцията на Република България правов ред, и грубото погазване на европейското законодателство ще причини огромни финансови и репутационни щети на България.\" Позицията е е подкрепена от „Евробет“ и Българска асоциация за развлекателни и хазартни игри (БАРХИ).    Пълният текст на позицията гласи:         ", "date": "2020.01.17", "title": "Национална лотария: Национализирането на частен бизнес е недопустим прецедент "}
{"url": "http://epicenter.bg/article/Uchiteli-i-IT-spetsialisti-shte-sa-nay-tarsenite-kadri-/204237/2/0", "text": "Учителите и специалистите по информационни технологии ще са сред най-търсените кадри с висше образование през следващите 12 месеца, предава БНР.    Това сочат резултатите от проучване на потребностите от работна сила, което Агенцията по заетостта организира съвместно с комисиите по заетост към Областните съвети за развитие в 28-те области в страната. Изследването е национално представително.    В следващите 12 месеца българският бизнес ще се нуждае от над 90 хиляди специалисти с правоспособност или висше образование. Сред тях са медицински сестри, шофьори, лекари, машинни и строителни инженери.    В различните сектори на икономиката ще са необходими и 64 400 работници без специалност, най-търсени за секторите с по-ниска производителност като растениевъдство, хранително вкусова промишленост и строителство.    Аналогично на миналите вече през миналите 2018 и 2019 три проучвания, които Агенцията по заетостта проведе, работодателите най-често очакват служителите им да притежават умения за самоконтрол и дисциплина и за работа под напрежение.    След три до пет години на българския бизнес ще са необходими повече от 20 хиляди IT специалисти и над 17 хиляди учители и преподаватели, сочат още данните.    В индустрията приблизително еднакво е търсенето на специалисти по информационни технологии и програмиране, както и инженери.  ", "date": "2020.01.17", "title": "Учители и IT специалисти ще са най-търсените кадри "}
{"url": "http://epicenter.bg/article/D-r-Georgi-Mihaylov--Ne-poznavam-balgarski-grazhdanin--dovolen-ot-zdraveopazvaneto/204241/2/0", "text": "Частните болници предлагат услуги в печеливши в здравеопазването сфери, като онкологията, заяви по БТВ депутатът от БСП проф. д-р Георги Михайлов.  Той бе гост на предаването \"Лице в лице\". В началото на разговора в студиото той отговори на въпроси, свързани с медийната бомба, която хвърли преди дни шефа на Здравната каса д-р Дечо Дечев - че Касата е заплащала едно и също лекарства на драстично различни цени на различни болници.   Проф. Михайлов подчерта, че БСП отдавна повдига въпроса за нередностите в Закона за обществените поръчки (ЗОП). Според д-р Михайлов това е недобре композиран закон и създава проблеми на държавата. Той подчерта, че в Европейския съюз няма практика частните болници да са търговски дружества. А като такива у нас те са освободени от това да правят обществени поръчки. Именно затова и е възможно да купуват едно и също лекарство по-скъпо, в сравнение с държавна болница.   \"През 2016 година е приета промяна в ЗОП, а една група лечебни заведения са освободени от задължението да провеждат обществени поръчки\", каза проф. Георги Михайлов, който е лекар-онкохематолог. Според него, позоваването на това, че частните болници са търговски дружества ги освобождава от това задължение. Те също така не са задължени да отчитат своите приходи. Тоест, те са получили съвсем друг статут в здравната система.    \"Затова не е редно те да бъдат давани за пример, те си подбират пациентите, откриват само отделения, които сериозно се финансират по клинични пътеки\", добави проф. Михайлов.    Проф. Михайлов припомни още, че тогава депутатите от БСП са гласували против поправките в ЗОП. Д-р Михайлов каза още, че в края на мандата си д-р Дечо Дечев е решил да направи тези разкрития за гласуваната през 2016 г. поправка в закона.    \"Когато това говорим ние от БСП, то не се чува, но когато го каже човек от управляващия екип, става скандал. И имаше опит да се обвини д-р Дечев, че той неправомерно е казал тези неща. Изводът е, че трябва разговор между политическите сили за едно от най-важните направление - здравеопазването. Аз не знам български гражданин да каже, че е доволен от здравеопазването\", добави депутатът от левицата.    Георги Михайлов посочи и друг проблем - у нас се дават много пари за клиничните пътеки. Има проблеми, за които се затварят очите.    \"Идете, погледнете, как изглеждат болниците в страната и вижте майката на всички болници - \"Александровска\", която прилича все едно гледате гражданската война в Либия\", коментира д-р Михайлов.    Той е възмутен и от вида на \"Пирогов\".    На въпрос дали вотът на недоверие, който левицата внася, ще успее, д-р Михайлов каза, че целта е да се повдигне темата пред обществото. ", "date": "2020.01.17", "title": "Проф. Георги Михайлов: Не познавам български гражданин, доволен от здравеопазването"}
{"url": "http://epicenter.bg/article/Otstraneni-sa-avariite-po-dovezhdashtiya-vodoprovod-ot-yaz---quot-Ticha-quot--za-Shumen-/204243/2/0", "text": "Авариите по довеждащия водопровод от яз. \"Тича\" вече са отстранени, съобщи говорителят на ВиК- Шумен Камен Андонов. Извършват се довършителни дейности по затваряне на капаци, отоци и засипване на изкопи, предаде БНР.    Пълненето на водопроводната система ще започне утре от 10 ч.    По-рано в ефира на Радио Шумен управителят на водното дружество инж. Илиян Илиев заяви, че се надява мрежата да издържи и да няма изненади.    Близо две денонощия Шумен бе без вода заради аварии. През целия ден днес продължи работата по магистралния водопровод от язовир „Тича“    12 аварии са отстранени през вчерашния ден по магистралния водопровод от язовир „Тича“. Това заяви за Радио Шумен тази сутрин главният инженер на ВиК - Шумен Тодор Стоев.    Проблемът в местността „Сусурлука“ край Дивдядово, заради който плановите ремонти започнаха още в сряда вечерта, се оказа изключително сериозен, наложиха се допълнителни прокопавания, работата там продължи през целия ден, допълни Стоев.    От 6 ч. тази сутрин работят и екипите от Велики Преслав и Търговище.  ", "date": "2020.01.17", "title": "Отстранени са авариите по довеждащия водопровод от яз. \"Тича\" за Шумен "}
{"url": "http://epicenter.bg/article/MZ-opredeli-koy-shte-stroi-detskata-bolnitsa/204244/2/0", "text": "\r\n Министерството на здравеопазването определи изпълнителя на обществена поръчка за извършване на инженеринг на Националната детска болница, съобщиха от там. \r\n   \r\n \r\n Днес, на 17 януари 2020 г., с Решение № РД-11-23/17.01.2020 г. на министъра на здравеопазването са класирани участниците и е определен изпълнителят на обществена поръчка с предмет: „Избор на изпълнител за извършване на инженеринг (проектиране, строителство и авторски надзор) на Национална многопрофилна детска болница\". \r\n   \r\n Определеният от министъра на здравеопазването изпълнител за Национална детска болница е ДЗЗД „ДЕТСКО ЗДРАВЕ“ с участници в обединението \"Главболгарстрой\" АД, \"ГБС – Пловдив\" АД и \"Главболгарстрой Интернешънал\" АД. \r\n   \r\n Оферираната от определения за изпълнител участник цена е в размер на 77 839 442, 89 (седемдесет и седем милиона, осемстотин тридесет и девет хиляди, четиристотин четиридесет и два и 0.89) лева без ДДС. \r\n   \r\n", "date": "2020.01.17", "title": "\"Главболгарстрой\" ще строи националната детска болница, реши здравното министерство"}
