{"url": "http://epicenter.bg/article/Medvedev-pred-Borisov--Cherno-more-tryabva-da-ostane-more-na-mira---s-feriboti--yahti--gazoprovodi-/190208/2/0", "text": "Черно море трябва да остане море на мира, търговията, транспортните връзки с развитие на фериботи, яхти и газопроводи.   Това е заявил българският премиер Бойко борисов на срещата с руския си колега Дмитрий Медведев, съобщават руските медии. Двамата лидери се срещнаха в рамките на Каспийския икономически форум в Туркменистан.   Думите напомнят друга реплика на Борисов от 16 юни 2016 г.  \"Аз искам в Черно море да виждам платноходки , яхти, туристи, мир и любов. Не искам на курортите ни да се разхождат военни фрегати напред и назад\", каза тогава българският министър-председател. Казаното тогава бе по повод \"офертата\" към България, Румъния и Турция да разположат военна флотилия в Черно море срещу Русия.   „Този регион разполага с огромни възможности, България се намира от другата страна на Черно море и е вход на европейския континент. Обикновено ние обсъждаме темата за газа, но трябва да да отчитаме, че търговските отношения, железопътният транспорт, автомобилната свързаност, морският транспорт, хъбовете, които съществуват и в България, и в Русия, предполагат огромни възможности“, подчертал още Борисов. Медведев предложил на Борисов да обсъдят възможностите по съвместяване на потенциалите на Черноморския и Каспийския регион, откриващи се пред двете страни.  „Вашата визита тук, в Каспийския регион – е свидетелство за това, за което двамата говорихме днес, че може да се опитаме да съвместим и черноморското, и каспийското измерение, особено, ако това носи дивиденти за държавите и народите на нашите страни. Така че дайте да говорим за това и за някои други въпроси“, казал руският премиер в началото на срещата си с Борисов.    Медведев отбелязал, че от визитата му в България през март е минало не толкова много време и изразил убеденост, че срещата им тогава е придала импулс на бдвустранното сътрудничество. На свой ред българският премиер изразил мнение, че участието на Медведев в Каспийския икономически форум гарантира успеха на това мероприятие, подчертава в информацията си РИА Новости.   По-късно от правителствената информационна служба разпространиха официално съобщение за срещата Борисов - Медведев, проведена в рамките на Първия каспийски икономически форум, който се провежда в Туркменистан. Българският премиер изтъкна значението на диалога на най-високо ниво и изрази удовлетворение, че след официалната визита на Медведев в България през месец март, сега продължава разговорът относно възможностите за прагматично и взаимноизгодно сътрудничество, се казва в него.  Премиерът Борисов изтъкна интереса на страната ни с Руската федерация да водим равнопоставен и взаимноизгоден двустранен политически диалог, при който се ръководим от своите национални интереси и същевременно се придържаме към общата политика на държавите-членки на ЕС и НАТО.  Министър-председателят Борисов акцентира върху желанието ни да продължим да развиваме сътрудничеството с Русия по приоритетните за България въпроси в икономиката, енергетиката, туризма, транспорта, образованието, науката и културата, социалната политика.   Относно енергийната тема, която беше сред акцентите на разговора в „Аваза“, премиерът Борисов отбеляза, че България води политика, която е насочена към гарантирането на енергийната сигурност, както за страната ни, така и за ЕС. Българският министър-председател подчерта, че диверсификацията е важен елемент за гарантирането на сигурността на газовите доставки в ЕС и добави, че България работи активно по проектите за газови връзки със съседните страни. Премиерът Борисов обърна специално внимание на сериозната работа на българското правителство във връзка с осъществяването на проекта за газоразпределителния център „Балкан“.  На срещата беше обсъдена също възможността за реализация на проекта АЕЦ „Белене“ при поставените от българската страна условия, пишат от правителствената информационна служба. Заявления за участие в настоящата процедура за избор на стратегически инвеститор по проекта се приемат до 19-ти август. Според премиера Борисов, в региона ще възникне необходимост от производствени мощности, които да генерират чиста електроенергия на достъпни цени, отчитайки все по-амбициозните цели за намаляване нивата на вредни емисии във всички сектори на икономиката. В този смисъл АЕЦ „Белене” може да се превърне именно в такъв електроизточник за региона.  Във връзка със сътрудничеството в областта на транспорта, министър-председателят Борисов посочи интереса на страната ни да бъде обсъдена възможността за развитие на фериботни връзки между пристанище Бургас и руските пристанища Кавказ и Новоросийск за пътнически ро-ро фериботи.   Министър-председателят Бойко Борисов изрази удовлетворение от проведеното 16-о заседание на българо-руската Междуправителствена комисия за икономическо и научно-техническо сътрудничество. Българският премиер изрази очакване следващата й сесия да се състои в близко време и да допринесе допълнително за развитието на двустранните отношения.  ", "date": "2019.08.12", "title": "Борисов пред Медведев: Черно море трябва да остане море на мира - с фериботи, яхти, газопроводи!"}
{"url": "http://epicenter.bg/article/2300-apteki-veche-sa-svarzani-kam-sistemata-za-verifikatsiya/190214/2/0", "text": "2300 аптеки са свързани вече към системата за верификация, чрез която се извършва цялостна проверка на всички лекарствени продукти с нанесен индивидуален идентификационен код, като по този начин се удостоверява автентичността на лекарствата. Това представлява приблизително 100% от броя на аптеките, които имат договорни отношения с НЗОК (2300) и е около 65% от общия брой на аптеките, които трябва да се свържат със системата (3600), съобщиха от министерството на здравеопазването.   Системата беше въведена с Директива 2011/62/ЕС и делегиран Регламент (ЕС) 2016/161 на 09 февруари 2019 г. в държавите-членки на ЕС. Целта е чрез проверката на автентичността на индивидуалния идентификационен код да се гарантира, че лекарственият продукт е с произход от законен производител и е преминал през законната верига на разпространение. Българска организация за верификация на лекарствата (БОВЛ), е отговорна за създаването, управлението, функционирането и поддържането на националния регистър.   В повечето европейски държави беше въведен стабилизационен период след 9-ти февруари, за да може да се гарантира плавното внедряване на изискванията в аптеките и да не бъде затруднен достъпът на пациентите до необходимите им лекарства. В зависимост от особеностите на всяка държава продължителността му варира. В България беше определен 6-месечен период, който изтече на 9 август т.г. Европейският регламент предвижда санкциите за аптеките, които не са се включили в системата, да бъдат определени в националното законодателство на всяка държава-членка.   По тази причина в момента Министерството на здравеопазването подготвя промени в Закона за лекарствените продукти в хуманната медицина, които предстои да бъдат публикувани за обществено обсъждане и да бъдат внесени в Народното събрание в началото на новия парламентарен сезон. След приемането и влизането им в сила, ще е налице основание за налагане от страна на Изпълнителната агенция по лекарствата на съответните санкции. Чрез тях ще бъдат уредени и задълженията и действията на участниците в законната верига на доставка на лекарствени продукти при съмнение за фалшифициран лекарствен продукт.   До влизане в сила на промените в ЗЛПХМ Изпълнителната агенция по лекарствата, при осъществяване на текущия контрол, напомня и прави предписания на обектите, които все още не са се включили към системата. Целта е всички отговорни участници и институции да се включат в този процес, за да се гарантира безопасността на лекарствените продукти.   Данните от периодичните доклади на Европейската организация за верификация през първите 6 месеца показват наличието предимно на технически грешки в системата, свързани основно с допуснати грешки при качването на данните за лекарствените продукти от производителя в Европейския хъб, грешки в кодирането, грешки в настройката на баркод скенерите, допуснати неточности в софтуера и др.", "date": "2019.08.12", "title": "2300 аптеки вече са свързани към системата за верификация"}
{"url": "http://epicenter.bg/article/Borisov-obsadi-s-Medvedev-stroitelstvoto-na-AETs--quot-Belene-quot-/190215/2/0", "text": "Министър-председателят Бойко Борисов проведе среща с руския премиер Дмитрий Медведев, съобщиха от правителствената информационна служба.   Двамата разговаряха в рамките на Първия каспийски икономически форум, който се провежда в Туркменистан. Българският премиер изтъкна значението на диалога на най-високо ниво и изрази удовлетворение, че след официалната визита на Медведев в България през месец март, сега продължава разговорът относно възможностите за прагматично и взаимноизгодно сътрудничество.  Премиерът Борисов изтъкна интереса на страната ни с Руската федерация да водим равнопоставен и взаимноизгоден двустранен политически диалог, при който се ръководим от своите национални интереси и същевременно се придържаме към общата политика на държавите-членки на ЕС и НАТО.  Министър-председателят Борисов акцентира върху желанието ни да продължим да развиваме сътрудничеството с Русия по приоритетните за България въпроси в икономиката, енергетиката, туризма, транспорта, образованието, науката и културата, социалната политика.  Относно енергийната тема, която беше сред акцентите на разговора в „Аваза“, премиерът Борисов отбеляза, че България води политика, която е насочена към гарантирането на енергийната сигурност, както за страната ни, така и за ЕС. Българският министър-председател подчерта, че диверсификацията е важен елемент за гарантирането на сигурността на газовите доставки в ЕС и добави, че България работи активно по проектите за газови връзки със съседните страни. Премиерът Борисов обърна специално внимание на сериозната работа на българското правителство във връзка с осъществяването на проекта за газоразпределителния център „Балкан“.  На срещата беше обсъдена също възможността за реализация на проекта АЕЦ „Белене“ при поставените от българската страна условия. Заявления за участие в настоящата процедура за избор на стратегически инвеститор по проекта се приемат до 19-ти август. Според премиера Борисов, в региона ще възникне необходимост от производствени мощности, които да генерират чиста електроенергия на достъпни цени, отчитайки все по-амбициозните цели за намаляване нивата на вредни емисии във всички сектори на икономиката. В този смисъл АЕЦ „Белене” може да се превърне именно в такъв електроизточник за региона.  Във връзка със сътрудничеството в областта на транспорта, министър-председателят Борисов посочи интереса на страната ни да бъде обсъдена възможността за развитие на фериботни връзки между пристанище Бургас и руските пристанища Кавказ и Новоросийск за пътнически ро-ро фериботи.  Министър-председателят Бойко Борисов изрази удовлетворение от проведеното 16-о заседание на българо-руската Междуправителствена комисия за икономическо и научно-техническо сътрудничество. Българският премиер изрази очакване следващата й сесия да се състои в близко време и да допринесе допълнително за развитието на двустранните отношения.   Премиерът Борисов отчете срещата си с ръководителя на руското правителство и във фейсбук.   \"В рамките на Първия каспийски икономически форум, който се провежда в Туркменистан, разговарях с руския премиер Дмитрий Медведев. България води политика, която е насочена към гарантирането на енергийната сигурност, както за страната ни, така и за ЕС. На срещата заявих, че диверсификацията е важен елемент за гарантирането на сигурността на газовите доставки в ЕС. България работи активно по проектите за газови връзки със съседните страни. Запознах Медведев със сериозната работа на българското правителство във връзка с осъществяването на проекта за газоразпределителния център „Балкан\", написа Борисов в социалната мрежа.    ", "date": "2019.08.12", "title": "Борисов обсъди с Медведев строителството на АЕЦ \"Белене\"! (ВИДЕО И СНИМКИ)"}
{"url": "http://epicenter.bg/article/Patriarh-Neofit-shte-otsluzhi-Sveta-liturgiya-v-Troyanskiya-manastir-za-Uspenie-Bogorodichno/190216/2/0", "text": "  Патриарх Неофит ще отслужи на 15 август в Троянския манастир Света литургия за празника Успение Богородично, съобщават от Българската патриаршия.   Празничната литургия, която ще отслужи Негово светейшество, ще започне в 9.00 часа в Троянския манастир. Преди нея - от 8.00 часа, ще бъде отслужена и празнична утреня.   По традиция патриарх Неофит отбелязва великия Богородичен празник в Троянския манастир, където е получил монашеския си постриг.   Църковният празник Успение - заспиване, на Пресвета Богородица, който е един от 12-те големи християнски празници, се чества на 15 август. Той се отбелязва на 15 август и от православни, и от католици. Според Светото писание, това е денят, в който Божията майка, на 64-годишна възраст, напуска земния си живот и отива при сина си. Три дни преди смъртта ѝ Архангел Гавраил съобщава на Пресвета Богородица, че Бог е пожелал да я вземе при себе си в своето царство, за да царува вечно с него. Последното ѝ желание е да види Светите апостоли заедно. По чуден начин те се пренасят пред вратите на дома ѝ в Йерусалим.   На 16 август от 18.00 часа, петък, в Троянския манастир ще бъде отслужена и ктиторска панихида - молитвено възпоменание за всички представили се в Христа игумени, братя и дарители на Светата обител.  ", "date": "2019.08.12", "title": "Патриарх Неофит ще отслужи Света литургия в Троянския манастир за Успение Богородично"}
{"url": "http://epicenter.bg/article/Parvi-sluchay-na-morbili-vav-Varna--patsientat-e-na-29-godini/190217/2/0", "text": "29-годишен мъж от Варна е заболял от морбили. Той е настанен в Инфекциозната клиника в града, след като дълго време се е самолекувал. Това съобщи д-р Янка Драганова от Регионалната здравна инспекция – Варна, цитирана от Фокус.   Мъжът не е бил имунизиран срещу заболяването. В момента състоянието му вече се подобрява и предстои до дни да бъде изписан от болницата. Според медика спрямо установените хора, с които пациентът е общувал преди поставянето на диагнозата, се предприемат съответните противоепидемични мерки. Проверява се техният имунизационен статус и върху тази основа се установяват мерките.   Има една по-трудна задача – установяването на контактни лица по месторабота. Това ще ни затрудни. Мъжът е работил на летището“, коментира д-р Драганова. Според нея е трудно да се установи целият пътникопоток. До момента няма заболели от хората, които доказано са общували с мъжа. Той живее само с възрастни хора и опасността да е заразил малки деца е много малка.  ", "date": "2019.08.12", "title": "Първи случай на морбили във Варна, пациентът е на 29-години"}
{"url": "http://epicenter.bg/article/Prevedena-e-sumata-po-dogovorite-za-dostavka-na-F-16-i-svarzanoto-s-tyah-oborudvane-i-vaorazhenie/190219/2/0", "text": "Министерството на отбраната е превело цялата сума в размер на 1.2 милиарда щатски долара по международните договори за доставката от Правителството на САЩ на осем самолета F-16 Block 70 и свързаното с тях оборудване и въоръжение. Това съобщиха от пресцентъра на Министерство на отбраната.   Преводът е нареден на 8 август от Министерството на отбраната до Агенцията за подпомагане в областта на сигурността (Defence Security Cooperation Agency - DSCA) по сметка на Република България. С тази стъпка българската страна е изпълнила ангажимента си по договорите, сключени по проекта за придобиване на нов тип боен самолет за българските Военновъздушни сили. С потвърждението от Агенцията за получените по сметката на Република България 1,2 милиарда долара за американската страна договорите също са в сила и започва тяхното практическо изпълнение.   На 26 юли 2019 г. 44-ото Народно събрание ратифицира договорите (LOAs) BU-D-SAB „Самолети F-16 Block 70 и свързана с тях поддръжка“ (F-16 Block 70 aircraft and associated support), международен договор (LOA) BU-D-AAA „Боеприпаси в подкрепа на F-16“ (Мunitions in support of the F-16), международен договор (LOA) BU-P-AAD „Sidewinder AIM 9X Блок II ракети, свързани материали и услуги” (Sidewinder AIM 9X Block II Missiles, associated material and services) и международен договор (LOA) BU-P-LAR „Многофункционална система за разпределение на информация - Съвместна тактическа радиосистема (MIDS JTRS) (5) и свързана с нея поддръжка и оборудване“(Multifunctional Information Distribution System Joint Tactical Radio System (MIDS JTRS) (5) and related support and equipment). Те бяха подписани от министъра на отбраната Красимир Каракачанов на 11 юли (на основание решение на Министерския съвет от 10 юли 2019 г.).  ", "date": "2019.08.12", "title": "България плати на САЩ 1.2 милиарда долара за F-16"}
{"url": "http://epicenter.bg/article/Haralan-Aleksandrov--Proektat-na-Slavi-Trifonov-e-prenosen--no-mozhe-i-da-se-rodi-yunachno-otroche-/190221/2/0", "text": "„Политическата температура е висока, жегата ще прелее и към есента и ще се отрази на местните избори. Усещането е за съспенс… Драмата с прасетата и чумата ще бъде мобилизирана за целите на местния вот, поне в районите, в които има пострадали“. Това коментира пред БНР социалният антрополог Харалан Александров.    Според него фигурата на Слави Трифонов „е силно политизирана от много време с мощно медийно присъствие“:    „Като лидер на мнение той определено носи потенциал за промяна и за разместване. Но истинските важни размествания са в дълбочина… Има значителна умора и износване на идеята, че нещата ще се решат с радикална промяна. Все повече хора са разочаровани“.    „Контекстът е толкова несигурен в целия свят, че успокояването на настроенията в страната се компенсира от общата дестабилизация“, допълни Александров в предаването „12+4“.    По думите му проектът на Слави Трифонов е „преносен, което не означава, че няма да се роди юначно отроче“:    „Преди 4-5 години такъв проект би имал много сериозна подкрепа, защото тогава имаше момент на голяма надежда. Самият Трифонов изглежда разумен и отговорен човек, въпреки увлеченията си по патриотично-популистката плоскост“. ", "date": "2019.08.12", "title": "Харалан Александров: Проектът на Слави Трифонов е преносен, но може и да се роди юначно отроче!"}
{"url": "http://epicenter.bg/article/Otpadat-vizite-za-chuzhdestranni-studenti-ot-balgarski-proizhod/190224/2/0", "text": "Отпадат визите за чуждестранни кандидат-студенти с български произход. Това става ясно след изпратено писмо от посолството на България в Белград до гимназията и до културно-информационния център в Босилеград. С него се съобщава, че е отпаднало изискването за визи тип „Д“ за чужденци с български произход, които са приети като студенти в редовна форма на обучение във висшите училища в България. Това каза за БНР директорът на гимназията Владимир Григоров.   Изменението е в съответствие с политиката на България за улесняване на влизането и пребиваването на чужденци от български произход на територията на страната с цел обучение, се казва в писмото. Отпадат допълнение на Закона за българските лични документи, обнародван в ДВ, бр. 58 от 23.07.2019 г., като е направено изменение, съгласно което е разрешено продължително пребиваване, без да е необходимо тe да притежават виза за дългосрочно пребиваване.   Как беше досега - директорът на гимназията в Босилеград Владимир Григоров:   \"Да. Досега се вадеше виза, до три месеца беше възможно да се седи без виза, в този период да се съберат документи и да се подадат документите в консулството в Ниш и да се получи виза. Сега това вече няма да е така\". ", "date": "2019.08.12", "title": "Отпадат визите за чуждестранни студенти от български произход"}
{"url": "http://epicenter.bg/article/Protestirashtite-kray-Krushare-pitat-Borisov--Zashto-ne-e-spryan-darvodobivat-zaradi-AChS/190228/2/0", "text": "Протестиращите при сливенското село Крушаре изпратиха отворено писмо, в което питат защо не е спрян дърводобивът като превантивна мярка срещу разпространението на африканската чума по свинете.   Писмото е адресирано до премиера Бойко Борисов, министрите на земеделието Десислава Танева, на екологията Нено Димов и директорът на БАБХ Дамян Илиев, съобщи БНР.   В декларацията се посочва, че камионите и дървосекачите, които работят в гората, също могат да допринесат за разнасяне на заразата. За да не бъде издадена заповед за спиране на сечта във времето, в което се налагат превантивни мерки, протестиращите подозират “икономически интереси в този сектор“.   Освен това те изтъкват, че незагробените животински отпадъци след превантивното ликвидиране на прасетата носят потенциален риск за екологична бомба.   През почивните дни протестиращите подадоха няколко сигнала за открити незагробени останки в землищата на няколко села в общината и по поречието на река Тунджа.   В отвореното писмо те настояват пред премиера Борисов за публичен отговор и на въпроса, как ще бъдат компенсирани финансово стопаните с избити прасета. Писмото завършва с информация, че блокадата на пътя Сливен-Ямбол остава. ", "date": "2019.08.12", "title": "Протестиращите край Крушаре питат Борисов: Защо не е спрян дърводобивът заради АЧС"}
{"url": "http://epicenter.bg/article/Mazh-vleze-s-dzhipa-si-v-zaliva-Bolata--za-da-si-iztegli-lodkata/190198/3/0", "text": "  Нов случай, при който мъж влиза с превозното си средство във водата. Този път туристът вкарва джипа си във водите в залива Болата, за да изтегли лодката си.   От кметството в Каварна заявиха, че не са получавали сигнал за въпросното нарушение и уточниха, че контролиращият орган в подобни ситуации е РИОСВ.   ,,При нас не е подаден сигнал, но искам да кажа, че тук се касае и за лична отговорност на този, който го е извършил. Има много институции, но липсва резултат, няма никакъв ефективен контрол'', коментира в ефира на Нова телевизия кметът на Каварна Нина Ставрева.   По думите ѝ общината в момента е със завързани ръце, докато заливът не получи истински статут на плаж, тъй като в момента той е част от природен резерват ''Болата''.  ", "date": "2019.08.12", "title": "Мъж влезе с джипа си в залива Болата, за да си изтегли лодката"}
{"url": "http://epicenter.bg/article/Statistikata-otchete-1260-leva-sredna-zaplata/190220/4/0", "text": "Средната работна заплата в страната през второто тримесечие е 1260 лева. Спрямо първото тримесечие на годината тя се повишава с 4,3 на сто, сочат данните на Националния статистически институт, цитирани от БНР.    Спрямо същият период на миналата година средната заплата през второто тримесечие на 2019 в общественият сектор нараства с 11,9 на сто, а в частния с 12,4 процента. Данните на националната статистика сочат, че икономическите дейности с най-високо средно възнаграждение за второто тримесечие на тази година са създаване и разпространение на информация и творчески продукти и далекосъобщения с 3053 лева, следвани от финансови и застрахователни дейности с 2 174 лева.    На другия полюс традиционно са хотелиерството и ресторантьорството с едва 783 лева средна заплата, както и строителството с 974 лева. Наетите лица към края на юни нарастват малко с над 33 хиляди души и достигат два милиона и 350 хиляди.    През април тази година средната брутна месечна работна заплата беше в размер на 1281 лева, през май се понижи до 1246 лева, преди да нарасне слабо през юни до 1253 лева, показват предварителни данни на НСИ.   В същото време обаче се увеличават разликите между средната заплата в различните региони на България. По последни данни на Националната статистика средната заплата в София вече е 1730 лева, а най-ниската в Благоевград 800 лева, което е над два пъти по-малко, отколкото в столицата.    С най-ниските средни заплати, освен Благоевград, са Видин с 805 лева, Хасково с 862 и Кюстендил с 870. Сред първенците пък освен София са Враца 1 213 лева, Стара Загора с 1 164 и Варна с 1 145. През юни средната заплата в обществения сектор е 1 252 лева. Това означава, че основната депутатска заплата вече е 3 756 лева.    Съгласно парламентарния правилник, основното месечно възнаграждение на народните представители се преизчислява всяко тримесечие като се взима предвид средната заплата за последния месец от предходното тримесечие.   Износът на стоки от България към страните от Европейския съюз и към трети страни се увеличава през първите шест месеца на година с 6,3%, въпреки че в само в рамките на юни се понижи с 6,4 на сто, показват още предварителни данни на Националния статистически институт (НСИ).    През юни общият български износ намалява с 6,4% до 4,5244 млрд. лева, докато вносът се свива с 14,3% до 4,7131 млрд. лева. Общото външнотърговско салдо през шестия месец на настоящата година остава отрицателно и в размер на 188,7 млн. лева, но спрямо дефицит за 669,9 млн. лева през юни 2018-а година.    Износът на стоки от България към страните от Европейския съюз и към трети страни през първото полугодие нараства с 6,3% на годишна база до 27,8405 млрд. лева, докато вносът на стоки в нашата страна намалява с 0,4% до 30,5089 млрд. лева. Общото външнотърговско салдо за периода януари - юни е отрицателно и в размер на 2,6684 млрд. лева, но спрямо дефицит за 4,1768 млрд. лева през първото полугодие на 2018-а година.    От началото на годината износът към ЕС нараства с 5,0% до 19,0118 млрд. лева, а в посока трети страни - с 9,1% до 8,8287 млрд. лева.    В същото време вносът от ЕС се повишава през периода януари - юни на 2019-а година с 1,4% до 20,0821 млрд. лева, докато вносът от трети страни намалява с 1,4% до 10,4268 млрд. лева.  ", "date": "2019.08.12", "title": "Статистиката отчете 1260 лева средна заплата! В София - 1730 лв., във Видин - 805 лв!"}
{"url": "http://epicenter.bg/article/Boyko-Borisov-shte-prisastva-na-otkrivaneto-na-rudnik--quot-Ada-tepe-quot-/190225/4/0", "text": "  На 23 август ще бъде официално открит рудник \"Ада тепе\" на находище \"Хан Крум\", предаде БНР. Златодобивната компания \"Дънди Прешъс Метълс - Крумовград\" изгради от нула рудника и съпътстващите съоръжения. На церемонията се очаква да присъстват министър-председателят Бойко Борисов, председателят на Народното събрание Цвета Караянчева, министри и депутати.   Изпълнителният директор инженер Илия Гърков, каза: „Искам да благодаря на всеки член на нашия екип за усилията, старанието и енергията. Искам да благодаря на всички заинтересовани страни: местната общност, общинската администрация, областната управа, на неправителствените организации, на всички, които помогнаха направим този обект и то да го направим така, че да е пример в нашия бранш“.    ", "date": "2019.08.12", "title": "Бойко Борисов ще присъства на откриването на рудник \"Ада тепе\""}
{"url": "http://epicenter.bg/article/Mlad-balgarski-avtor-s-nova-monografiya-za-zashtita-na-lichnite-danni-v-targovskiya-arbitrazh/190240/6/0", "text": "Д-р Мартин Захариев, преподавател в Университета по библиотекознание и информационни технологии (УниБИТ), адвокат в една от водещите български адвокатски кантори и правен експерт във Фондация „Право и интернет“ издаде монография на тема защита на личните данни в търговския арбитраж. Книгата, написана на английски език с оригинално заглавие “Data Protection in Commercial Arbitration: In the Light of GDPR”, има за цел да анализира приложимостта на новата правна рамка за защита на личните данни – европейският регламент за защита на личните данни (по-известен като GDPR) към специфична област като търговския арбитраж.   В пет глави авторът последователно изследва:   - ролите на всеки от ключовите участници в арбитража от гледна точка на защита на личните данни;   - различните категории лични данни и приложимите към тях основания за обработване в рамките на арбитражните производства;   - правата на гражданите, предоставени им съгласно GDPR, и възможните им ограничения в рамките на арбитражния процес;   - задълженията на администраторите на личните данни в арбитража;   - възможните приложения и правни проблеми пред използването на изкуствен интелект в арбитража, вкл. пред въвеждането на автоматизиран арбитраж, т.е. арбитраж, при който споровете се решават от алгоритми без човешка намеса.   Книгата съдържа и образец на политика за защита на личните данни за арбитражни институции, с която последните да информират гражданите за извършваното от тях обработване на лични данни в рамките на своята дейност съобразно изискванията на GDPR.   Д-р Захариев е един от младите специалисти у нас в областта на защитата на личните данни, който води различни курсове, обучения и университетски дисциплини в тази материя. Изводите в монографията на д-р Захариев могат да помогнат на арбитражите и практикуващите арбитри у нас и Европа да отговорят на завишените изисквания, които GDPR постави пред организациите при обработването на лични данни. Книгата може бъде полезна и на други пракикуващи специалисти, участващи в решаването на правни спорове, като адвокати, юрисконсулти и съдии. Това е втора книга на автора в тази материя след „Автоматизираното профилиране и защитата на личните данни. Анализ на GDPR“, издадена от университетското издателство на УниБИТ и посветена на изключително актуалните проблеми на профилирането на хората от компютърни алгоритми с цел анализиране и предвиждане на тяхното поведение, нагласи и предпочитания.   Монографията за защита на личните данни в арбитража може да бъде поръчана онлайн, като в идните седмици ще бъде достъпна в някои от водещите световни електронни книжарници.", "date": "2019.08.12", "title": "Млад български автор с нова монография за защита на личните данни в търговския арбитраж"}
{"url": "http://epicenter.bg/article/Alen-Fabien-Delon--Bashta-mi-e-dobre-i-vi-tseluva--SNIMKI-/190204/7/0", "text": "Синът на известния френски актьор Ален Делон - Ален-Фабиен Делон каза, че баща му се чувства по-добре след инсулта, претърпян преди няколко седмици. \"Благодаря ви за многото съобщения, които докоснаха сърцето ми. Както виждате, той се чувства все по-добре и ви целува\", написа Ален-Фабиен Делон в Instagram, като придружи съобщението си с актуални снимки на прочутия си баща.   В четвъртък най-големият син на Делон - Антъни, заяви, че актьорът е претърпял инсулт преди няколко седмици и сега се възстановява в швейцарска клиника.   В средата на юни бе съобщено, че Делон е хоспитализиран във Франция поради пристъпи на мигрена, съобщи РИА новости.   Френският театрален и филмов актьор, режисьор и сценарист Ален Делон стана популярен с ролите си във филмите „Роко и неговите братя“ (1960), „Самурай“ (1967), „Двама в града“ (1973) и много други. Ален Делон е носител на наградата \"Сезар\" за филма \"Нашата история\" и почетна награда на Берлинския международен филмов фестивал.   В края на май, по време на кинофестивала в Кан 2019, Делон спечели почетната „Златна палма” за цялостен принос в киното.      ", "date": "2019.08.12", "title": "Ален-Фабиен Делон: Баща ми е добре и ви целува (СНИМКИ)"}
{"url": "http://epicenter.bg/article/Putin-pristigna-na-motor-v-Krim--V-Ukrayna-besni-/190212/7/0", "text": "Президентът Владимир Путин пристигна на анексирания полуостров Крим на мотоциклет и разбуни духовете в Украйна. Владимир Путин бе гост на мотошоуто на популярния клуб \"Нощните вълци\".   Украинското външно министерство определи посещението на Путин през уикенда като \"грубо нарушение на суверенитета на Украйна\". Властите в Украйна заявиха, че опитите на Москва и нейните медии да представят подобни посещения като рутинни са \"жалки\". Шоуто на \"Нощните вълци\" се провежда за 11-и път в Севастопол под надслова \"Сянката на Вавилон\".   От сайта на руския президент напомнят, че шоутата на \"Нощните вълци\" винаги имат патриотичен характер.    Президентът приветска участниците във форума като ги поздрави за тяхната \"забележителна традиция\".  \"Много ми е приятно, че такива мъжествени, яки момчета служат за пример на младите хора в нашата страна и им показват как трябва да се отнасят към Русия\", заявява в словото си Путин.             ", "date": "2019.08.12", "title": "Путин пристигна на мотор в Крим! В Украйна бесни! (ВИДЕО)"}
{"url": "http://epicenter.bg/article/Dzheymi-Olivar--Sled-pet-detsa-sam-po-vlyuben-v-zhena-si/190210/10/0", "text": "Телевизионният готвач – баща на Попи – на 17 г., Дейзи, на 16, Петал, на 10, Бъди на осем и Ривър на три години, отглеждайки ги със съпругата си Джоулс, признава, че е отглеждането на деца е като битка, предаде Контактмюзик.   Попитан дали му харесва да е родител, той отговори: ” Уммм. Да. Искам да кажа, това са „ин и янът” на удоволствието и болката, нали? И това е различна болка в различни етапи от нечий живот. Просто така се случва, че в този момент преживявам всеки етап от живота си. Имам тийнейджъри, имам осем- и десетгодишно деца и имам тригодишно дете. Така че все още имам дете в леглото си, което играе с дрънкалки наоколо като електрическа змиорка … Но да … не, вижте, обичам ги. Ние сме много сплотено семейство.”, сподели звездата.   44-годишният телевизионер настоява, че е дисциплиниращият в домакинството си и не му пука дали децата му го харесват, защото смята, че правилата са много важни.   Джейми Оливър обича да наблюдава как жена му остарява и казва, че сега е много по-влюбен в нея, отколкото на младини.   „Лично за мен е абсолютно удоволствие да гледам как жена ми остарява. А тя става на 45 през ноември … Насладих се на житейското си пътуване с Джоулс, беше страхотно. Определено мисля, че сега съм по-влюбен в нея, отколкото бях тогава…”, пише БГНЕС.  ", "date": "2019.08.12", "title": "Джейми Оливър: След пет деца съм по-влюбен в жена си"}
{"url": "http://epicenter.bg/article/Post-v-Tuitar-pogreba-Alla-Pugachova-prizhive/190223/10/0", "text": "Феновете на примата на руската естрада Алла Пугачова изпаднаха в истинска паника, като някои от тях приживе оплакаха своята любима певица. Повод за смута сред почитателите стана един от последните постове в официалния акаунт на звездата в Туитър, който уплаши хората с нееднозначното си съчетание на снимка и надпис към нея. В социалната мрежа се появи фотос на запалеха свещ и текст \"Сбогом, Алла!\".    Мнозина помислиха, че постът е посветен на Пугачова. Оказа се, че певицата е имала предвид своята адашка – модната директорка на московския ЦУМ Алла Вербер, която преди дни издъхна в клиника в Италия. По-голямата част от последователите на Пугачова в социалната мрежа обаче не разбраха към кого е адресирана публикацията и буквално заляха акаунта й със съболезнователни коментари. Някои дори се поинтересуваха от датата и мястото на „погребението“ на певицата. ", "date": "2019.08.12", "title": "Пост в Туитър погреба Алла Пугачова приживе"}
{"url": "http://epicenter.bg/article/Chasti-ot-samolet-padnaha-ot-nebeto-v-Rim--Ima-ranen/190218/7/0", "text": "Човек пострада заради паднали от небето над Рим парчета метал, написа британският в. Дейли мейл.    Причината за инцидента, който е станал в събота, е била техническа неизправност на самолет на норвежка авиокомпания. Заради проблема части от апарата са се изсипали в района на обслужващо италианската столица летище \"Фиумичино\".    \"Бях подложен на обстрел от въздуха. Оцелях по чудо\", е разказал 56-годишният мъж.    Металните парчета са потрошили и няколко автомобила.  ", "date": "2019.08.12", "title": "Части от самолет паднаха от небето в Рим. Има ранен (ВИДЕО)"}
{"url": "http://epicenter.bg/article/Velikobritaniya-se-gotvi-da-nanese-udar-po-ruski-miliarderi/190229/7/0", "text": "Британските власти ще използват така наречената \"поправка Магнитски\" към закона за санкциите и борбата с прането на пари, пише британският министър на външните работи Доминик Рааб в статия за вестник The Telegraph.    \"След като излезем от ЕС и установим контрол над нашите собствени правила за въвеждане на санкции, нашето правителство ще прилага \"поправката Магнитски\" към закона за санкциите\", уверява министърът.    По думите му, нарушителите на правата на човека, в която и да било точка на света \"ще се сблъскат с последствията от действията си: техните активи във Великобритания ще бъдат замразени, както и достъпът им до Острова - забранен.    \"Поправката Магнитски\" регламентира и разкриването на информация за тези, които имат активи в офшорни зони.    The Sunday Times, позовавайки се на данни на Global Witness съобщава, че руски олигарси държат в британски офшорки 47 млрд. долара.  ", "date": "2019.08.12", "title": "Великобритания се готви да нанесе удар по руски милиардери"}
{"url": "http://epicenter.bg/article/Dzhon-Boltan--Tramp-iska-da-vidi-uspeshno-izlizane-na-Velikobritaniya-ot-ES/190231/7/0", "text": "Президентът на САЩ Доналд Тръмп иска да види успешно излизане на Великобритания от Европейския съюз и ще подкрепи споразумение за свободна търговия между Лондон и Вашингтон, заяви в понеделник съветникът по национална сигурност на държавния глава Джон Болтън, цитиран от Reuters, предаде Агенция „Фокус“.   Както обяснява британската агенция, с подготовката за излизане на Обединеното кралство от Съюза на 31 октомври, много дипломати очакват Лондон да стане още по-зависим от САЩ.   Болтън, който е на двудневна визита във Великобритания, иска подобряване на отношенията между двете държави при управлението на Борис Джонсън след понякога обтегнатите връзки при предшественика му на премиерския пост Тереза Мей.   Основното послание на Болтън е, че САЩ ще помогнат за ограничаване на щетите от Брекзит със споразумение за свободна търговия, за което в момента преговарят търговският представител на Вашингтон Робърт Лайтизър и неговия британски колега Лиз Тръс.   Високопоставен служител в администрацията на Тръмп обясни посланието на съветника по национална сигурност към британските представители с това, че Тръмп „иска да види успешно излизане на Великобритания от Съюза“ и една търговска сделка ще помогне за това. По неговите думи, американският президент е искал да работи по търговска сделка с правителството на Мей, което обаче е отказало, за разлика от сегашните власти в Лондон.   „Много сме щастливи от това“, заяви той пред репортерите, докато пътуваше с Болтън. Тръмп вярва, че „що се касае до търговските преговори, ЕС е по-лош от Китай, с разликата, че е по-малък“, заяви представителят на Белия Дом.   След закуска с депутата от британската Консервативна партия Бернар Дженкин, Болтън трябваше да обядва с секретаря на кабинета на Великобритания Марк Седвил.   По-късно той трябваше да се срещне на Даунинг Стрийт №10 с Едуард Листър, който е главен стратегически съветник на Джонсън. По-късно през деня Болтън планира да се срещне със Саджид Джавид, новият министър на финансите.   Във вторник Болтън ще се срещне с Трус, както и с Бен Уолъс, новият министър на отбраната и Стивън Барклай, държавният секретар за излизане от Европейския съюз, наред с други представители.   Очаква се Болтън да призове служители от новосформираното правителство на Джонсън да приведе политиката си по отношение на Иран по-близко до линия на Съединените щати.", "date": "2019.08.12", "title": "Джон Болтън: Тръмп иска да види успешно излизане на Великобритания от ЕС"}
{"url": "http://epicenter.bg/article/Zavarshi-izgrazhdaneto-na-parviya-uchastak-ot--Turski-potok--v-Sarbiya/190235/7/0", "text": "Завършен е първият участък от 403-километровия участък от газопровода „Турски поток“, който ще премине през територията на Сърбия от българската граница до град Чуприя, съобщи в понеделник Радио и телевизия „Войводина“, цитирана от TACC и \"Фокус\". В момента се работи по изграждането на втория сегмент - от Чуприя до река Дунав. Общо трябва да бъдат изградени четири участъка, според плановете газопроводът се очаква да бъде завършен до края на годината. При строителството на втория участък ще бъдат използвани над 50 хиляди тона тръби. По-рано министърът на минното дело и енергетиката на Сърбия Александър Антич заяви, че около половината от тръбите, необходими за изграждането на сръбския участък от газопровода „Турски поток“ в размер на 180 хиляди тона, вече са пристигнали в страната. Според него доставките се извършват по вода, тръби пътуват към сръбските пристанища на река Дунав в Нови Сад и Смедерево. Сърбия започна строителни работи по своя газопровод, без да чака да приключи работата по българския участък. На 5 март сръбската енергийна агенция одобри строителството да започне през април. Изграждането на газопровод в Сърбия от границата с България до границата с Унгария е съвместното предприятие на Газпром и „Сърбиягаз Газтранс“ Нови Сад. Сръбският участък на „Турски поток“ ще започне да доставя газ до края на април 2020 г.  ", "date": "2019.08.12", "title": "Завърши изграждането на първия участък от „Турски поток“ в Сърбия"}
{"url": "http://epicenter.bg/article/Zvezdata-ot-Vergina/190246/7/0", "text": "Забрана да се използва Звездата от Вергина на всякакви публични места е в сила от днес в Северна Македония съгласно изпълнението на условията в споразумението с Гърция по спора за името, съобщава гръцкият в. ”Катимерини”.   \r\n Договорът от Преспа, който в началото на 2019 г. бе одобрено от парламентите на двете страни, предвиждаше шестмесечен преходен период преди забраната да бъде въведена. \r\n   \r\n Договорът с Гърция поставя условие Северна Македония да се откаже от всякакви претенции за връзки с културата на древна Македония и нейните символи. \r\n   \r\n Звездата от Вергина бе изобразена върху първия флаг на страната, но след това премахната, след като Гърция наложи търговско ембарго на Македония, напомня \"Катимерини\". \r\n   \r\n", "date": "2019.08.12", "title": "Северна Македония забрани ”Звездата от Вергина”"}
{"url": "http://epicenter.bg/article/Lili-Ivanova-s-tri-kontserta-prez-dekemvri-v-zala-1-na-NDK-/190247/6/0", "text": "През декември Лили Иванова ще има за пореден път три последователни концзерта през декември в зала 1 на НДК, обявиха от екипа на певицата. Почитателите ѝ ще могат да я чуят и видят в три поредни дни - на 8, 9 и 10 декември.    Преди това, на 17 септември, Лили Иванова и музикантите ѝ Ангел Дюлгеров, Огнян Енев, Веселин Веселинов-Еко, Орлин Цветанов, Росен Ватев и вокалното трио \"ЛаТиДа\" ще се изявят на сцената на Античния театър в Пловдив. Билетите за този концерт свършиха още през юни.    За последно поп примата пя в София през юни, край езерото в Панчарево. Там, след дълга пауза изпълни един от най-големите си хитове - \"Детелини\".   Тазгодишното турне на Лили Иванова започна на 29 март от Велико Търново и мина през Бургас, Варна и Хасково. За първи път от 2015 г. насам тя пя в Габрово, Ямбол и Шумен, и за първи път от 10 години - в Гоце Делчев.   ", "date": "2019.08.12", "title": "Лили Иванова с три концерта през декември в зала 1 на НДК "}
{"url": "http://epicenter.bg/article/69--ot-balgarskite-kompanii-tarsyat-rabotnitsi/190233/4/0", "text": "Повечето български компании нямат голям опит в наемането на чужденци. Тези, които са го правили, са доволни от служителите си.   Това е един от изводите от скорошно проучване на Българската търговско-промишлена палата (БТПП) по проект ERIAS - План за действие за интеграция на бежанци, съобщиха от пресцентъра на работодателската организация.    Най-важните предпоставки за наемане на чужденец от трета страна са свързани с квалификацията, опита и познанията по български език, е друг извод от проучването на БТПП, според което има работа за чужденци от трети страни в секторите: строителство, монтажни дейности, машиностроене, транспорт и логистика, търговия, производство на мебели, дървообработване, текстилно производство и др.    От работодателската организация отбелязват необходимостта от опростяване и ускоряване на процедурата за издаване на разрешение за достъп до българския пазар на труда за чужденци, както и по-широко информиране на българските фирми как да наемат чужденци. Ключов момент при наемане на работа на хора от трети страни е желанието да се интегрират, да работят и живеят в България, изтъкват още от БТПП.    Близо 70 на сто (69%)от българските компании, участвали в проучването, твърдят, че имат нужда от допълнителни служители на постоянен трудов договор, а 14 на сто търсят сезонни работници. Една четвърт от запитаните работодатели нямат нужда от нови работници в момента. Само 14 на сто от участниците в проучването вече са наемали чужденци от трети страни (извън ЕС). Останалите 86 на сто нямат опит в това отношение.    Най-търсени са специалистите със средна квалификация - 62 на сто от фирмите се нуждаят от тях. 18 на сто търсят висококвалифицирани служители, а 20 на сто биха наели работници и без квалификация.    Компаниите, които са имали работници от трети страни споделят, че това са били хора предимно от: Република Северна Македония, Молдова, Русия, Афганистан. Болшинството работодатели са останали с добри впечатления от работата им: те са отговорни и съвестни, имат желание да работят и да научат български език.    76 на сто от запитаните компании отговарят, че могат да наемат чужденци от трети страни, ако имат необходимата квалификация, опит и езикови познания. 15 на сто от работодателите в страната предпочитат да наемат българи. Останалите 9 на сто твърдят, че биха наели чужденци, ако имат някакъв български произход, или ако покажат готовност да учат и да се обучават.    На въпроса дали имат информация за необходимите документи и процедури за наемане на гражданин на друга държава, пребиваващ в България, 21 на сто от представителите на бизнеса отговарят положително, 44 на сто нямат такава информация, 11 на сто разполагат с частична информация, а 11 на сто не са се интересували до сега.    Проучването показва, че българските фирми имат многобройни изисквания към граждани от трети страни, които да бъдат наети в страната.    Сред тях са: професионални умения, да са отговорни и съвестни, да могат да работят в екип, да са готови да се обучават, да са в добро здравословно състояние, да имат желание да се интегрират в българското общество, да имат специфична квалификация според сектора, да имат минимум познания по български език и да имат желание да го учат, добри познания по друг чужд език (освен майчин език), да могат да докажат самоличност и ниво на образование - лични документи, дипломи, сертификати, да бъдат готови да останат по-дълго в една компания, да имат документи за пребиваване и работа в страната.  ", "date": "2019.08.12", "title": "69% от българските компании търсят работници"}
{"url": "http://epicenter.bg/article/Temenuzhka-Petkova---quot-Rosatom-quot--i--quot-Dzheneral-Elektrik-quot--imat-interes-kam--quot-Belene-quot-/190241/4/0", "text": "България и Туркменистан обсъждат спогодба за избягване на двойното данъчно облагане и развитие на сътрудничеството в сферата на енергетиката.    Това каза пред журналисти министърът на регионалното развитие и благоустройството Петя Аврамова след посещението на българска правителствена делегация в Туркменистан. Министърът на енергетиката Теменужка Петкова посочи, че доставките на природен газ от Туркменистан за България са отдавна на дневен ред между правителствата на двете страни. През суапови сделки страната ни може да диверсифицира доставките на природен газ от Туркменистан, посочи тя. На срещата на Бойко Борисов и на руския премиер Дмитрий Медведев в Туркменистан днес бяха обсъди връзките на двете страни в енергетиката, каза Теменужка Петкова. През септември предстои заседание на съвместната комисия за икономическо сътрудничество на България и Русия през септември във Варна, където ще бъдат обсъдени тези въпроси, допълни тя.    На 19 август е крайният срок за подаване на документи за реализация на проекта за изграждане на АЕЦ \"Белене\". Предварителен интерес има от страна на китайска корпорация, южнокорейска компания, на корпорацията \"Росатом\" и от фирмата \"Дженерал Електрик\". Очакваме максимален брой инвеститори да потвърдят желанието си за участие в проекта, каза Теменужка Петкова.    Проектът за газопровода \"Южен поток\" дава възможност за диверсификация на доставките на енергия. Надявам се съвсем скоро да сключим договор и да реализираме целите през обществената поръчка, каза министърът на енергетиката. От страна на \"Газпром\" резервираха обеми в газопровода и ние пристъпваме към възлагане на обществена поръчка и се надяваме на успешна реализация на проекта, посочи Петкова.    В рамките на транспортния коридор от Каспийско до Черно море участват няколко държави. България може да се включи с морските си пристанища. Няма как туркменистанския газ да стигне до България без инфраструктура и затова се търсят възможности за суапови сделки за строителство на газопровод през Каспийско море, каза Теменужка Петкова.    В Транспортния коридор от персийските пристанища на Иран до Черно море се говори с няколко държави, включително Иран. Споразумение за този коридор трябва да се ратифицира от Европейската комисия, посочи министърът на транспорта Росен Желязков.    Днес НСИ съобщи, че през първото полугодие има рекорден износ от 28 милиарда лева. Има и ръст на средната работна заплата, но тук имаме още много работа и с това не бих се хвалил, каза от своя страна министърът на икономиката Емил Караниколов.  ", "date": "2019.08.12", "title": "Теменужка Петкова: \"Росатом\" и \"Дженерал Електрик\" имат интерес към \"Белене\"!"}
{"url": "http://epicenter.bg/article/SGS-prekrati-delo-za-kleveta-sreshtu-Elena-Yoncheva/190201/3/0", "text": "СГС прекрати гражданското дело за клевета, заведено от Иван Саздов срещу Елена Йончева поради неизпълнени от ищеца указания на съда да заплати в срок държавната такса от 40 000 лв., явяваща са 4 процента от стойността на иска.   Това съобщиха от пресцентъра на Софийски градски съд.   След изтичане на законовия срок за обжалване, определението за прекратяване на делото е влязло в сила.  ", "date": "2019.08.12", "title": "СГС прекрати дело за клевета срещу Елена Йончева"}
{"url": "http://epicenter.bg/article/MVR-zapochva-operatsiya-za-kontrol-na-skorostta/190203/3/0", "text": "От днес до 18 август у нас и във всички страни, членки на Европейската мрежа на службите на Пътна полиция TISPOL, ще се проведе операция за контрол на скоростните режими. Това съобщиха от пресцентъра на МВР.   Нарушенията, свързани с превишаване на разрешената скорост за движение, са често срещано явление във всички европейски държави.   Те са признати и като най-сериозната причина за причиняването на тежки пътнотранспортни произшествия и смърт по пътищата в Европа.", "date": "2019.08.12", "title": "МВР започва операция за контрол на скоростта"}
{"url": "http://epicenter.bg/article/Pak-katastrofa-kray-Sozopol--Ima-edin-ranen--Obrazuvalo-se-3-kilometrovo-zadrastvane/190206/3/0", "text": "Катастрофа отново затвори пътя Созопол-Бургас тази сутрин, съобщава говорителят на Областната дирекция на полицията в Бургас Цветелина Рандева, предаде Канал 3.   Сблъскали са се два автомобила малко след разклона за вилно селище \"Санта Марина\" край Созопол, има ранен пътник. Той се оплакал от болки в гърдите и е откаран в болница.   Образувала се е 3 -километрова тапа непосредствено пред входа за Созопол. Използва се алтернативен маршрут към Приморско и Царево по стария път, който минава покрай къмпинг \"Каваци\", \"Дюни\" и Аркутино.  ", "date": "2019.08.12", "title": "Пак катастрофа край Созопол! Има един ранен. Образувало се 3-километрово задръстване"}
{"url": "http://epicenter.bg/article/Pozhar-plamna-v-lokomotiv-po-zhp-liniyata--Belovo---Kostenets-/190207/3/0", "text": "Пожар горя в локомотив по жп линията „Белово – Костенец“, съобщават от пресцентъра на Главна дирекция „Пожарна безопасност и защита на населението“.   От огъня е унищожен един локомотив, а са спасени 27 вагона и други два локомотива. Причината за възникване на произшествието все още не е установена. Няма данни за пострадали.  ", "date": "2019.08.12", "title": "Пожар пламна в локомотив по жп линията „Белово – Костенец“"}
{"url": "http://epicenter.bg/article/Tri-prodavachki-zadignali-30-000-leva-ot-magazin-vav-Veliko-Tarnovo/190213/3/0", "text": "Три продавачки от търговски обект във Велико Търново са обвинени в присвояване на служебни пари, съобщават от ОД на МВР, предаде Novini.bg.   В хода на разследването е установено, че от неустановен период от време до 8 август тази година три продавач-консултантки на възраст 20, 24 и 44 години, съответно от с. Климентово, Габраво и София, са присвоили служебни пари в размер на общо 30 000 лв.   В петък трите са привлечени, като обвиняеми, наложени са им мерки за неотклонение \"подписки\". ", "date": "2019.08.12", "title": "Три продавачки задигнали 30 000 лева от магазин във Велико Търново"}
{"url": "http://epicenter.bg/article/Razbiha-narkobanda--prodavala-po-50-kg-heroin--kokain-i-ekstazi/190222/3/0", "text": "Миналата седмица, в резултат на действията на Специализираната прокуратура и ГДБОП, бе неутрализирана престъпна група за производство и разпространение на наркотици, която е действала на територията на цялата страна.    Това обяви на извънреден брифинг ръководителят на Специализираната наказателна прокуратура Димитър Петров. \"Ако си спомняте, преди година в София бяха разпространявани листовки, на които пишеше \"Те тровят вашите деца\" и имаше снимки на на лицата на наркоразпространители. Хората от тези снимки са участвали във въпросната разбита група. Към момента има 32-ма обвиняеми. Седем са \"задържани под стража\", а голяма част за обявени за издирване с европейска заповед за арест\", каза още Петров.    \"Трима са ръководителите на групата, но към момента няма да споменавам техните имена\", добави от своя страна наблюдаващият прокурор по делото Красимир Тренчев. \"Престъпната група е работила в три направления. Първото е било продажбата на наркотици на едро, като тук говорим за количества от по 50 кг и повече. Продавали са хероин, кокаин, екстази, коноп. Второто направление е било дилърската мрежа изградена от тях. Третото направление е продажбата на наркотици в нощни заведения и паркове. Работили са на територията на цялата страна. Някои от участниците в групата са се включвали доброволно, а други са били принуждавани насила - имало е заплахи, физическа саморазправа. Групата е функционирала от около 4-5 години, а по нея работим от 2 години и половина. Групата е била дълбоко конспиративна. Дилърите на най-ниско ниво никога не са се срещали с ръководителите. С европейска заповед за издирване са обявени около 25 човека\", обяви прокурор Тренчев.    \"Работим активно по проверката на БАБХ. Изискваме документи, когато приключим ще получите информация\", отговори на журналистически въпрос Димитър Петров.", "date": "2019.08.12", "title": "Разбиха наркобанда! 32 обвинени, 7 - задържани"}
{"url": "http://epicenter.bg/article/Agentsiyata-za-darzhavna-finansova-inspektsiya-zapochva-proverka-v-BABH/190226/3/0", "text": "Агенцията за държавна финансова инспекция/АДФИ/ започва проверка в Българската агенция по безопасност на храните/БАБХ/, съобщи ръководителят на спецпрокуратурата Димитър Петров по време на брифинг в сградата на Специализирания съд.   Той уточни, че инспекцията е възложена от спецпрокуратурата след разпореждането на главния прокурор, предаде Нова телевизия. Освен това разследващите са изискали и документи по сключени договори с БАБХ.   Главният прокурор Сотир Цацаров разпореди проверката на Агенцията по храните, след като данни бяха публикувани в журналистическо разследване на Генка Шекерова за Антикорупционния фонд.  ", "date": "2019.08.12", "title": "Агенцията за държавна финансова инспекция започва проверка в БАБХ"}
{"url": "http://epicenter.bg/article/VSS--Ivan-Geshev-podade-Kontseptsiya-za-strategichesko-upravlenie-na-Prokuraturata-na-Republika-Balgariya/190238/3/0", "text": "Иван Гешев – заместник на главния прокурор и кандидат за главен прокурор, подаде днес във ВСС Концепция за стратегическо управление на Прокуратурата на Република България. Това съобщиха от пресцентъра на ВСС.   В съответствие с разпоредбата на раздел II, т. 2 от Правилата за избор на председател на Върховния касационен съд, председател на Върховния административен съд и главен прокурор тя ще бъде публикувана на интернет сайта на ВСС в срок до 3 работни дни от постъпването ѝ.      ", "date": "2019.08.12", "title": "ВСС: Иван Гешев подаде Концепция за стратегическо управление на Прокуратурата на Република България"}
{"url": "http://epicenter.bg/article/GDBOP-uchastva-v-mezhdunarodna-operatsiya-sreshtu-trafika-na-detsa/190245/3/0", "text": "В рамките на операцията служители на сектор „Трафик на хора“ - ГДБОП, съвместно с представители на Национална комисия за борба с трафика на хора, са извършили проверки на лица с рисков профил, съобщиха от пресцентъра на МВР.   Съгласно плана за провеждането на операцията, действията са обхванали територията на Летище-София и на ГКПП в страната. Главна дирекция „Гранична полиция“ и Дирекция „Международно оперативно сътрудничество“ са оказали съдействие с оглед непрекъснат обмен на оперативна информация и координацията с останалите участващи държави.   Проверени са близо 200 души с рисков по отношение трафика на хора профил, както и близо 50 лични документа за самоличност поради съмнение, че са фалшифицирани.   В хода на операцията са раздадени над 700 превантивни брошури. Служители на сектор „Трафик на хора“ при ГДБОП – МВР и представители на Националната комисия за борба с трафика на хора са провели и беседи на тема „Трафик на хора“ с ученици от столична гимназия, като са ги запознали детайлно със спецификите на престъплението и с това как да се предпазят от въвличане в ситуация на трафик.   Освен България, в „Съвместни дни за действие срещу трафика на деца“ са участвали Австрия, Белгия, Хърватия, Дания, Унгария, Исландия, Латвия, Литва, Холандия, Португалия, Румъния, Словакия, Словения, Испания, Швеция, Швейцария и Обединеното кралство. Експерти по трафика на хора от правоприлагащите структури на всички изброени държави, както и представители на други ангажирани с проблема институции (социални работници, представители на общини, НПО и др.) са обединили усилия с цел идентифициране на потенциални жертви на престъплението.   В рамките на операцията, на територията на Европейския съюз са проверени над 127 000 лица, 63 800 превозни средства и 1 100 локации (сред които частни имоти, търговски обекти, хотели, авто- и ж.п. гари, пристанища, аерогари и гранични контролно-пропускателни пунктове). Проведени са превантивни кампании в учебни заведения с цел повишаване на информираността по отношение трафика на хора.   Извършени са 34 ареста на заподозрени в трафик на хора, както и 36 ареста за други извършени престъпления като кражби, нелегална миграция и разпространение на порнографски материали с ненавършили пълнолетие лица. На територията на ЕС са идентифицирани 206 потенциални жертви, 53 от които непълнолетни. Във връзка с това са стартирани 31 нови разследвания по трафик на хора.", "date": "2019.08.12", "title": "ГДБОП участва в международна операция срещу трафика на деца"}
{"url": "http://epicenter.bg/article/Volen-Siderov-sadi-Radan-Kanev-za-15-hil--lv-/190230/2/0", "text": "Лидерът на \"Атака\" съди евродепутата Радан Кънев за 15 хил. лв. За това съобщи самият Кънев във фейсбук.   \"На връщане от отпуск, с изненада получих искова молба от г-н Волен Сидеров, който ме съди за 15 000 лева.  Поводът е, че съм реагирал на неговото изказване, че в средата на 19 век „няма български народ, няма българска нация, никой не знае, че има българи изобщо“. И в реакцията си съм отбелязал - съвсем вярно, впрочем - че \"никое хюмне, мекере, ибрикчия или предател\" не е обиждал така българите\", написа евродепутатът в социалната мрежа.   Бившият председател на ДСБ отхвърля обвинението, че е обидил и наклеветил лидера на \"Атака\", намира иска за неоснователен, но признава, че се е афектирал от това изказване на Сидеров през март т. г. по БНТ и заради това си е позволил остър и груб език.  ", "date": "2019.08.12", "title": "Волен Сидеров съди Радан Кънев за 15 хил. лв.!"}
{"url": "http://epicenter.bg/article/MON-finansira-vavezhdaneto-na-elektronni-dnevnitsi-vav-vsichki-uchilishta/190232/2/0", "text": "МОН ще финансира всички училища в страната, които желаят да ползват електронни дневници през новата учебна година. Това съобщиха от пресцентъра на Министерството на образованието и науката. За специализирания софтуер Министерството е заложило близо 2 милиона лева по Национална програма „Информационни и комуникационни технологии“.   Училищата могат да изберат свободно доставчик на услугата и да заявят закупуването на електронен дневник до 3 септември 2019 г., като средствата, които ще получат, ще бъдат диференцирани спрямо броя на учениците им.   Електронните дневници следва да бъдат достъпни през стандартните браузъри и да функционират през мобилни устройства. Те трябва да имат модул за родители с безплатно известяване в реално време при постъпване на нова информация – оценки, отсъствия, съобщения от учители и др. Софтуерът ще дава възможност за въвеждане и извеждане на обобщена информация за работата в клас на учениците, постиженията им по даден предмет, активността и инициативността им, отношенията със съученици им и др. Тази информация ще могат да достъпват и заинтересовани учители, педагогически съветници или психолози, които работят с някои от децата.   По националната програма са предвидени средства за абонамент за доставка на интернет услуги за всички училища в страната, както и за оборудване на училищата и детските градини с хардуер и мултимедия за фронтално обучение. Кандидатстването за тях, както и заявяването на средствата за електронни дневници ще става през онлайн платформата на националните програми  .", "date": "2019.08.12", "title": "МОН финансира въвеждането на електронни дневници във всички училища"}
{"url": "http://epicenter.bg/article/D-r-Elena-Borisova--RZI-Montana--Zhenata--zarazena-sas-zapadnonilska-treska--veche-e-v-po-dobre/190234/2/0", "text": "Жената, заразена със западнонилска треска, вече е в по-добро състояние, каза за Радио „Фокус“ – Видин д-р Елена Борисова, директор на Регионалната здравна инспекция в Монтана.   Тя посочи, че жената е имала и много други придружаващи заболявания. Случаят със заразената жена със западнонилска треска в Монтана е от края на изминалата седмица. „Това заразно заболяване се предава чрез ухапване от комар. Няма ваксина срещу него. Мерките, които всеки може да приложи, трябва да бъдат ориентирани към предпазване от ухапване от комари. Много комари са най-активни при изгрев и здрач. Хората трябва да използват репеленти, както и да са с покрити части на тялото, когато са навън. Прозорците и вратите да имат мрежи срещу комарите“, обясни д-р Елена Борисова. Тя допълни, че заболяването протича с грипоподобни симптоми – температура, главоболие, отпадналост. При голяма част от заразените инфекцията може да протече безсимптомно. По – тежки неврологични форми на болестта като енцефалит, менингоенцефалит или менингит са редки, предимно при хора в напреднала възраст.  ", "date": "2019.08.12", "title": "Д-р Елена Борисова, РЗИ-Монтана: Жената, заразена със западнонилска треска, вече е в по-добре"}
{"url": "http://epicenter.bg/article/Borisov--Stranata-ni-ne-e-otchitala-nikoga-v-stopanskata-si-istoriya-iznos-za-28-mlrd--lv-/190236/2/0", "text": "  Това написа на личната си страница във Фейсбук премиерът Бойко Борисов.   \"Толкова голяма сума от продажба навън в рамките на шест месеца страната ни не е отчитала никога в стопанската си история. Според данните на Националния статистически институт средната брутна месечна работна заплата нараства с 4.3% спрямо първото тримесечие на 2019 г. и достига 1 260 лева\".   , след като българската делегация кацна на летище София от Туркменистан.   заяви Караниколов. Той посочи, че този голям ръст на износа се формира от страните от ЕС Германия, Франция, както и от страни извън Съюза - САЩ, Сърбия.   Още в началото на юли министър Караниколов обяви: „България достига рекордни нива на износ - за първите три месеца на тази година имаме 9,5 на сто ръст на износа към Европейския съюз и двуцифрен резултат при износа към трети страни. Държавата прави всички възможно да става все по конкурентна\". С 40% е скочил ръста на износа към Сърбия, с 22% към Китай.    със същия период на предходната година, показват предварителни данни на Националния статистически институт.      През юни 2019 г. общият внос на стоки намалява с 14.3 на сто спрямо същия месец на предходната година и възлиза на 4 713.1 млн. лева.  ", "date": "2019.08.12", "title": "Борисов: Страната ни не е отчитала никога в стопанската си история износ за 28 млрд. лв."}
{"url": "http://epicenter.bg/article/BNT-spira--quot-Stani-bogat-quot-/190237/2/0", "text": "Предаванията \"Спортисимо\" и \"Стани богат\" ще бъдат прекратени. Това обявиха от БНТ в кратко прессъобщение, в което се казва, че информацията се дава във връзка с многобройни запитвания от граждани.    \"Спортисимо\" няма да има повече излъчвания, се казва в съобщението. Няколко епизода от \"Стани богат\" обаче ще бъдат излъчени - както било по договор. Те вече били заснети.    Заглавието \"Бързо, лесно, вкусно\" ще продължи излъчването си при намалена наполовина цена - 4000 лева за реализация на един епизод от предаването, допълват от националната медиа.    От БНТ допълват още, че съвсем скоро ще има и повече информация за предстоящата програма от новия телевизионен сезон през есента.    В началото на юли тази година Емил Кошлуков бе избран за генерален директор на националната телевизия. По време на изслушването си пред СЕМ той обяви намеренията си да спре \"Стани богат\" и се аргументира - предаването било прекалено скъпо. По-късно бяха изнесени данни, че играта струва на телевизията по 4.4 млн. лв. на сезон, цената на едно предаване е 26 000 лв. От отчета за състоянието на телевизията, направен в средата на юни по искане на СЕМ, стана ясно, че медията е задлъжняла с 44 млн. лв., а до края на годината сумата може да достигне и 50 млн. лв. В публикация на вестник \"Сега\" от февруари бе изнесена информация, че с кулинарното предаване \"Бързо, лесно, вкусно\", което също като \"Стани богат\" се реализира от екип на Нико Тупарев, при управлението на Каменаров БНТ е сключила допълнително споразумение, с което телевизията се задължава да купи още 180 броя от него, а създаването на един брой по информация на изданието струва 11 400 лв., като ефективно платимите от БНТ пари са 8256 лв..    Веднага след всъпването си в длъжност Кошлуков създаде дирекция \"Спорт\" и назначи за неин директор Сашо Йовков, който му беше съперник в конкурса за генерален директор на телевизията.    В началото на август той назначи и юриста Христо Томов, който да се заеме с предоговарянето на поредица от договори, сключени от БНТ, за които телевизията вече получава покани или има заведени нотариални дела.    Преди няколко дни Кошлуков е освободил програмните директори на БНТ Надя Костова, на БНТ 2 Геновева Момчева, а БНТ 1 е с изпълняващ длъжността програмен директор.    Очаква се през есента на конкурсен принцип да бъдат избрани нови програмни директори и да се изгради програмната дирекция, както предвижда концепцията, която защити генералният директор. Едва след това може да се очаква и приемането на програмна схема.  ", "date": "2019.08.12", "title": "БНТ спира \"Стани богат\", Ути Бъчваров ще готви за 4000 на предаване"}
{"url": "http://epicenter.bg/article/Kandidatat-na-VMRO-za-kmet-na-Sopot-e-Veselin-Lichev/190242/2/0", "text": "Днес, 12 август 2019 г., на пресконференция в град Сопот евродепутатът и заместник-председател на ВМРО Ангел Джамбазки представи кандидатурата на партията за кмет на общината - Веселин Личев.    Присъстваха също народният представител Александър Сиди, общинските съветници от ВМРО в Пловдив Стефан Послийски и Нина Гьошева, ген. Димитър Шивиков и местният председател на партията Никола Пингелов, съобщиха от пресцентъра на партията.    ВМРО се спира на човек, който е доказал себе си като управленец. Убедени сме, че Сопот ще се управлява отново качествено и смислено. Това е осмислен, а не пожарен избор, каза Джамбазки. Според него дори и да влязат в битка с коалиционния си партньор в управлението на национално ниво ГЕРБ за място в балотажа или кандидатите им се изправят един срещу друг на втори тур, ВМРО ще победи.    Кандидатът за кмет Веселин Личев благодари за подкрепата и говори за екипа и платформата, която предлага, за да се извади Сопот от застоя и изолацията, в която се намира последните 4 години.    По традиция жителите на Сопот държат и ценят ВМРО, защото имаме много обща история, заради подкрепата на барикадите, преди възстановяването на общината и оказаната юридическа помощ при опитите за саморазправа със стачкуващите сопотненци, разкри Личев.    Програмата ми е реалистична, конкретна, визионерска, балансирана, с много креативни идеи, амбициозна, динамична, новаторска и очертава пътя за развитието на всички сектори и сфери в развитието на община Сопот. Необходимо е тя да бъде подкрепена от всички граждани и партии. Тя е отворен документ за Вашите предложения и виждания, за да може всеки един от Вас да допринесе със собствените си идеи за едно ново начало за нашето прекрасно място, което аз наричам „духовното сърце на България“. Със сърце, вяра и Бог - за Сопот, завърши представянето си кандидатът за кмет.    Ангел Джамбазки сподели още, че бившият кмет на Сопот Веселин Личев е човек с опит и размах. Той притежава качества, които ще върнат общината в нормалния ѝ вид. Убеден съм, че на 27-и октомври ще се поздравим с победа, каза евродепутатът.    Народният представител Александър Сиди заяви, че на това състезание ВМРО излиза с едни гърди напред, защото с годините е доказала, че може да бъде стабилен фактор, който да поведе България към по-добро. Вярвам, че г-н Личев и неговият екип са точно това, от което Сопот има нужда, посочи депутатът.", "date": "2019.08.12", "title": "Кандидатът на ВМРО за кмет на Сопот е Веселин Личев"}
{"url": "http://epicenter.bg/article/Andreana-Atanasova-e-naznachena-za-zam-ministar-na-transporta/190243/2/0", "text": "Със заповед на министър-председателя Бойко Борисов на длъжността заместник-министър на транспорта, информационните технологии и съобщенията е назначена Андреана Атанасова.    До този момент, в продължение на пет години, Андреана Атанасова е била член на Комисията за регулиране на съобщенията.    Атанасова има над 20-годишен опит в сферата на съобщенията и европейските въпроси, като последователно е работила в Държавната инспекция по съобщенията, Комитета по пощи и далекосъобщения, Министерството на транспорта и съобщенията, Държавната агенция за информационни технологии и съобщения, Постоянно представителство на Република България към Европейския съюз и други.   Димитър Геновски е освободен от длъжността заместник-министър на транспорта, информационните технологии и съобщенията по негово искане.  ", "date": "2019.08.12", "title": "Андреана Атанасова е назначена за зам.-министър на транспорта"}
{"url": "http://epicenter.bg/article/Plevneliev--Reshenie-na--Folksvagen--v-polza-na-Turtsiya-shte-navredi-na-imidzha-na-Germaniya-/190244/2/0", "text": "Под заглавие \"Локация - мечта\" авторитетният германски ежедневник \"Франкфуртер алгемайне цайтунг\" публикува обширна статия, посветена на конкуренцията между България и Турция за новия завод на \"Фолксваген\".    \"Битката изглежда решена, но уж победеният не се предава\", пише авторът Михаел Мартенс, и описва предприета офанзива на българския премиер Бойко Борисов и автомобилния клъстер в лицето на Росен Плевнелиев, президент на България 2012 – 2017 г.    В интервю за \"Франкфуртер алгемайне цайтунг\" Плевнелиев предупреждава Берлин, че решение в полза на Турция би навредило на имиджа на Германия на Балканите. \"Берлин непрекъснато говори за върховенството на закона, но когато стане дума за пари, автократът Ердоган е достатъчно добър партньор\", коментира Плевнелиев, съобщи БНР.    В писмени отговори премиерът Борисов изброява пред изданието предимствата на българския трудов пазар, както и данъчната система и финансовата стабилност на България.    \"Всички парламентарно представени партии са единни в подкрепата си за чуждестранните инвестиции, което е гаранция, че държавната политика няма да се промени при смяна на властта\", подчертава още Борисов, като припомня, че големи германски концерни отдавна са представени на българския пазар и са доволни от инвестицията си.    Българският премиер направи подобни коментари през миналата седмица и пред друго немско издание - \"Ханделсблат\".", "date": "2019.08.12", "title": "Плевнелиев: Решение на “Фолксваген” в полза на Турция ще навреди на имиджа на Германия "}
