{"url": "http://epicenter.bg/article/Morskiyat-far-kray-Shabla-shte-posreshtne-parvi-v-nashata-strana-novata-2020-g-/202753/2/0", "text": "Морският фар край Шабла ще посрещне първи в нашата страна новата 2020 година, предаде кореспондентът на Радио „Фокус” – Варна.   Навигационното съоръжение е рекордьор в много отношения. Разположен е на най-източната точка в България. Той е най-старият морски фар по българското черноморско крайбрежие. Със своите 32 m височина е и най-високият фар в страната. Открит е в далечната 1857 г. Съоръжението действа и в наши дни. Бялата му светлина просветва с честота 20 секунди, като при добра видимост се забелязва от разстояние 17 морски мили. Това е една от забележителностите на Приморска Добруджа.", "date": "2019.12.31", "title": "Морският фар край Шабла ще посрещне първи в нашата страна новата 2020 г.!"}
{"url": "http://epicenter.bg/article/Korneliya-Ninova--Neka-prez-2020-g--zaedno-postavim-nachaloto-na-promyanata-/202755/2/0", "text": "Нека през 2020 г. заедно поставим началото на промяната. Това каза във видеообръщение на страницата си във „Фейсбук“ лидерът на БСП Корнелия Нинова.   „Скъпи българи, поздравявам ви с настъпването на Новата 2020 г. Нека да я посрещнем с вяра, че ще бъде по-добра за всяко българско семейство, където й да е то и за всички ни като народ. Но и да я посрещнем и с реализъм, че това зависи от самите нас. Можем да имаме модерна държава. Можем да имаме икономика на бъдещето, високи доходи, добро образование, качествено здравеопазване и сигурност. Можем да дишаме чист въздух, да пием чиста вода и да се радваме на плодородието на българската земя. Можем, стига да го поискаме! Не е необходимо много. Необходимо е смелост и почтеност. Пожелавам ви да бъдете смели хора, да имате смели мечти, смели цели и решения, с които да го постигнем. Нека през 2020 г. заедно поставим начало на промяната. Пожелавам ви да бъдете здрави, силни, обичани и уважавани хора. Да е мирна и благодатна за България и за българския народ. Честита Нова година“, каза още Нинова.    ", "date": "2019.12.31", "title": "Нинова: Нека 2020 г. е мирна и благодатна! Нека заедно поставим началото на промяната!"}
{"url": "http://epicenter.bg/article/MZ--/202719/2/0", "text": "Заради пожара в района на Сточна гара се извършва релокация на пациенти на Центъра за психично здраве София област и СБАЛПФЗ. Това съобщиха от Министерство на здравеопазването. Вследствие на избухналия по-рано тази сутрин пожар на територията на Центъра за психично здраве - София област и Специализирана болница за активно лечение на пневмофтизиатрични заболявания – София област, са унищожени покривът и подпокривното пространство на Белодробната болница, както и поликлиниката на психиатричното лечебно заведение.    Няма пострадали пациенти. 51 души - пациенти на Центъра за психично здраве, намиращи се в незасегнатия от огъня стационар на лечебното заведение, са евакуирани заради липса на електрическо захранване и топлоподаване.    В момента се извършва релокация на пациентите на Психиатричната болница в други лечебни заведения с психиатрични структури на територията на София, в това число ДПБ „Св. Иван Рилски“, УМБАЛ „Александровска“, ЦПЗ „Проф. Н. Шипковенски“, ВМА и УМБАЛНП „Свети Наум“. Осигурена е непрекъсваемост на работата на дневните програми, осъществявани в ЦПЗ – София област. Петима пациенти на Белодробната болница, при които е налице необходимост от медицинско наблюдение и терапия, също биват релокирани. Министър Кирил Ананиев разпореди на компетентните дирекции на Министерството на здравеопазването „Стопански дейности“ и „Търговски дружества и собственост“ незабавно извършване оценка на щетите и предприемане на действия за консервация на покривното пространство на Специализираната болница за активно лечение на пневмофтизиатрични заболявания – София област до реализирането на ремонтните дейности. Реконструкция предстои да бъде извършена и на сградата на Поликлиниката на ЦПЗ – София област.", "date": "2019.12.31", "title": "МЗ: Заради пожара в района на Сточна гара се извършва релокация на пациенти"}
{"url": "http://epicenter.bg/article/Boyko-Borisov-na-inspektsiya-i-v-posledniya-den-na-2019-g---NA-ZhIVO-/202717/2/0", "text": "Премиерът Бойко Борисов тръгна на инспекция и в последния ден на 2019 г. Министър-председателят отново подкара тойотата.   Бойко Борисов провери на място как върви строителството на обхода Бургас - Слънчев бряг. Участъкът е около 5 км. „За новия сезон обходът на град Поморие трябва да е готов, така трафикът за курортите няма да влиза в Бургас и туристите ще имат пряк достъп до тях“, обясни премиерът.   \"Живо - здраво! Как върви, ще влезем ли в сроковете?\", попита работниците при първата си спирка по трасето Борисов. И след като чу утвърдителния отговор пожела: \"Хайде, до обед някъде и... весело посрещане на Новата година!\"   \"Тук бяха блата. Докато се прави - не се вижда, после минават и забравят какво е било\", коментира Борисов. Според премиера до месец май \"всичко трябва да е станало\".   По-нататък по строящия се път го посрещна кметът на Бургас Димитър Николов, депутатът Ивелина Василена и фолклорна група.  Жените в групата го почерпиха с пита и сурвачки за внуците. Подканиха го и да остави работата и да се прибира, че Новата година иде. А една от тях му даде люта червена чушка с напътствието \"да я даде да една другарка, да й затвори устата\", но премиерът я прекъсна: \"Ееее, стига, де!\"   Сред посрещачите бе и кметът на Ахелой Иван Георгиев от ГЕРБ.   Това им е работата, да критикуват, нашата е да строим. Каквото сме обещали, го правим и е видимо. Ето го техния - стария път, ето го нашия. Защо не го направиха, откога е Слънчев бляг? Нямаше пречиствателни станции, хората влизаха в морето и излизаха с разстройство, коментира критиките на Нинова и социалистите Борисов.   По-късно изрази възмущението си и във Фейсбук, като написа:    \"Ще посрещаме новата година, когато свършим работа! Нова година ще посрещнем май месец\", отговори Борисов на въпрос на работници къде ще посреща Нова година. Очаква се тогава да бъде готов пътя от магистрала \"Тракия\" към Поморие и Слънчев бряг, който премиерът инспектира.   \"Помня преди години на 31 декември извозвахме два метра сняг, сега е страшна суша. Житото върви добре, но ако скове студ и не падне сняг, не е хубаво\", отбеляза премиерът.   На тръгване Борисов покани в джипа си Димитър Николов и двамата се отправиха към \"Арена Бургас\", за да видят как върви строежът там.  \"Впечатлих се, Деси Радева така го хвали Бургас, че викам да дойда да видя да не е станал преврат някакъв\", не пропусна \"да убоде\" президентшата Борисов. Повод бяха нейните похвали за Бургас и кмета Димитър Николов. \"Няма такова нещо\", бързо вметна кметът.  По пътя кортежът спря в Камено, където фолклорна група изсвири хоро на Дико Илиев за премиера. Борисов благодари на децата и подкани посрещачите си \"да ги прибират, да не настинат\". След това кметът благодари за средствата, отпуснати за ремонт на площада на общинския център. \"Г-н премиер, да сте жив и здрав! Може ли нещо да ви кажа? В Камено детските градини и млечни кухни са безплатни, пенсионерските клубове имат солидна субсидия. Благодаря ви за вниманието и за уважението\", похвали се кметът. А премиерът го поправи, че винаги трябва да почва от църквата.   , обобщи по-късно във Фейсбук впечатленията си Борисов.   Премиерът на няколко пъти спира джипа, за да поздрави работниците. Кметът Николов поясни, че след като обходът стане готов, тежките камиони вече няма да минават през Камено.   Хората се радваха на слънчевото време, но Борисов, явно заради проблемите с водоснабдяването, коментира, че иска да завали сняг два метра.   Премиерът спря и в Айтос. В местната спортна зала малки гимнастички го зарадваха с красиво изпълнена композиция. Кметът Васил Едрев (ГЕРБ) отбеляза, че в обновената спортна зала ще спортуват 200 деца. И отбеляза, че залата е построена през 1973 г. и оттогава не е ремонтирана. \"Благодаря от сърце за това, което направихте за тях\", подчерта Едрев. Борисов им пожела много здраве и високо спортно майсторство. И отново пожела да падне сняг. Премиерът си тръгна от Айтос с картина и пожелания за лек мандат.   По време на инспекцията си премиерът отбеляза, че всички говорят за туризъм, но довеждащата инфраструктура е от изключително значение, тя осигурява бързо придвижване и без задръствания.    Според министър-председателя Борисов няма причина обходът на Поморие да не бъде готов за новия летен сезон. „Трябва да се спазят сроковете и ще видите колко ще се облекчи движението“, изтъкна премиерът Борисов. Той подчерта, че всичко това става възможно, благодарение на добрата работа на държавата, чийто Брутен вътрешен продукт към момента е 120 милиарда лева. „Гоним 130 милиарда БВП, затова правим и 4-лентови магистрални пътища“, каза още Бойко Борисов. По думите му, докато трасета като настоящото се изграждат, това не се вижда, а после бързо се забравя какво е било преди. Премиерът напомни, че по Южното Черноморие липсваха и пречиствателни станции.    Участъкът, който инспектира премиерът Борисов, е с дължина от около 5 километра и с него ще се довърши цялото разширение на пътя Бургас-Слънчев бряг. Другите участъци вече са пуснати в експлоатация и значително се облекчава трафикът, особено в туристическия сезон.    Обходът на Поморие е изключително важен за региона, предвижда се да бъде завършен през май 2020 г. По този начин преди старта на новия туристически сезон пътят Бургас-Слънчев бряг ще е изцяло готов и разширен за удобство и безопасност на придвижването на пътуващите.      ", "date": "2019.12.31", "title": "Бойко Борисов на инспекция и в последния ден на 2019 г.! Получи люта чушка за Нинова (ВИДЕО)"}
{"url": "http://epicenter.bg/article/Patriarh-Neofit-shte-otsluzhi-moleben-za-novata-godina-/202723/2/0", "text": "Патриарх Неофит ще отслужи света литургия и молебен за новата 2020 г. По традиция това ще стане на 1 януари в катедралата \"Свети Александър Невски\".  Начало на светата литургия е от 10:00 ч., а час по-късно ще започне и молебенът. От Светия синод приканват православните християни да вземат молитвено участие в тържествените богослужения.    На 1-ви януари, когато Св. Православна църква отбелязва Господския празник Обрезание Господне и празника на св. Василий Велики. Имен ден утре празнуват всички с името Васил, Василка, Веселин и др.", "date": "2019.12.31", "title": "Патриарх Неофит ще отслужи молебен за новата година "}
{"url": "http://epicenter.bg/article/Spetsialistite-ot-VMA-napraviha-chernodrobna-transplantatsiya-v-navecherieto-na-Nova-godina-/202727/2/0", "text": "В навечерието на Нова година специалисти от Военномедицинската академия извършиха поредна чернодробна трансплантация на 59-годишен мъж в крайна фаза на чернодробно заболяване, съобщиха от пресцентъра на лечебното заведение.    Донорът е мъж на 63 години, изпаднал в мозъчна смърт в следствие на черепно-мозъчна травма.    На 29 декември вечерта получихме известие от Изпълнителна агенция „Медицински надзор”, че има донорска ситуация в Плевен. Сформирахме бързо екипа, хората, които бяха извън София, включително и аз самият, веднага се прибрахме. А в 7 часа сутринта на 30 декември наш екип замина за Плевен, за да осъществи експлантацията на черния дроб, обясни професор Никола Владов, ръководител на Клиника по чернодробно-панкреатична хирургия и трансплантология.    Към момента пациентът е екстубиран, контактен и адекватен, продължава лечението му.    Технически беше трудна трансплантация – продължи около 6 часа, но стана добре, дробът заработи. Пациентът има добри жизнени показатели, започва раздвижване и захранване. Нещата се развиват нормално за този етап на следоперативня период, допълни още професор Владов.    Ръководството на болницата изказва своята изключителна благодарност към близките на донора, които въпреки трудния за тях момент, са разрешили експлантацията на органите.", "date": "2019.12.31", "title": "В навечерието на Нова година мъж получи шанс за нов живот след трансплантация във ВМА"}
{"url": "http://epicenter.bg/article/Hero-Mustafa-chestiti-na-balgarite-novata-godina-s-pesen/202730/2/0", "text": "Посланикът на САЩ Херо Мустафа публикува видео с песента \"Нова година\" на български език на страницата на посолството като честитка за българите. Американската посланичка репетирала изпълнението в самолета от Ню Йорк до София, а когато видяла Васил Найденов, възкликнала \"А, Васко Кеца\", разказва тя в репортаж на NOVA.    \"В началото на декември посолството на САЩ се свърза с българския композитор Стефан Димитров, за да пита дали можем да изпеем песента му „Нова година“ във видеоклип на празничното ни тържество. Той не само се съгласи, но предложи да се присъедини към нас! Заедно със себе си доведе и Богдана Карадочева, и Васил Найденов! Какво невероятно изживяване! Насладете се на видеото и ЧЕСТИТА НОВА ГОДИНА от всички нас в американското посолство в България\", написаха във Фейсбук от посолството.    ", "date": "2019.12.31", "title": "Херо Мустафа честити на българите новата година с песен"}
{"url": "http://epicenter.bg/article/Mladen-Marinov--Neka-2020-g--bade-spokoyna--/202731/2/0", "text": "Вътрешният министър Младен Маринов поздрави всички по случай настъпването на новата година.    \"Приемете най-сърдечните ми благопожелания за здрава, сбъдната, успешна, спорна, плодородна, щедра, мирна и изпълнена с добруване 2020 година! Нека дните ни да са спокойни, сърцата ни да са щедри, любимите ни хора да се радват на обичта ни, а сполуката бъде наш постоянен спътник!\", написа той във фейсбук.    \"Нека бъдем устремени към позитивни и ползотворни дела за доброто настояще и силно бъдеще на България!\", призова вътрешният министър.  ", "date": "2019.12.31", "title": "Младен Маринов: Нека през 2020 г. дните ни да са спокойни, а сърцата ни да са щедри"}
{"url": "http://epicenter.bg/article/Borisov-v-Kameno--Do-dva-mesetsa-shte-napravim-obhoda-na-grada-/202732/2/0", "text": "Това, което е било нужно за площада и за обходния път на Камено, сме го направили! Това заяви министър-председателят Бойко Борисов в Камено. И в последния ден на 2019 г. премиерът е на инспекция, а Камено е един от градовете, които посети.   \"Какво правите, булки?\", обърна се към посрещачите си, след които и жени във фолклорни носии, премиерът. \"Чакаме един хубав мъж\", отвърна отракано една от тях. \"Добре дошли, г-н премиер, голяма радост за нас е, че сте тук! Нашият кмет е добър, амбициозен\", похвалиха и кмета си гражданките. Премиерът попита дали вечерта ще има концерт. А кметът отговори, че ще има, те правят много хубави концерти. Премиерът обаче намери и кусури - да се смени изцапаното знаме.   \"Как сте, пиленца?\", обърна се Борисов към децата от фолклорния състав, които изпълниха за него Свищовското хоро на Дико Илиев.   Площадът на общинския център бе изцяло обновен с отпуснатите от правителството 1,2 млн. лв. през настоящата година. Изградена бе и нова инфраструктура на централния парк, за което кметът Жельо Вардунски (ГЕРБ) специално благодари.    Направена е реконструкция на подпорни стени, настилки и алейна мрежа, преобразени са изцяло зелените площи, поставени са нови пейки и други удобства за жителите на общината.  Отпуснали сме целево близо 2 млн. лв., за да махнете камионите от центъра на града, до два месеца ще направим обхода, отбеляза още министър-председателят Борисов по отношение на ремонта на обходния път на Камено. Проектът се финансира от републиканския бюджет, като инвестицията е за близо 2 млн. лв.    Работата по трасето с обща дължина от 2,2 км започна през месец ноември. С построяването на обхода ще се повиши безопасността на движение, а трафикът с тежкотоварни и леки автомобили ще бъде изведен от улиците на града.   \"Камено се развива добре. Каквото е поискал кметът, винаги сме му помагали. Отпуснахме средства за ремонт и на площада, и на обходния път. Църквата в града пък е обновена с дарения на граждани. Вярвам, че хората ще се радват и ще пазят новите си придобивки\", написа по-късно във Фейсбук Бойко Борисов .  ", "date": "2019.12.31", "title": "Борисов към посрещачки в Камено: Как сте, булки? Те: Чакаме един хубав мъж! (ВИДЕО)"}
{"url": "http://epicenter.bg/article/Trima-dushi-sa-hospitalizirani-v-UMBAL--quot-Sv--Anna-quot-Sofiya-AD-sled-pozhara-v-psihodispansera/202708/3/0", "text": "Трима пациенти са хоспитализирани в Клиника по вътрешни болести на УМБАЛ \"Св. Анна\"-София АД, след пожара от тази сутрин, в района на столичната Сточна гара. Това съобщиха от пресцентъра на болницата.   Пациентите са от СБАЛПФЗ София-област и не са пострадали от пожара. Настанени са в УМБАЛ \"Св. Анна\"-София АД до възстановяване на инфраструктурата в района.   Сградата на психодиспансера в София пламна рано тази сутрин. Сигналът за инцидента е получен в 5.05 ч. днес. На място бяха изпратени 37 пожарникари и 10 пожарни автомобила. Има нанесени сериозни материални щети.", "date": "2019.12.31", "title": "Трима души са хоспитализирани в УМБАЛ \"Св. Анна\"-София АД след пожара в психодиспансера"}
{"url": "http://epicenter.bg/article/-quot-Gazprom-quot--i-Ukrayna-sklyuchiha-paketna-sdelka-za-tranzita-na-gaz/202702/4/0", "text": "\"Газпром\" и украинската страна подписаха комплект от споразумения и договори - тези договоренности представляват пакетна сделка, която възстанови баланса на интересите между страните, заяви пред журналисти председателят на управителния съвет на ПАО \"Газпром\" Алексей Милер, предадоха ТАСС и Новини.бг.    \"След пет дни непрекъснати двустранни преговори във Виена бяха приети окончателни решения и бяха постигнати финални договоренности. Едновременно бе подписан цял комплект от споразумения и договори и тези договоренности действително представляват голяма пакетна сделка, която възстанови баланса на интересите на стараните. От днешния ден тези документи придобиват юридическа сила и осигуряват транзита на руски газ през Украйна след 31 декември 2019 година\", каза той. Документите са с дата 30 декември.  Милер подчерта, че \"Газпром\" е направил всичко възможно и за пореден път е потвърдил, че е отговорен доставчик и надежден партньор.    Както гласи съобщението на\"Газпром\", ПАО \"Газпром\", НАК \"Нафтогаз Украйна\", ООО \"Оператор на газотранспортната система на Украйна\" (ОГТСУ) и Министерството на правосъдието на Украйна в съответствие с протокола от 20 декември са подписали пакет от документи, които позволяват да се продължи транзита на газ през територията на Украйна след 31 декабря 2019 година.  \"Газпром\" и \"Нафтогаз Украйна\" са сключили неотменимо споразумение за уреждане. Документът предвижда оттегляне на всички арбитражни и съдебни искове един срещу друг, по които не са приети окончателни решения, и отказ в бъдеще от всички възможни претенции по договорите за доставка и транзит от 19 януари 2009 година.    По-рано (в предвидения от протокола срок) \"Газпром\" изплати на \"Нафтогаз\" 2,9 млрд. долара в съответствие с решението на Стокхолмския арбитраж.    \"Газпром\" и Министерството на правосъдието на Украйна са сключили неотменимо помирително споразумение, предвиждащо прекратяване от Украйна на всички текущи и възможни бъдещи претенции към \"Газпром\", основани на решението на Антимонополния комитет на Украйна.    Освен това, \"Газпром\" и \"Нафтогаз\" са подписали споразумение за организация на транспортирането на газа през територията на Украйна. По този начин \"Нафтогаз\" представлява организатор на транзита и поема съответните рискове.    \"Нафтогаз\" и ОГТСУ са сключили транспортно споразумение, а \"Газпром\" и ОГТСУ - междуоператорско споразумение.  Компанията-организатор е длъжна да резервира мощности на Газотранспортната система (ГТС) на Украйна в общ обем 225 млрд куб. м газ за срок от 5 години: през 2020 г. - 65 млрд куб. м, а през 2021-2024 г. - по 40 млрд куб. м.    Действащите договори за доставка и транзит на руски газ през Украйна изтичат на 31 декември 2019 г.    \"Нафтогаз Украйна\" потвърди, че е подписала с \"Газпром\" споразумение за уреждане на съдебните спорове, предаде ТАСС, като се позова на изпълнителния директор на компанията Юрий Витренко.    \"Освен договора за транзит на газа, подписахме и споразумение за уреждане, според което \"Газпром\" напълно прекратява обжалването на решенията на Стокхолмския арбитраж\", съобщи Витренко във Фейсбук, като подчерта, че документът предвижда \"оттегляне на всички текущи искове и жалби от двете страни\", посочва БТА.  Шефът на компанията \"Нафтогаз\" изрази днес благодарност към международните партньори, в частност САЩ, за оказаната подкрепа за Украйна на преговорите с руската страна по газовата сделка, в резултат на които вчера бе подписан петгодишен договор с \"Газпром\" за транзита на газ, предаде ТАСС.    \"Благодарни сме на Европейската комисия за последователната й позиция, свидетелство за признаване на надежността и ефективността на газопреносната система на Украйна, а също и на американските партньори - за подкрепата за енергийната сигурност на европейския континент\", заяви Андрей Коболев в декларация на сайта на компанията.    По думите му постигането на този резултат е станало възможно благодарение на системната работа на екипа на \"Нафтогаз\" за разясняване на рисковете от строителството на \"Северен поток - 2\" и налагането на санкции срещу него от правителството на САЩ.    Заместник-председателят на Еврокомисията, бившият комисар за енергийния съюз Марош Шефчович, който продължава да отговаря за въпроса за транзита на руски газ за Европа през Украйна, приветства подписването на договора. \"Високо ценя упоритата работа и усилия! Благодарение на сключеното миналата седмица политическо споразумение между Русия, Украйна и ЕК транзитният договор между съответните компании, гарантиращ постоянен поток на газ към Европа от 1 януари 2020 г., вече е подписан и подпечатан\", написа той в Туитър.  ", "date": "2019.12.31", "title": "\"Газпром\" и Украйна сключиха пакетна сделка за транзита на газ"}
{"url": "http://epicenter.bg/article/Ucheni-predrichat-klimatichna-katastrofa-za-Evropa/202703/11/0", "text": "През този век северноатлантическото течение може да промени посоката си, прогнозират учени от университетите в Грьонинген и Утрехт.  Причината за това може да е топенето на ледовете в Гренландия и увеличаването на валежите.    Учените оценяват вероятността от подобно развитие на събития на 15%, но самите те признават, че конструираният модел не отчита влиянието на топящия се лед в Арктика, което само би увеличило заплахата от тези промени.    Подобни промени според учените могат да провокират силно охлаждане в Европа, тъй като именно това течение позволява да се поддържа сравнително мек климат в Северния Атлантически океан.     ", "date": "2019.12.31", "title": "Учени предричат климатична катастрофа за Европа"}
{"url": "http://epicenter.bg/article/Nay-chetenata-kniga-za-2019g--v-stolichnata-biblioteka-e--quot-Yulski-razkazi-quot--na-Zdravka-Evtimova/202726/6/0", "text": "Български автор е най- четен в Столичната библиотека през 2019 година. Това се случва за първи път от 30 години. Писателката Здравка Евтимова и нейната книга \"Юлски разкази\" са имали най- много читатели през годината, отчита директорът на библиотеката Юлия Цинзова.   \"Аз бях много радостна, като научих. Винаги съм мислела, че литературата е най-краткият път към сърцата на хората. И когато една книга е публикувана, тя наистина заживява, когато читателите намират път към нея\", сподели писателката. Според нея връзката писател-читател е по-скоро обратна.   Тя разказа пред БНТ, че в Китай, където вече са издадени нейни книги, е усетила много топлота у хората. \"Топлотата е нещо, което се усеща, не е нужно някой да го превежда на човешки език. Тя има свои измерения. Толкова добре ме посрещнаха, имах чувството, че съм сред мои приятели и съученици. И те се чувстваха добре с мен и запазиха една голяма обич към България\", разказа още писателката.", "date": "2019.12.31", "title": "Най-четената книга за 2019г. в столичната библиотека е \"Юлски разкази\" на Здравка Евтимова"}
{"url": "http://epicenter.bg/article/Velikobritaniya-vdiga-minimalnata-rabotna-zaplata-s-nad-6-/202699/7/0", "text": "Великобритания ще повиши задължителната минимална работна заплата с 6,2 процента от април догодина, съобщава БНР. Така тя ще достигне 8,72 паунда или 11 долара и половина на час. Стъпката ще позволи на Великобритания да постигне целта си минималната работна заплата да достигне 60 процента от средната заплата до 2020-та година.    \"Усърдният труд трябва винаги да се отплаща, но твърде дълго хората не са получавали повишението на заплащането, което заслужават\". Това се казва в изявлението на премиера Борис Джонсън.    Безработицата в Обединеното кралство е спаднала до най-ниското си равнище от 70-те години насам и заетостта неотдавна отбеляза рекордно високо равнище, въпреки че минималната заплата се увеличи с над четвърт от 2015-та насам. Повишението ще влезе в сила на първи април.  ", "date": "2019.12.31", "title": "Великобритания вдига минималната работна заплата с над 6%"}
{"url": "http://epicenter.bg/article/Italianski-lekar--Shumaher-veche-e-mnogo-razlichen-ot-tova--koeto-pomnim-/202737/8/0", "text": "Известният неврохирург д-р Никола Ачари предупреди всички фенове на Михаел Шумахер, че днес легендата на Формула 1 ще изглежда много по-различно от това, което си спомняме. Преди два дни се навършиха шест години от ски инцидента, който изпрати Шумахер в дълбока кома, а оттогава семейството му го крие от фенове и журналисти, за да може германският пилот да се възстановява в пълен покой.    Ачари разкрива, че мозъчната травма на Шумахер носи със себе си много съпътстващи проблеми, които най-вероятно напълно са преобразили седемкратния световен шампион. “Шест години след инцидента ние трябва да си представим един много различен човек от онзи, който си спомняме от пистата. Въпреки интензивните грижи, които се полагат за него, при него ще има големи промени заради излинялата мускулна и скелетна система, както и отслабването на органите. Всичко това е резултат от мозъчната травма”, коментира Ачари пред специализирания сайт Motorsport.com.    “Състоянието на Михаел изисква 360-градусово внимание, което не се концентрира единствено върху мозъчното увреждане. Той има екип от добри физиотерапевти, които помагат да се намалят ефектите от дългосрочното му състояние. Има усложнения, като мускулна атрофия, остеопороза, дори увреждания на органите. При някои хора с по-малки финансови възможности, тези неща обикновено водят до ранна смърт, защото на тялото се нанасят непоправими щети”, допълни италианският специалист от болница Белария в Болоня.    Само преди няколко дни съпругата на Шумахер – Корина, даде надежди на неговите привърженици, след като публикува съобщение в интернет страница, посветена на възстановяването на пилота. “Големите неща започват с малки стъпки”, написа Корина, но не даде никакви подробности повече, което остави феновете на Шумахер да се чудят дали той е показал подобрение.  ", "date": "2019.12.31", "title": "Италиански лекар: Шумахер вече е много различен от това, което помним "}
{"url": "http://epicenter.bg/article/Pesenta--Nova-godino--praznuva-25-godishen-yubiley/202720/10/0", "text": "Песента, с която поколения българи посрещат Нова година, чества своя 25-годишен юбилей. Историята на „Нова годино” в ефира на NOVA разказват изпълнителите Богдана Карадочева и Васил Найденов и композиторът Стефан Димитров.    „Тази песен е правена с огромна любов”, каза Димитров. А Васил Найденов предполага, че невероятният й успех се дължи и на текста на поетесата Маргарита Петкова.    Музикантите разказаха и за съвместното си изпълнение със служителите на американското посолство у нас и посланик Херо Мустафа.   Васил Найденов пя в Американското посолство заедно с Богдана Карадочева. Двамата изпълниха съвместната си песен \"Нова година\", любима на толкова българи.    От посолството на САЩ у нас са потърсили композитора Стефан Димитров, за да попитат дали служители погат да изпълнят песента му в празничния видеоклип, който подготвят. Той пък решил да се включи лично в идеята заедно с Васил Найденов и Богдана Карадочева.   \"Какво невероятно изживяване! Насладете се на видеото и ЧЕСТИТА НОВА ГОДИНА от всички нас в американското посолство в България\", написаха от Американското посолство в пост във Фейсбук.    Оттам не пропуснаха да се похвалят и с видео от приятното събитие. На него много от служителите на посолството пеят на български език и видимо се радват на изненадата.  ", "date": "2019.12.31", "title": "Песента „Нова годино” празнува 25-годишен юбилей! Запяха я и в американското посолство"}
{"url": "http://epicenter.bg/article/Svetla-Ivanova-i-detsata-ot-vokalnata-y-grupa-zapisaha--Koleda-e-v-teb--/202721/10/0", "text": "Море от памук, любов и сол вместо сняг заливат децата от вокална група „Светлина“ във видеото към „Какво е Коледа“. Автори на музикалната приказка за добрина и вълшебство край елхата са певицата Светла Иванова и мулти инструменталистът Константин Кучев заедно с децата от вокалната група на която са ръководители.   Малките таланти снимат дебютния си клип в столично йога студио и солна стая за релакс. Идеята на клипа е да улови атмосферата на заниманията им всяка неделя, както и на песента.     „Уникалното в нашата вокално-творческа група е, че ние създаваме всичко заедно с децата. Те са толкова автори, колкото и ние. Текста на песента се получи много лесно, когато им дадох задачата да довършат изречението „Коледа е…“ - споделя Светла Иванова, която е продуцент на песничката и клипа.   В „Светлина“ децата не са просто изпълнители, те са част от целия творчески процес. „Имаме записани още авторски песнички, в които идеите са общи. В клипа, който заснехме идеята ми беше да покажа колко забавно ни е да творим заедно. Децата за първи път направиха и записи и в студио. Някои от тях нямат навършени 5 години.“   Светла Иванова и Константин Кучев решават да споделят своя опит и вдъхновение с вокална група след успеха на общите им часове по музика и йога в „Музейко“. От тогава датира и проекта им „Тананикаща йога“ за подрастващи. В пространството на Salt&Artс малчуганите репетират и песничките към интерактивната „Вълшебна книжка“ на певицата, която е трета поредицата и ще излезе на пазара през пролетта.      е певец, цигулар и композитор. Преподава и твори музика с малки и големи. Създател е на проекта “Открий своя глас”. Съавтор е на “Вълшебни песнички” 1 и 2 и участник в много музикални групи, театрални постановки и проекти. Има издадени още 2 музикални албума. е майка на 3 деца, певица, писател и йога учител на малки и големи. Основател на   - Солни стаи и Йога студио, където се провеждат занятията на групата. Автор на “Вълшебна книжка” 1 и 2, съавтор на “Вълшебни песнички” за деца 1 и 2. Има издадени 3 музикални албума (общо 5 с детските), 5 книги, 5 диска за йога. Завършила е “Предучилищна педагогика” в СУ и “Поп и джаз пеене” в НБУ,в класа на Етиен Леви. Хоноруван преподавател в НМА “Панчо Владигеров”.", "date": "2019.12.31", "title": "Светла Иванова и децата от вокалната й група  записаха „Коледа е в теб!“   "}
{"url": "http://epicenter.bg/article/Kak-svetat-posreshta-Nova-godina/202700/7/0", "text": "Светът е в очакване на новата година. По традиция посрещането й е съпътствано от зрелищни фойерверки и пищни тържества, съобщава БНР.    Хонконг ще изпрати 2019 г. с множество протести, които имат за цел да се попречи на празненствата. Голямо шествие е планирано и в първия ден на новата година. Заради продължаващите повече от 6 месеца протести и опасения за сигурността за първи път от десетилетие прочутата новогодишна заря ще бъде заменена от мултимедийно светлинно шоу върху фасадите на най-високите небостъргачи.    В Сидни въпреки че хиляди призоваха в петиция да няма фойерверки, а парите да бъдат похарчени за борба с пожарите, зрелището ще се състои. Кметът на града заяви, че шоуто е планирано 15 месеца предварително и бюджетът за него вече е похарчен.    Заради загриженост към животните и опасения от пожари заря няма да има в зимната столица на Полша - град Закопане.    Пиротехническите средства са забранени и в много германски градове и търговски обекти.    В Лондон ще има новогодишната заря, при това придружена от звън на камбаните на часовниковата кула \"Биг Бен\", която от 2 години е в процес на реставрация. След началото на ремонта камбаните биеха само при важни събития.    В Ню Йорк, както всяка година, на фона на внушителна заря, от покривите на високите сгради на \"Таймс скуеър\" ще се изсипят близо 1400 килограма разноцветни конфети, а сред тях и листчета, на които са изписани пожелания от хора от цял свят. А в последните 60 секунди на отиващата си година над празнуващите ще се спусне блестяща топка, покрита с над 2600 кристални триъгълника.    Над 2000 полицаи ще се грижат за сигурността по време на посрещането на Нова година на прочутия плаж Копакабана в Рио де Жанейро. Очаква се в тържеството да се включат тази вечер близо 3 милиона жители и гости на града, предаде \"Франс прес\".    В целия щат Рио ще бъдат разположени близо 15 000 служители на силите за сигурност.    На плажа Копакабана ще бъдат инсталирани седем огромни екрана, на които зрителите ще проследят концертите, с които ще се отбележи настъпването на Новата година. Инсталирани са и 800 химически тоалетни и четири медицински пункта.    Очаква се новогодишната заря в Рио и тази година да бъде зрелищна, като от 10 платформи в морето ще бъдат изстреляни 16,9 тона фойерверки    На следващия ден 120 чистачи ще се заемат с почистването на плажа. Миналата година след тържествата бяха събрани 385 тона отпадъци.  ", "date": "2019.12.31", "title": "Как светът посреща Нова година"}
{"url": "http://epicenter.bg/article/Balgarin-e-zaginal-v-Nova-Zelandiya--blasnala-go-kola-/202711/7/0", "text": "Българин загина в Нова Зеландия, след като бе блъснат от кола, съобщи електронното издание NZ City. Злополуката станала в петък вечерта, предаде БНР.    44-годишният Николай Андреев, който работел във винения сектор в областта Марлборо, бил блъснат от кола на улица в град Бленъм.    На водача на автомобила, 29-годишен местен жител, са повдигнати обвинения в опасно шофиране, причинило смърт.", "date": "2019.12.31", "title": "Българин е загинал в Нова Зеландия, блъснала го кола "}
{"url": "http://epicenter.bg/article/10-rekorda-ot-2019-godina/202713/7/0", "text": "Поглед назад към десет нови рекорда, с които 2019-та ни изненада:   Температурите през юли 2019 г. бяха най-високите, регистрирани някога в световен мащаб, със средно 16,75 градуса по Целзий за планетата, съобщи американската национална администрация за океански и атмосферни влияния. Една гореща вълна в Европа през същия месец отново отбеляза няколко рекордни стойности: 42,6 градуса за Париж; 41,5 градуса за Германия; и 38,7 градуса във Великобритания. През декември беше ред на Австралия да постави рекорд за най-горещия си ден досега, със средна национална максимална температура от 41,9 градуса по Целзий на 19 декември, докато пареща гореща вълна усили горските пожари.  Допълваме, че годината беше най-топла и в Русия. В Москва средните годишни температури са се повишили с  0,3 градуса и са достигнали 7,7 по Целзий. През декември и в Санкт Петербург беше регистриран температурен рекорд за целия период, откакто се правят измервания -  7,6 градуса над нулата.   През миналия юли върху Facebook се стовари най-голямата глоба досега - 5 милиарда долара – налагана на която и да е компания за нарушаване на поверителността на потребителите. Обявявайки наказанието, Федералната търговска комисия заяви, че то е и една от най-големите, определяни някога от правителството на САЩ за каквото и да било нарушение.   Китайските потребители похарчиха рекордните 38,3 милиарда долара през платформите Alibaba през ноември. Това е скок с 26% от предишния рекорден максимум година по-рано, заяви гигантът за електронна търговия.   На фона на яростна битка за Брекзит, картината на Банкси „Делегиран парламент“, изобразяваща депутатите като шимпанзета, беше продадена на търг през октомври за 11,1 милиона евро, което е рекорд за британския художник. Нов рекорд на търг за творба на жив художник бе поставен през май, когато изработеният от неръждаема стомана „Заек“ на Джеф Куунс донесе 91,1 милиона долара.   Кениецът Елиуд Кипчоге стана първият човек, изминал маратонско разстояние за по-малко от два часа през октомври, когато спря часовника на 1 час 59 минути 40,2 сек на неофициално събитие във Виена   Американската звездна гимнастичка Симон Байлс грабна пет златни медала през октомври, довеждайки броя на медалите си от световните първенства до рекордните 25, надминавайки 23-те спечелени от звездата при мъжете Витали Шербо от Беларус през 90-те години.   Непалският алпинист Нирмал Пур сложи в краката си 14-те най-високи върхове в света само за шест месеца и шест дни от април до октомври, като прати в историята предишния рекорд.   Qantas завърши най-дългия полет без престой през октомври, като за 19 часа и 16 минути тества директен маршрут от Ню Йорк до Сидни. Само 49 души са пътували на Boeing 787-9, за да намалят теглото на борда и да дадат на самолета достатъчен запас от гориво, за да измине повече от 16 000 километра.   Тежаща при раждането си колкото голяма ябълка, през май Сайби бе обявено от калифорнийската болница за най-малкото бебе в света, оцеляло някога. След като тя беше изписана след месеци интензивна грижа, болницата в Сан Диего разкри, че тя се е родила преждевременно през декември 2018 г. с тегло само 245 грама.   Паркомясто в небостъргача The Center в Хонконг, продадено през октомври, за гигантската сума от 7,6 милиона долара, е около цената на двустаен апартамент в лъскавия лондонски квартал Челси.    ", "date": "2019.12.31", "title": "10 рекорда от 2019 година"}
{"url": "http://epicenter.bg/article/Merkel-prizova-za-speshni-merki-sreshtu-klimatichnite-promeni-v-novogodishnoto-si-poslanie/202722/7/0", "text": "Германският канцлер Ангела Меркел каза в новогодишното си послание, че се бори с климатичните промени с всички сили, за да могат бъдещите поколения да живеят в мир и просперитет, предаде Ройтерс, цитирана от БТА. \"Глобалното затопляне е реалност. То ни заплашва\", се казва в записаната новогодишна реч на Меркел, която ще бъде излъчена по електронните медии тази вечер. Покачването на световните температури и проблемите, предизвикани от глобалното затопляне, са плод на човешката дейност, добавя тя и припомни някои от мерките, предприети от нейното правителство за борба с климатичните промени, включително по-високи цени за емисиите на въглероден диоксид в транспортния сектор и за отопление, както и понижението на ДДС за железопътните билети за далечни разстояния. \"Ние трябва да направим всичко, което е в човешките възможности, за да преодолеем това предизвикателство. Това все още е възможно, - посочва канцлерът. - Аз съм на 65 години - възраст, на която няма лично да изпитам всички последствия на климатичните промени, които ще настъпят, ако политиците не действат. Но нашите деца и внуци ще трябва да живеят с последствията от това, което ние правим или се въздържаме да правим днес. Ето защо полагам всичките си сили за това Германия да даде своя принос - екологичен, икономически, социален - за поставяне на климатичните промени под контрол.\" Меркел призовава германците да мислят държавнически за справяне с тези последствия. \"За тази цел повече от всякога ни е необходима смелост да мислим по нов начин, сила да изоставим утъпканите пътеки, воля да опитаме нови неща и решимост да действаме бързо, с убеждението, че необикновеното може да донесе успех и трябва да донесе успех, за да може днешното поколение млади хора и техните потомци все пак да е в състояние да живее добре на тази Земя\", подчертава канцлерката. За разлика от миналата година, тазгодишното ѝ новогодишно послание не споменава за вътрешните напрежения в нейното коалиционно правителство, съставено от десноцентристкия Християндемократически съюз и левоцентристката Социалдемократическа партия. Все още не е сигурно, че коалицията ще просъществува до края на парламентарния мандат, изтичащ през 2012 г, отбелязва Асошиейтед прес.   Меркел обаче посочи необходимостта да бъдат защитавани органите на местната власт и \"всички хора в нашата страна от омразата, враждебността и насилието\" и да се води борба \"срещу расизма и антисемитизма\". В тази връзка АП припомня, че през тази година бе убит провинциалният държавен служител Валтер Любке, член на партията на Меркел, който активно подкрепяше нейната политика на отворени врати за бежанците през бурната 2015 г.    ", "date": "2019.12.31", "title": "Меркел призова за спешни мерки срещу климатичните промени в новогодишното си послание"}
{"url": "http://epicenter.bg/article/Protestirashti-atakuvaha-amerikanskoto-posolstvo-v-Irak--poslanikat-na-SASht-beshe-evakuiran/202725/7/0", "text": "Стотици демонстранти се опитват да щурмуват посолството на САЩ в Ирак, предаде Асошиейтед прес, цитирана от БТА.   Демонстрантите се събраха днес пред дипломатическото представителство в Багдад след погребенията на бойци на иракска шиитска милиция, убити при американски въздушни удари.    Те са преодоляли контролно-пропускателните пунктове, които ограничават достъпа до т.нар. \"зелена зона на Багдад\", скандирайки „Смърт за Америка\", изгорили са знамена на САЩ и са държали плакати, призоваващи посолството да бъде закрито. Протестиращите са изтръгнали охранителните камери от стената на посолството на фона на опитите на иракските сили за сигурност да ги задържат.   Американският посланик и повечето членове на персонала на дипломатическото представителство са били евакуирани от съображения за сигурност, съобщиха двама представители на иракското министерство на външните работи.  ", "date": "2019.12.31", "title": "Протестиращи атакуваха американското посолство в Ирак, посланикът на САЩ беше евакуиран"}
{"url": "http://epicenter.bg/article/Pirati-napadnaha-gratski-korab-kray-Kamerun--otvlyakoha-8-moryatsi-/202728/7/0", "text": "Гръцкият кораб \"Хепи лейди\" е бил нападнат рано тази сутрин край бреговете на Камерун, пиратите са отвлекли осем моряци, съобщи БТА, като цитира гръцката телевизия Скай. Корабът е имал екипаж от 28 души и е бил закотвен на две морски мили от брега.    От отвлечените осем моряци петима са гърци, двама - граждани на Филипините и един - на Украйна. По време на инцидента е бил ранен един гръцки моряк.    Гръцката агенция АНА-МПА уточнява, че моряците са били отвлечени, след като са били заплашени с оръжие от пиратите. Сред отвлечените е 45-годишният капитан на кораба и 26-годишният му помощник. Раненият моряк е на 35 години и е пострадал от рикоширал куршум. Той е настанен за лечение в местна болница.    В началото на ноември пирати нападнаха гръцки петролен танкер край бреговете на Того. Тогава бяха отвлечени четирима моряци. По-късно трима от тях бяха освободени, но четвъртият почина.", "date": "2019.12.31", "title": "Пирати нападнаха гръцки кораб край Камерун, отвлякоха 8 моряци "}
{"url": "http://epicenter.bg/article/Pendarovski-prizova-za-grazhdansko-pomirenie--spravedlivost-i-istina-prez-2020-godina/202729/7/0", "text": "\"Всички сме едно голямо семейство, което има един общ дом, това е нашата обща държава. Иска ми се през 2020 г. мирът и спокойствието в нашия споделен дом да дойдат при нас чрез гражданско помирение, основано на справедливост и истина. Ще постигнем истинско помирение, когато всички ние, които живеем в тази страна, станем равни граждани, с равни права и задължения. Върховенството на закона и справедливостта ще възстановят не само доверието в институциите, но и взаимното като цяло.“ Това заяви президентът на Северна Македония Стево Пендаровски във видеообръщение за Нова година, съобщава скопското електронно издание МКД, цитирано от \"Фокус\".  „Пожелавам ви здраве. Но да не забравяме, че нашето лично здраве зависи до голяма степен от здравето на околната ни среда, от въздуха, който дишаме, от водата, която пием. Всички чувстваме последствията от замърсяването, независимо от нашия етнически, религиозен, идеологически или социален произход. И затова трябва да оставим настрана различията и да решим заедно този голям проблем“.    „И накрая, бих искал да проявяваме повече уважение - към родителите, семейството, приятелите, но и към съседа, сънародниците, страната. Вярвам, че няма роден тук, който да не обича страната си. Но поради много причини, отчасти оправдани, отчасти неоправдани, държавата не винаги дава толкова, колкото получава от своите граждани и толкова, колкото те заслужават. И затова все по-малко хора искат да останат тук“.    „Ако искаме младите хора да живеят тук, то оттук нататък всички ние, отговорните политици, трябва да работим два пъти по-усилено за демократична държава и за свободно, хуманно и солидарно общество. Общество, в което всички ще се чувстват еднакво ценени и приети с вроденото си човешко достойнство”, цитира изданието думите на Пендаровски.    Той настоятелно призова македонците да изоставят разделенията, да се уважават и да си помагат, защото – съгласно думите му, само така тяхното желание за по-добър живот ще станат реалност.  ", "date": "2019.12.31", "title": "Пендаровски призова за гражданско помирение, справедливост и истина през 2020 година"}
{"url": "http://epicenter.bg/article/Putin-i-Zelenski-se-sporazumyaha-da-rabotyat-po-nova-razmyana-na-zatvornitsi-/202733/7/0", "text": "Президентите на Русия и Украйна Владимир Путин и Володимир Зеленски проведоха телефонен разговор и се споразумяха да започнат незабавно работа по нова размяна на затворници, предаде Ройтерс, като цитира изявление на украинското президентство, съобщи БТА. Путин и Зеленски се договориха да направят списъци на украинци, включително задържани в анексирания от Русия украински полуостров Крим, които да бъдат разменени за задържани в Украйна руснаци. Двамата президенти си размениха поздравления по случай Нова година и се обявиха за развитие на руско-украинските отношения през 2020 г., съобщава пресслужбата на Кремъл, цитирана от ТАСС.   Путин и Зеленски приветстваха и извършената на 29 декември размяна на пленници между украинските власти и проруските сепаратисти в Източна Украйна, както и сключването на договора за транзит на руски газ през територията на Украйна, отбелязва пресслужбата на украинското президентство. Двамата са изразили надежда, че в най-скоро време ще започне пълно прекратяване на огъня в Донбас.   Президентите Путин и Зеленски \"подчертаха значението на сключената \"пакетна\" сделка, предвиждаща продължаването на транзита на руски газ за Европа през територията на Украйна\", се казва в изявлението на Кремъл за телефонния разговор. Двамата са отбелязали също \"конструктивния характер на проведените преговори, резултатите от които създават благоприятна атмосфера за решаване на други двустранни проблеми\".   Извършената размяна на пленници \"следва споразуменията, постигнати на срещата на върха на \"нормандската четворка\" на 9 декември в Париж и способства за укрепването на взаимното доверие\", се казва още в изявлението на Кремъл. Двамата президенти \"наблегнаха на необходимостта страните във вътрешноукраинския конфликт да продължават постепенната реализация на Минския \"комплекс от мерки\".", "date": "2019.12.31", "title": "Путин и Зеленски се споразумяха да работят по нова размяна на затворници "}
{"url": "http://epicenter.bg/article/Vladimir-Putin-pozdravi-grazhdanite-na-Rusiya-s-nastapvashtata-Nova-godina/202741/7/0", "text": "Единството на гражданите на Русия е основа за постигането на най-високите цели на страната, заяви руският президент Владимир Путин в новогодишното си послание, излъчено в руските региони на Далечния изток, предаде ТАСС. \"Личните ни планове, мечтите ни са неотделими от Русия. От усилията и приноса на всеки от нас зависи нейното настояще и бъдеще, бъдещето на децата ни. Единствено заедно ще решим задачите, които стоят днес пред обществото и страната. Нашето единство е основа за постигане на всякакви най-високи цели\", каза Путин и добави: \"Тези ценности са ни предали предците ни - героично, непоколебимо поколение на победители\".   Руският президент отбеляза, че съвсем скоро ще настъпи 2020 г. и светът вече е изправен на прага на третото десетилетие на 21 век.   \"Живеем в бурно, динамично, противоречиво време, но можем и сме длъжни да направим всичко за успешното развитие на Русия, за това всичко в нашия живот да се променя само към по-добро\", подчерта Путин в посланието си.   Всяко дете трябва да знае, че е обичано, заяви руският президент. \"Нека родителите бъдат здрави и винаги да чувстват вашето внимание, а всяко дете знае, че то е най-любимото\", добави Путин, който отбеляза също, че в навечерието на Нова година всички хора са обединени от топлотата на човешките отношения и приятелското общуване.  ", "date": "2019.12.31", "title": "Путин в обръщение за Новата 2020 г.: Длъжни сме да направим всичко за успешното развитие на Русия!"}
{"url": "http://epicenter.bg/article/Na-nyakoi-mesta-po-sveta-Nova-godina-e-veche-fakt-/202744/7/0", "text": "До настъпването на новата година у нас остават по-малко от 12 часа, но на някои места по света тя вече е факт.    Първи я посрещнаха преди минути жителите на тихоокеанскатата островна държава   предаде БНР.    Жителите на Самоа имат уникалния шанс да посрещнат два пъти Нова година - трябва само да прелетят 163 километра до американска Самоа, която посреща последна 2020-та.    В новото десетилетие влезнаха и жителите на   с традиционно светлинно шоу в столицата Оукланд.    , макар и да се задушава от смога заради горските пожари, и тази година ще представи на света уникално светлинно шоу.    Заради многото часови зони в   ще празнуват 2020-та до 16.30.    Малки части от   посрещат новото десетилетие заедно със жителите и гостите на Сидни.    А в столицата   използват изкуствен сняг за тържествата тази вечер заради необичайно високите температури.    Заради многото часови пояси жителите на Русия ще имат повод да гръмнат шампанското цели 10 пъти, но рекордьори са обитателите на    5-членният екипаж - двама руснаци и американци и един италианец, ще имат повод да вдигат наздравици цели 15 пъти, но със сигурност няма да е със шампанско, тъй като на борда няма алкохол и консумацията му е забранена.    Спиращи дъха фойерверки ще има в . Британците посрещат за последен път Нова година като членове на Европейския съюз, 12 хил. фойерверки ще озарят небето веднага щом Биг Бен отброи първата секунда на 2020-та.    В   са разположени 100 хил. полицаи, които да следят за реда, а в   по традиция на Таймс Скуеър ще бъде спусната новогодишната топка.    За първи път дронове ще следят за сигурността.    38 часови зони се използват от различните държави по света, а новогодишните тържества продължават 26 часа по цялата планета.", "date": "2019.12.31", "title": "На някои места по света Нова година е вече факт "}
{"url": "http://epicenter.bg/article/Kitayskiyat-prezident--Iskreno-zhelaya-nay-dobroto-na-Honkong/202746/7/0", "text": "Китайският президент Си Цзинпин заяви в новогодишното си обръщение към нацията, че искрено желае най-доброто на Хонконг и жителите му, добавяйки, че обстановката там \"е обезпокоила всички през последните няколко месеца\", предаде Ройтерс.    \"Без хармонична и стабилна среда как би могло там да бъде дом за хората, в който те да могат да живеят и работят щастливо?\", попита риторично Си в посланието си, което бе излъчено по китайската държавна телевизия.    Процъфтяващият и стабилен Хонконг е стремеж не само на хората в Хонконг, това е очакването и на хората в континентален Китай, добави той.  ", "date": "2019.12.31", "title": "Китайският президент в новогодишното приветствие: Искрено желая най-доброто на Хонконг!"}
{"url": "http://epicenter.bg/article/Tramp-zayavi--che-Iran-e-organiziral-dneshnata-ataka-sreshtu-amerikanskoto-posolstvo-v-Bagdad/202747/7/0", "text": "Американският президент Доналд Тръмп заяви, че Иран е организирал днешната атака срещу американското посолство в Багдад и ще понесе отговорността за това, предаде Ройтерс, цитирана от БТА.   \"Иран уби един американски цивилен подизпълнител и рани много други. Отговорихме твърдо и винаги ще го правим. Сега Иран организира нападение срещу американското посолство в Ирак. Те ще понесат пълната отговорност. Освен това очакваме Ирак да използва силите си за сигурност, за да защити посолството, за което сме уведомили иракските власти\", написа Тръмп в Туитър.     Иракският премиер Адел Абдел Махди заяви междувременно, че американските удари са нарушили суверенитета на страната му и ще го принудят да преразгледа отношенията със САЩ. Дванайсет членове на иракски милиции са ранени при днешния щурм на комплекса на посолството на САЩ в Багдад, предаде Ройтерс, като се позова на източници от здравните органи. По думите им, те са пострадали от сълзотворния газ и зашеметяващите гранати, използвани, за да бъде разпръсната тълпата.   Той посочи, че „Бригадите на Хизбула“ са част от въоръжените сили на Ирак и че нападението срещу тях е неприемливо и че може да има опасни последици. Вашингтон смята, че групировката е отговорна за серия от атаки срещу американски военни в Ирак.   Иран отрича да е замесен в тези нападения и определи действията на САЩ като „ясен пример за тероризъм“.", "date": "2019.12.31", "title": "Тръмп заяви, че Иран е организирал днешната атака срещу американското посолство в Багдад"}
{"url": "http://epicenter.bg/article/Novogodishen-uzhas-v-Avstraliya--Pozhari-blokiraha-hilyadi-hora-po-plazhovete--na-pomosht-idvat-voennite/202749/7/0", "text": "Десетки хиляди хора в Югоизточна Австралия преживяха ужас в новогодишната нощ, след като се оказаха обградени от горски пожари, съобщиха австралийските власти, цитирани от ДПА, предаде БТА. Мобилните телефони, интернет връзките и електричеството излязоха извън строя по южното крайбрежие на щата Нов Южен Уелс заради паднали кули и електропроводи, заяви щатската пожарна. Над 4000 души се оказаха блокирани по плажовете с падането на нощта в Маракута, щата Виктория, където пожарите продължават да заплашват крайбрежния град. Всички пътища от и за района са затворени заради пожарите, заявиха службите за спешна реакция във Виктория. \"Като във военна зона е\", такова сравнение за положението направи Айлийн Оукс, жителка на град Бейтманс Бей, пред австралийската телевизия. Бейтманс Бей от повече от два дни е откъснат от света заради пожарите, което принуди хората да търсят безопасност на плажа.   Над 350 км от магистралата за Сидни е затворена заради пламъците, заяви полицията. На помощ на блокираните в крайбрежните градове бяха извикани военните.   През утрешния ден ще бъдат използвани военноморски амфибийни транспортни кораби и военни хеликоптери, за да превозят храна, вода и медицинска помощ за откъснатите градове и да евакуират тези от хората там, които пожелаят да се евакуират, заяви австралийското министерство на отбраната.   Австралийската метеорологична служба съобщи, че в западните части на Сидни температурите през днешния ден са достигнали 46 градуса, но се очаква пожарникарите да получат известна глътка въздух в първите дни на новата година, защото в четвъртък и петък времето ще стане малко по-благосклонно.   Но в края на седмицата се очаква температурите отново да достигнат 40 градуса и повече.   Въпреки сложната обстановка с пожарите в Нов Южен Уелс над един милион души посрещнаха новата година в пристанището на Сидни и околността, откъдето станаха свидетели на традиционната зрелищна заря над знаковите забележителности на най-големия австралийски град, предаде Асошиейтед прес.", "date": "2019.12.31", "title": "Новогодишен ужас в Австралия! Пожари блокираха хиляди хора по плажовете, на помощ идват военните"}
{"url": "http://epicenter.bg/article/Zoran-Zaev--Neka-vseki-pokazhe-kak-se-obicha-sobstvena-strana-/202752/7/0", "text": "„През новата 2020 г. бих искал да направим най-доброто за страната ни. Нека всички покажат как се обича собствена страна“. Това казва в поздравленията си по повод Новогодишните празници премиерът на Северна Македония Зоран Заев, предава думите му скопската електронна медия Press 24, цитирана от „Фокус”.    „Заедно да осигурим топъл и безопасен дом за всяко дете, за всеки човек. Пожелавам Ви от дъното на сърцето си щастлива, успешна и незабравима нова 2020 година!“, гласят пожеланията на македонския министър-председател.    По-рано местните медии съобщиха, че Заев ще прекара празника на почивка в Германия заедно със семейството си.", "date": "2019.12.31", "title": "Зоран Заев: Нека всеки покаже как се обича собствена страна "}
{"url": "http://epicenter.bg/article/ES-privetstva-udalzhenoto-sporazumenie-za-prenos-na-ruski-gaz-prez-Ukrayna-/202754/7/0", "text": "Заместник-председателят на Европейската комисия Марош Шефчович приветства удължаването на споразумението за пренос на руски газ през Украйна.   Това е голям ден за европейската енергийна сигурност, всичко си дойде на мястото, се посочва в изявление на Шефчович. Той отбелязва, че Москва и Киев са подписали документа на основата на предварителното политическо споразумение, постигнато с посредничеството на ЕК. Шефчович приветства и споразумението за свързването на газопреносните мрежи на Украйна и Словакия, също постигнато с подкрепата на комисията. Сключването на споразуменията означава, че доставките от Русия за Европа през Украйна продължават и това е пример за приноса на ЕС, допълва той.", "date": "2019.12.31", "title": "ЕС приветства удълженото споразумение за пренос на руски газ през Украйна "}
{"url": "http://epicenter.bg/article/Financial-Times--Kray-na-amerikanskata-era-v-Blizkiya-Iztok/202739/11/0", "text": "От векове външните сили доминират в Близкия изток.   След разпадането на Османската империя и края на Първата световна война последва ера, през която западните страни - първо Великобритания и Франция, а след това САЩ - бяха най-мощните външни играчи там. Но сега времето на господство в САЩ наближава своя край. За намаляването на влиянието на САЩ в Близкия Изток свидетелства безсилния „туийт“ на президента Доналд Тръмп от 26 декември: „Русия, Сирия и Иран убиват или възнамеряват да убият хиляди невинни цивилни в провинция Идлиб. Не правете това!“   Оплакванията на президента се дължат на факта, че САЩ бързо губят способността и желанието си да направляват събитията в Близкия изток, оставяйки след себе си силов вакуум, който другите страни запълват, например Русия, Иран и Турция. Разбира се, ако някой предизвика американците директно, той ще реагира бурно - не забравяйте бомбардировките, на които САЩ подложиха подкрепяните от Иран милиции на иракско-сирийската граница този уикенд.   Не беше толкова отдавна, когато през 2011 година САЩ Великобритания и Франция организираха военна интервенция в Либия, за да свалят режима на Кадафи, докато Русия се възмущаваше безсилна отстрани. Нежеланието на Запада да уреди последиците от случилото се в Либия, както и сериозно да се намеси в събитията в Сирия, остави на Москва възможност за действие. Западът беше скептичен към неочакваната военна намеса на Русия в конфликта в Сирия. Но руските войски проведоха категорична кампания, която помогна на режима на Асад да си върне контрола над по-голямата част от територията на страната и нападението срещу Идлиб може да отвори вратата за окончателна победа. През последните месеци потенциалът на САЩ в Близкия изток намалява много бързо поради две събития. През септември Иран започна ракетна атака над петролните съоръжения на саудитската петролна компания Арамко. Тъй като Саудитска Арабия е един от най-близките съюзници на Америка, мнозина спекулират, че Съединените щати със сигурност ще отговорят с военни мерки. В действителност обаче администрацията на Тръмп не направи нищо. На следващия месец Доналд Тръмп обяви изтеглянето на американските войски от Сирия. Като символична стъпка руските войски бързо окупираха изоставените американски бази, а репортери от телевизионни канали показаха невероятни кадри на изоставена американска техника. САЩ изоставиха не само базата, но и своите кюрдски съюзници, оставяйки ги на милостта на атакуващите турски войски. Изтеглянето на САЩ допълнително засили позициите на Русия и Иран и принуди американските съюзници да се замислят за последиците от тяхната зависимост от Вашингтон.   Русия, Иран и Китай наскоро организираха своите първи съвместни военноморски учения в Оманския залив, в този участък от океана, където обикновено доминира петият флот на САЩ и който е от решаващо значение за разпределението на петрола по целия свят. Свързаните с Кремъл руски „наемници“ също се появиха в Либия, за да подкрепят въстаническите сили, водени от генерал Халифа Хафтар, което би могло потенциално да засили влиянието на Москва върху петролните ресурси на страната и върху потока бежанци към Европа.   Междувременно изглежда, че турските войски в Либия, както и в Сирия, ще подкрепят другата страна на конфликта. Тази косвена война обаче не пречи на известно сближаване между Русия и Турция. Турците не са единственият регионален играч, който гледа с все по-голям интерес към Москва. На фона на бездействието на администрацията на Тръмп във връзка с инцидента в Арамко и събитията в Сирия, Владимир Путин направи успешно посещение в Саудитска Арабия и Обединените арабски емирства, като накара принц Мохамед бин Заед неочаквано да каже: „Смятам Русия за свой втори дом“. Доналд Тръмп и неговите привърженици за това намаляване на американското влияние само вдигат рамене. След скъпите поражения във войните в Ирак и Афганистан, по очевидни причини американците се страхуват да продължат да участват във военни действия в региона. В друг неотдавнашен туит американският президент призова всички, включително Наполеон Бонапарт, да помогнат на кюрдите, като добави, че самите американци вече са „на 7000 мили от тях“. Европейските сили, които са много по-близо до региона, не могат да си позволят да приемат това леко. Но тяхната политика към Близкия изток е дори по-безсилна и фиксирана върху себе си от политиката на САЩ.   Когато Доналд Тръмп обяви изтеглянето на американските войски от Сирия, германският министър на отбраната Анегрет Крамп-Каренбауер нерешително покани европейците да помислят за разполагане на мироопазващи сили. Идеята не получи и най-малка подкрепа. Вместо това страните от ЕС наблюдават руско-сирийската офанзива със смесица от ужас заради хуманитарните й последици и опасения, че нови вълни от бежанци скоро ще залеят Европа. 235 хиляди души вече са избягали от Идлиб, попълвайки редиците на милионите вътрешни бежанци в страната и онези около четири милиона, които са преминали турската граница. Освен това европейците се страхуват, че ислямистките бойци скоро могат да се насочат обратно към Западна Европа. В крайна сметка САЩ могат да и да платят скъпо за толкова лекомисленото изоставяне на регионалното си влияние. Както научихме през миналия век, бунтовете в Близкия Изток и Европа могат да се разпространят и от другата страна на Атлантическия океан.  ", "date": "2019.12.31", "title": "Financial Times: Край на американската ера в Близкия Изток"}
{"url": "http://epicenter.bg/article/The-Guardian--Velikobritaniya-e-predlagala-Rusiya-da-stane--asotsiiran-chlen-na-NATO--prez-1995-g-/202756/11/0", "text": "Русия би могла да стане „асоцииран член“ на НАТО преди 25 години, ако предложението на Министерството на отбраната бе получило подкрепа, според поверителни документи от Даунинг стрийт, които също разкриват информации за алкохолизма на Борис Елцин. Това пише британският вестник The Guardian, цитиран от \"Фокус\". Предложението, насочено към слагане на край на века на антагонизма Изток-Запад, е разкрито в документи, публикувани от Националния архив на Великобритания. Представен от Малкълм Рифкинд, тогава министър на отбраната, на стратегическо съвещание в лятната резиденция на британския премиер - „Чекърс“, планът е целял да се разсеят подозренията на Кремъл за разширяването на съюза на изток. През 1995 г. Елцин беше президент и студената война приключи. Взаимоотношенията с Москва бяха активни, а Русия се опитваше да се примири със свитите си международни граници, припомня изданието. Елцин се оказа непредсказуем съюзник. Досиетата показват, че той е призовал западните лидери на среща на върха в Халифакс, Канада, да забавят разширяването на НАТО до изборите в Русия, тъй като \"общественото обсъждане можело да създаде проблеми\". Но лошото здраве и алкохолизмът застрашиха авторитета му. През предходната година той не бе успял да слезе от самолет по време на спиране в Ирландия на фона на слухове за алкохолизъм и сърдечен удар. Идеята за успокояване на тревогите на Русия се е появила в подготвителни бележки за външнополитическия семинар в „Чекърс“. В десетстранично изложение Рифкинд твърди тогава, че: „Възможно решение би било създаването на нова категория „асоцииран член на НАТО“. Такъв статут не би могъл да включва гаранции по член 5 (който обявява, че атака срещу една държава е атака срещу всички членове), членство в IMS (Международния военен щаб на НАТО) или рускo вето и следователно не би променил същността на НАТО. „Това обаче ще даде на Русия официален статут в НАТО, ще й позволи да присъства по право, на министерски и други срещи и ще насърчи постепенното сближаване и хармонизиране на политиката, доктрината и практиката.“ Проблемът, според него, е, че посткомунистическа Русия „е влязла в трудна и съмнителна фаза, когато Елцин видимо е отслабен, а руските демократи и прозападните политици са в позиция на отбрана“. Дори реформаторите, добави Рифкинд, „са антагонистични за разширяването на НАТО“. Асоциираното членство може да бъде решението. „Най-важното би било да се осигури приемлива рамка, която би позволила на разширяването да продължи напред, без негативни реакции от страна на Русия. „Статутът на асоцииран член също би предоставил основата на надеждна стратегия за отношенията на НАТО с някои други нови независими източноевропейски държави, по-специално с Украйна. Държави като Украйна, балтийските държави, Беларус и Молдова се нуждаят от укрепване на международния си статут, за да не попаднат повторно в прегръдките на Москва.\" Външното ведомство е подходило предпазливо към идеята. Договор между Русия и НАТО за създаване на нови отношения може да е необходим, но „отношенията не трябва да се основават на лъжливи руски очаквания, че един ден тя ще стане пълноправен член на НАТО. „Не трябва да повтаряме, в контекста на НАТО, позицията, която ЕС има по отношение на Турция - да обещава перспективата за влизане, която не възнамерява да спазва. Това може да бъде дълбоко дестабилизиращо.\" Протоколите от срещата показват, че Рифкинд е казал на колегите си, че настоящата политика не е „достатъчно ясна“. Великобритания „трябваше да реши дали да поддържаме строго разграничение между НАТО и Русия… Трябваше да направим Русия по-нормален член на западното семейство. Трябваше да помогнем на Елцин да превърне Русия в по-нормална европейска държава.\" Попитан за неговата инициатива тази седмица, Рифкинд отговори: „Това беше преди ерата на Путин. Тогава бяха Горбачов и Елцин, които бяха много кооперативни и искрено искаха да станат по-близки до Запада. Русия подкрепи действията срещу Саддам Хюсеин в първата война в Персийския залив. „Те бяха недоволни от разширяването на НАТО, но не вдигаха толкова шум по въпроса, колкото бихме очаквали… Затова се опитвах да намеря начин да кажа дали можем да подкрепим тясно сътрудничество с Русия, оттук и предложението ми да станат асоцииран член. „Въпреки че тази идея не се случи, тя доведе до Съвета НАТО-Русия. Това насърчи разбирането, обсъждането и консултациите между НАТО и Русия. Русия посещаваше някои срещи на НАТО. За съжаление това приключи след като Путин анексира Крим.\"    ", "date": "2019.12.31", "title": "The Guardian: Великобритания е предлагала Русия да стане „асоцииран член на НАТО“ през 1995 г."}
{"url": "http://epicenter.bg/article/Dzhordzh-V-prav-pozdravyava-natsiyata-za-Nova-godina-prez-1932-g-/202760/11/0", "text": "Точно в полунощ на 31 декември срещу 1 януари камбаните в целия свят ще забият, за да отбележат настъпването на Новата година. Митута по-рано държавният глава пожелава на нацията щастие и благоденствие. Така е, откакто се помним. Но откъде тръгва традицията държавните глави да отправят новогодишни послания? Оказва се, че тя е на почти 90 години.   Първият монарх, който се обръща към сънародниците си с радиопослание е бил британският крал Джордж V през 1932 г.    Коледните обръщения стават традиция от 1939 г. Първото обръщение на кралица Елизабет II е излъчено в радиоефира през 1952 г, а по телевизията - 1957 г.   Първото телевизионно излъчване на обръщение за Рождество Христово и за Нова година е било в Германия през 1952 г. През 1949 - 1969 г поздравление към сънародниците си за Рождеството е правил канцлерът, а за Нова година - президентът. През 1970 г. двамата първи мъже се разменили за празниците.   Паметна в историята на новогодишните приветствия е новата1987 г. Тогава лидерите на Съветския съюз и на САЩ правят обмен на посланията - Михаил Горбачов поздравил американците, а Ронълд Рейгън - съветския народ.    В България още княз Александър Батенберг решава да придаде европийски нюанс в посрещането на Новата година. За празника е бил изготвян специален Княжески манифест, четен първоначално от глашатай, а впоследствие отпечатван като афиш. Цар Борис III модифицира идеята и прави новогодишно обръщение на офицерския бал във Военния клуб. А през 1931 г. то било отразено от репортер на „Родно радио”.   Веднага след 1944 г. нацията е посрещала Новата година без пожелания от най-високо ниво. През 1959 обаче проф. Саздо Иванов, ректор на Политехниката, за пръв път прочита новогодишно приветствие в ефир, като за целта е използвано експерименталното телевизионно студио. Година по-късно приветствие към нацията отправя Димитър Ганев, председател на президиума на Народното събрание.   Най-дълго българите е поздравявал за Нова година Тодор Живков - от 1971 до 1989. На 31 декември 1971 г. той съобщава: „Животът стана по-добър“. Втори по брой новогодишни послания е Георги Първанов, който бе начело на страната десет години. Д-р Желю Желев е отправил шест новогодишни послания като държавен глава.   Всеки президент се стреми да бъде запомнен с нещо. Макар че хората обикновено запомнят гафовете. Президентът Росен Плевнелиев искаше да бъде оригинален и затова се обърна към нацията от библиотеката на СУ \"Св. Климент Охридски\". Но тя започни не новаторството, а това, че в клипчето се появиха не родният Балкан, а американските Скалисти планини. И на следващата година Плевнелиев се върна при класиката - прав пред герба.  Гафовете не подминаха и Първанов. И то за новата 2007 г., първата \"европейска\" година на България. На площад \"Княз Александър I Батенберг\" никой не чу какво изрича държавният глава. Известно време Първанов, чието слово се излъчваше на запис, само мърдаше устни. После звукът \"дойде\", но изчезна картината.    ", "date": "2019.12.31", "title": "Джордж V пръв поздравява нацията за Нова година през 1932 г."}
{"url": "http://epicenter.bg/article/Forbes--Sanktsiite-sreshtu--Severen-potok-2--sa-zakasneli-i-neefektivni/202706/4/0", "text": "Въвеждането на санкции срещу газопровода „Северен поток 2“ (СП2) от Вашингтон е закъсняла и неефективна мякра, пише авторитетното американско списание Forbes, цитирано от Агенция \"Фокус\". Както е отбелязано в материала, „санкциите вероятно закъсняха с около година“. В статията се посочва, че строителството на СП2 вече е почти завършено. „Тези санкции са закъснели и безполезни. Те няма да бъдат харесвани дори от тези, които мразят Русия“, подчертава авторът на статията. Той смята, че Германия и Франция са „все по-раздразнени от новата студена война с Русия“. Според изданието сред партньорите на Газпром са европейски компании, „които не могат да бъдат сплашени от антируски стъпки на САЩ, продиктувани от геополитиката“. „Вашингтон знае това“, се казва в статията. Според неговата оценка страните от ЕС до голяма степен зависят от доставките на природен газ от Русия. Той е по-евтин от втечнения природен газ, който САЩ могат да предложат, а санкциите не променят това. Развитието на алтернативна енергия в ЕС, както се отбелязва в материала, в краткосрочен план няма да доведе до намаляване на търсенето на газ от Руската Федерация. На 20 декември президентът на САЩ Доналд Тръмп подписа бюджета на САЩ за отбрана, предвиждащ санкции срещу компании, участващи в изграждането на газопровода „Северен поток 2“ и „Турски поток“. Поради заплахата от американски санкции, швейцарската компания Allseas, полагаща тръби за СП2, спря работата и изтегли плавателните съдове, участващи в проекта. Руският министър на енергетиката Александър Новак преди това заяви, че операторът на проекта Nord Stream 2 AG може да завърши газопровода дори без участието на чуждестранни изпълнители и тяхната техника. До няколко месеца съответната организационна работа ще бъде извършена в Русия. Според него Министерството на енергетиката на Русия очаква пускането на СП2 до края на 2020 г.", "date": "2019.12.31", "title": "Forbes: Санкциите срещу „Северен поток 2“ са закъснели и неефективни"}
{"url": "http://epicenter.bg/article/V-parviya-den-na-Novata-godina-izticha-validnostta-na-14-067-elektronni-vinetki/202715/4/0", "text": "В първия ден на Новата година изтича валидността на 14 067 годишни електронни винетки за леки автомобили. Общо над един милион е-винетки изтичат в първите два месеца на 2020 г. До днес - 31 декември 2019 г., са валидни последните хартиени винетни стикери.    Цените на е-винетките през 2020 г. остават непроменени. Уикенд винетката за леките автомобили е 10 лв., седмичната – 15 лв., месечната – 30 лв., тримесечната – 54 лв. или годишната – 97 лв.    Камионите и автобусите с обща технически допустима максимална маса над 3,5 т ще продължат да ползват е-винетка до въвеждането на тол системата, не по-късно от 1 март 2020 г. Цените на дневните, седмичните и месечните винетките остават без промяна. Дневната винетка за всички превозни средства над 3,5 тона струва 23 лв. За превозните средства с тегло между 3,5 и 12 т, екокатегория Евро 0, I или II, седмичната е-винетка остава 53 лв., а месечната – 105 лв. За екокатегория Евро III, IV, V или EEV – седмичната е-винетка е 40 лв., а месечната – 80 лв. Седмичната винетка за тежкотоварните камиони с маса над 12 т и с екокатегория Евро 0, I или II струва 87 лв,. а месечната – 174 лв. За емисионен клас Евро III, IV, V или EEV седмичната винетка е 67 лв., а месечната – 134 лв.    Проверка за валидността на е-винетка може да се направи на bgtoll.bg. Собствениците или водачите на автомобили могат да използват един от трите бутона, за да получат информация за валидността на е-винетка, за валидността на е-винетка, отпусната чрез Агенцията за социално подпомагане, както и за наличието и валидността на е-винетка в случай на пререгистрация на пътното превозно средство.    Електронна винетка може да бъде купена чрез каналите за продажба на Агенция „Пътна инфраструктура“ – на сайта www.bgtoll.bg, чрез мобилното приложение BGTOLL, от терминалите за самотаксуване, както на каса на основните гранични контролно-пропускателни пунктове – ГКПП „Калотина“, ГКПП „Капитан Андреево“, ГКПП „Кулата“, ГКПП „Силистра“, ГКПП „Станке Лисичково“, ГКПП „Илинден“, на Дунав мост – Русе и Дунав мост – Видин, както и в 27-те областни пътни управления в страната.    Е-винетка може да се купи и чрез сайтовете www.vinetki.bg, www.tollpass.bg, www.digitoll.bg, www.telenor.bg, www.A1.bg, както и на каса в мрежата на мобилния оператор А1, Български пощи, Easy Pay и в бензиностанциите „Лукойл“, „Еко“, „Петрол“ и ОМВ, а също чрез терминалите “Cashterminal” в мрежата на “Интеркапитал груп”.    Системата за купуване на електронни винетки позволява с помощта на един банков превод фирмите да купуват до 100 електронни винетки, при това такива, които са с различен срок на действие и за различни категории превозни средства. Целта е максимално улеснение на фирмите с голям автопарк.    Препоръчително е заявленията за подновяването на безплатните винетки, които се издават чрез Агенцията за социално подпомагане, да бъдат подавани, когато наближи крайната дата на валидността им. Хората, които имат право на безплатна винетка, трябва да подадат заявление в дирекция „Социално подпомагане“ по настоящ адрес – лично, с писмо или по електронен път с електронен подпис. Социалните служби обработват документите в 7-дневен срок. Агенцията за социално подпомагане изпраща всекидневно обработените заявки на Агенция „Пътна инфраструктура“, която издава е-винетката в рамките на следващия работен ден.    Електронната система позволява покупка само на една е-винетка за един автомобил за определен период от време. При опит за купуване на е-винетка за срок, който повтаря частично или напълно такъв, за който вече има платена такса, на екрана на устройството (компютър, мобилен апарат или терминал за самотаксуване) се изписва надпис, който предупреждава за това.    Необходимо е потребителите внимателно да преглеждат и проверяват въведената от тях или от съответния служител информация преди да потвърдят финалното плащане за електронната винетка. Отговорността за попълване на коректна информация за номер на пътното превозно средство, категорията му и периода на валидност на винетката е на собственика или ползвателя му. В случай на неправилно декларирани данни се счита, че не е заплатена дължимата винетна такса за съответния автомобил. Kорекции заради грешно въведени данни в системата не се допускат.    Вписването на регистрационния номер може да бъде както на кирилица, така и на латиница, но трябва да съответства на символите в самия регистрационен номер. Въвеждат се само букви и цифри. Символите 0 (нула) и О (буква О) не са взаимозаменяеми. В случай, че регистрационният номер съдържа тире, точка или интервал, те не се въвеждат.    При установено нарушение – липсваща е-винетка, специализираните мобилни екипи на НТУ предлагат на водача да заплати компенсаторна такса, за да може да довърши спокойно пътуването си до 23:59 часа на същия ден. Компенсаторната такса за леките автомобили остава 70 лева за автомобил с обща технически допустима максимална маса до или равна на 3,5 тона. До въвеждането на тол таксуването компенсаторната такса за превозни средства с тегло между 3,5 и по-малко от 12 тона остава 125 лв. и съответно 175 лева за тировете над 12 тона. Тя може да бъде платена само чрез POS терминали на място при мобилните екипи.    Ако водачът откаже да плати на място компенсаторна такса и оспори нарушението, му се съставя акт за установяване на административно нарушение. За да продължи пътя си в този случай, трябва да плати стойността на най-евтината винетка за съответната категория автомобили – уикенд винетка за леките коли и седмична винетка за тежкотоварните автомобили. Плащането отново е само с дебитна или кредитна карта. Той ще трябва да плати компенсаторната такса в рамките на 14 дни.    В случай, че в 14-дневния срок не постъпи плащане, влиза в сила наказателно постановление, в резултат на което водачът на пътното превозно средство дължи глоба – за леките автомобили тя е 300 лева, а за тежкотоварните автомобили над 3,5 тона е 1800 лв. Ако нарушителят плати компенсаторната такса при установяване на нарушението или в срок от 14 дни от съставяне на акта за установяване на административно нарушение, то той се освобождава от административно-наказателна отговорност и не му се налага глоба.  ", "date": "2019.12.31", "title": "В първия ден на Новата година изтича валидността на 14 067 електронни винетки"}
{"url": "http://epicenter.bg/article/NAP--Danachnata-kampaniya-2020-g--shte-zapochne-na-10-yanuari-zaradi-promeni-v-zakonodatelstvoto/202718/4/0", "text": "Данъчната кампания 2020 г. ще започне на 10 януари заради промени в законодателството. Това съобщиха от НАП. Декларациите за доходите на физическите лица и тези за облагане с корпоративни данъци могат да бъдат подадени най-рано на тази дата - както по електронен път, така и на място в офисите на НАП.    Срокът за ползване на 5% отстъпка за ранно деклариране и плащане през 2020 година е 31 март, а крайният срок за обявяване на доходите 30 април, напомнят от приходната администрация. През март 2020 г. ще е достъпна и предварително попълнена декларация за доходите на гражданите, които имат персонален код на НАП или електронен подпис.    Годишното приключване на данъчно осигурителните сметки на фирми и граждани ще бъде извършено от НАП от 1 до 9 януари, като плащания чрез електронната система за разплащане без такси (т.нар. виртуален POS) ще се приемат до 9,00 ч. на 31.12.2018 г. Офисите на НАП ще приемат плащания с дебитни и кредитни карти на ПОС терминали до 13,00 ч. на 31.12.2018 г. Допълнителна информация за данъчните и осигурителните изисквания може да се получи на телефона на Информационния център на НАП 0700 18 700.", "date": "2019.12.31", "title": "НАП: Данъчната кампания 2020 г. ще започне на 10 януари заради промени в законодателството"}
{"url": "http://epicenter.bg/article/-quot-Toplofikatsiya-Sofiya-quot-prodade-dnes-za-parvi-pat-na-targ-elektroenergiya-na-Energiynata-borsa/202742/4/0", "text": "В последния ден от 2019г. \"Топлофикация София\" ЕАД продаде за първи път на търг електроенергия на Енергийната борса, съобщиха от дружеството и БТА. Фирмата продаде 43 670 МВтч електрическа енергия на цена 99,23 лв. за МВтч. Това ще донесе над 4.33 млн. лв. приход на столичната Топлофикация, се казва в съобщението.   Столичният кмет Йорданка Фандъкова също съобщи за важната сделка на  своята фейсбук страница. \"Самостоятелното участие на Топлофикация – София на независимата енергийна борса беше една от задачите, които поисках от новия изпълнителен директор г-н Александров. Целта е да бъдат постигнати по-високи приходи спрямо продажбата чрез посредник. През следващите месеци дружеството ще продължи с активното участие на енергийната борса\", пише тя.        ", "date": "2019.12.31", "title": "\"Топлофикация София\" продаде днес за първи път на търг електроенергия на Енергийната борса"}
{"url": "http://epicenter.bg/article/Kam-30-noemvri-pechalbata-na-bankovata-sistema-e-1-5-mlrd--lv--/202748/4/0", "text": "Към 30 ноември печалбата на банковата система е 1.5 млрд. лв., или с 4.0 процента (59 млн. лв.) повече от тази за 11-те месеца на предходната година, съобщава Българската народна банка, предаде БТА. Разходите за обезценка на финансови активи, които не се отчитат по справедлива стойност в печалбата или загубата, към края на ноември са 419 млн. лв. (при 450 млн. лв. година по-рано), допълва БНБ. Собственият капитал в баланса на банковата система през ноември намалява с 307 млн. лв. (2.1 на сто) до 14.2 млрд. лв. Отношението на ликвидно покритие към 30 ноември е 271.8 процента (при 269.2 на сто в края на октомври). В края на ноември ликвидният буфер е 28.6 млрд. лв., а нетните изходящи ликвидни потоци - 10.5 млрд. лв.   Депозитите в банковата система намаляват през ноември с 436 млн. лв. (0.5 на сто) до 95.8 млрд. лв. Спад е отчетен при депозитите на кредитни институции (с 531 млн. лв.), при тези на нефинансови предприятия (с 270 млн. лв.) и на други финансови предприятия (с 214 млн. лв.).   Увеличават се депозитите на домакинства (с 481 млн. лв.) и на сектор \"държавно управление\" (с 97 млн. лв.)", "date": "2019.12.31", "title": "БНБ: Към 30 ноември печалбата на банковата система е 1.5 млрд. лв. "}
{"url": "http://epicenter.bg/article/-quot-Bulgargaz-quot--Balgariya-shte-pesti-okolo-81-mln--leva-ot-novata-tochka-na-dostavka-na-priroden-gaz/202759/4/0", "text": "На 30.12.2019 г., между “Булгаргаз” ЕАД и ООО „Газпром експорт“ се сключи допълнително споразумение към Договора за доставка на природен газ от 15.11.2012 г. С подписването на допълнението се променя пункта на доставка - от “Исакча” и „Негру-Вода“ на “Странджа 2/ Малкочлар” (пункт за предаване – приемане на газа „Странджа 2“), считано от 01.01.2020 г. Постигнатите договорености са в интерес на “Булгаргаз” ЕАД и на потребителите на природен газ в страната. Това съобщиха от \"Булгаргаз\". Финансовите ползи от смяната на пункта на доставка се оценяват в приблизителен размер на 81 млн. лева. Постигнатият резултат е вследствие на продължителна и задълбочена експертна работа в компанията. Бяха проведени поредица от преговори и бяха изготвени обстойни финансови и правни анализи. Тази икономия се дължи на отпадането на разходите за достъп и пренос през територията на Р. Румъния в приблизителен размер на 76 млн. лева, като същите няма да бъдат заплащани от „Булгаргаз“ ЕАД и от българския потребител на природен газ. В допълнение на това, „Булгаргаз“ ЕАД ще реализира положителен финансов резултат в приблизителен размер на 4.6 млн. лева от заплащане на по-ниските тарифи, обявени от „Булгартрансгаз“ ЕАД на вход „Странджа 2“, в сравнение с тези, които дружеството би заплатило на вход “Негру Вода/Кардам”. Част от икономията е отразена в предложеното намаление на цената на природния газ за І-вото тримесечие на 2020 г. „Булгаргаз“ ЕАД продължава преговорите с ООО „Газпром експорт“ за намаление на доставната цена на природния газ за страната, като българската страна настоява доставната цена за българския потребител да отразява развитието на цените на ликвидните континентални газови хъбове и действащите гранични цени за Германия/Франция/Италия. Интересът на двете страни предполага преговорите да бъдат финализирани в най-кратък срок в началото на 2020 г. ", "date": "2019.12.31", "title": "\"Булгаргаз\": България ще пести около 81 млн. лева от новата точка на доставка на природен газ"}
{"url": "http://epicenter.bg/article/Mlad-shofyor-zagina-sled-udar-v-spryal-avtobus-na-Okolovrastno-shose-v-Sofiya/202710/3/0", "text": "19-годишен младеж загина на място, след като управляваният от него автомобил се удари в спрял автобус на градския транспорт на столичното Околовръстно шосе, съобщи bTV.    Сигналът за инцидента е постъпил около 8:40 ч. тази сутрин.    Автобусът по линия 111 е бил спрян за проверка при Суходол и в него не е имало пътници. При катастрофата няма други пострадали хора.    Към момента не са ясни причините за произшествието. Пътното платно беше разчистено и към 9:40 ч. движението се осъществява нормално.", "date": "2019.12.31", "title": "Млад шофьор загина след удар в спрял автобус на Околовръстно шосе в София"}
{"url": "http://epicenter.bg/article/D-r-Galabova--16-dushi-ot-psihodispansera-na-Stochna-gara-se-prevezhdat-v-Novi-Iskar/202714/3/0", "text": "\"16 души от психодиспансера на Сточна гара се превеждат в Държавната психиатрична болница в Нови Искър\". Това съобщи във Фейсбук д-р Цветеслава Гълъбова, директор на болницата.   \"Трябва да се погрижим адекватно за болните. Надявам се психиатричните клиники в Александровска и \"Св. Наум\" също да откликнат\", посочи още тя.   Сградата на психодиспансера в София пламна тази сутрин. Има нанесени сериозни материални щети.    Евакуирани са 51 пациенти, заедно с персонала.    ", "date": "2019.12.31", "title": "Д-р Гълъбова: 16 души от психодиспансера на Сточна гара се превеждат в Нови Искър"}
{"url": "http://epicenter.bg/article/Gori-stolichniyat-psihodispanser--Pozharat-e-lokaliziran/202694/3/0", "text": "Сградата на психодиспансера в София пламна. Сигналът за инцидента е получен в 5.05 ч. днес.    Въпреки страховитите пламъци, пожарът беше локализиран. На място бяха изпратени 37 пожарникари и 10 пожарни автомобила.   Въпреки огромните пламъци, пожарът беше локализиран и потушен малко след 8 ч. Имаше и екип на Столичния инспекторат, който съдействаше на пожарникарите за проверката на помещенията и за грижата на пациентите. 51 души бяха спешно евакуирани. Те бяха настанени в съседна сграда.  За щастие няма данни за пострадали хора. Пожарът обаче нанесе сериозни материални щети на лечебното заведение. Има данни и за изгорели два автомобила. Имаше данни, че обгазяването е стигнало и до болница \"Царица Йоанна-ИСУЛ.    От Столичния инспекторат ще извършат замерване на въздуха, след приключване на всички действия на пожарните екипи, предаде Канал 3.    Директорът на Главна дирекция \"Пожарна безопасност и защита на населението\" Николай Николов каза, че е имало две задачи - да се локализира пожарът и да се провери дали в сградата няма останал пациент.   Управителят на белодробната болница, която се намира на метри от психодиспансера – Кирил Палавеев е сред първите, притекли се на помощ. „Хората ги приютихме веднага, лично аз съм им отворил стаите, сложил съм ги по двама-трима на креват да им е топло”, коментира той пред Нова телевизия.    Лекарите прегледали всичките 51 души, които били евакуирани. Никой не е пострадал. Огънят обаче се разрастнал за секунди. Обхванал и съседна сграда, и два автомобила. „Пламъкът преминава на нашата фасада, която е изолация, стиропор и хваща съчака. При което аз веднага съм реагирал, защото съм и нощен в това време”, обясни още Палавеев.    На място пристигна и заместник-министърът на здравеопазването. „Рентгените са съхранени, проблемът е с покривната конструкция, която трябва много спешно да бъде покрита по някакъв начин, дори и временно, заради времето, ако падне сняг ще потече надолу”, обясни д-р Бойко Пенков.    В крайна сметка бе взето решение покривът да бъде бутнат, за да не падне и да не се стигне до по-сериозни щети. Причините за огнената стихия тепърва ще се установяват. Предолага се, че именно от бараките с неизяснена собственост е тръгнал пожарът. Според живеещите в района там често се събирали бездомници.    А пациентите бяха евакуирани към други здравни заведения. Трима души са настанени във Вътрешното отделение на болница \"Св. Анна\", съобщиха от пресцентъра на лечебното заведение. От там уточниха, че хората не са ранени.   А във Facebook директорът на Държавната психиатрична болница \"Св. Иван Рилски\" д-р Цветеслава Гълъбова информира, че 16 от обитателите на изгорелия психодиспансер в София се транспортират към лечебното заведение в Нови Искър. \"Трябва да се погрижим адекватно за болните. Надявам се психиатричните клиники в Александровска и \"Св. Наум\" също да откликнат\", написа тя.", "date": "2019.12.31", "title": "Горя столичният психодиспансер! Пожарът е потушен (Обновена)"}
{"url": "http://epicenter.bg/article/Otkriha-izcheznalata-uchenichka-ot-Kameno/202736/3/0", "text": "17-годишната Михаела Иванова от Камено бе открита в Бургас, съобщават от ОДМВР-Бургас. От там допълват, че тя е в добро здравословно и психическо състояние.    Предстои връщането на родителите ѝ.    Момичето напусна дома си на 29.12.2019 година около 09.30 часа, а след като не се е върнала, родителите се обърнаха към полицията за помощ за издирването ѝ.", "date": "2019.12.31", "title": "Откриха изчезналата ученичка от Камено"}
{"url": "http://epicenter.bg/article/Mazh-e-pochinal-sled-pozhar-v-karavana-v-kompleks--quot-Meden-rudnik-quot--v-Burgas/202751/3/0", "text": "Мъж е починал след пожар в каравана, в която е живеел сам. Това съобщи за Агенция \"Фокус\"  Цветелина Рандева от ОДМВР-Бургас. Около 15.29 часа днес в четвърто РУ Бургас е получено съобщение за горяща каравана, разположена в района на бл. 412 в к-с \"Меден рудник\". Своевременно към мястото на инцидента се отправил един полицейски автопатрул и един противопожарен автомобил с четирима огнеборци.   След потушаване на пожара е открито тялото на мъж - установено е, че това е 59-годишният обитател на караваната със зрителен дефицит. Мъжът живеел сам.   Причините за инцидента са в процес на изясняване. По случая е образувано досъдебно производство.", "date": "2019.12.31", "title": "Мъж е починал след пожар в каравана в комплекс \"Меден рудник\" в Бургас"}
{"url": "http://epicenter.bg/article/Plovdivchanka-dade-podkup-na-inspektor-ot--quot-Ikonomicheska-politsiya-quot--arestuvaha-ya-/202757/3/0", "text": "Днес, 31 декември 2019 г., Окръжна прокуратура-Пловдив привлече като обвиняема по бързо производство 40-годишната Г.П., за това, че на 30 декември 2019 г., в гр. Пловдив, е дала подкуп – пари в размер на 2 000 лева, на длъжностно лице, което заема отговорно служебно положение – полицейски орган – инспектор в отдел „Икономическа полиция“ при ОД на МВР-Пловдив, за де не извърши действия по служба - качествена и обективна проверка по преписка за документи престъпления – престъпление по чл. 304а ал. 1 от Наказателния кодекс.  Това съобщиха от прокуратурата.   Установено е, че на 30 декември 2019 г., обвиняемата Г.П. е била повикана в отдел „Икономическа полиция“ за установяване на факти по преписка на Районна прокуратура-Пловдив, по която се извършва предварителна проверка за документни престъпления. Тя е представила допълнителни документи по случая в найлонов плик, като между два от тях, поставила сумата от 2 000 лева, за да не бъде извършена проверка срещу нея.    Обвиняемата Г.П. е задържана за срок от 72 часа с постановление на наблюдаващия прокурор. Бързото производство ще приключи в законния срок.", "date": "2019.12.31", "title": "Пловдивчанка даде подкуп на инспектор от \"Икономическа полиция\", арестуваха я "}
{"url": "http://epicenter.bg/article/Ogromni-shteti-prichini-pozharat-v-psihodispansera-v-Sofiya/202761/3/0", "text": "Щетите в сградата на психодиспансера в района на Сточна гара в София са огромни. Засегнати от огъня са три постройки - две бараки и една двуетажна сграда, в която се намира скъпа апаратура. Сериозни щети има и по сграда на администрацията.    За щастие няма загинали и пострадали хора. Евакуирани заради пламъците бяха 51 пациенти. 16 от тях са настанени в Държавната психиатрична болница \"Св. Иван Рилски\". Няколко души бяха евакуирани и от белодробния диспансер, трима от пациентите са настанени в болница \"Св. Анна\", предаде Bulgaria ON AIR.  Сигналът за пожара е подаден минути след 5:00 ч. тази сутрин. На място са изпратени 10 противопожарни автомобила и 37 пожарникари. Огънят вече е локализиран, а причината за пожара все още не е известна.    Има вероятност огънят да е тръгнал от изоставена в непосредствена близост сграда, в която често се събирали бездомни хора.  ", "date": "2019.12.31", "title": "Огромни щети причини пожарът в психодиспансера в София"}
{"url": "http://epicenter.bg/article/Borisov-otkri-renoviranata-i-razshirena-sportna-zala-v-Aytos/202734/2/0", "text": "„Изказвам възхищението си към треньорите! Това, което вие и децата сте направили, е фантастично. Желая ви много здраве и високо спортно майсторство“, заяви министър-председателят Бойко Борисов при официалното откриване на реновираната и разширена спортна зала „Аетос“ в град Айтос, съобщи правителствената информационна служба.    Залата е построена в началото на 70-те години и досега не е ремонтирана основно. За целта с Постановление на Министерския съвет бяха отпуснати близо 1,5 млн. лв. Това позволи съоръжението да бъде разширено с 350 места, бе построена също нова зала за борба.    Досега спортната зала даваше възможност на 150 деца да тренират волейбол и баскетбол. Сега техният брой ще се увеличи до над 200 деца.    Направен е ремонт на съблекалните, отоплителните системи, електрониката. Таблата отговарят на изискванията на световните спортни организации. В тази връзка Община Айтос за първи път спечели провеждането на Държавното първенство по акробатика през 2020 г.    Кметът на града Васил Едрев заяви на откриването, че Айтос е град, който ражда спортисти, а в тази зала се създават шампиони. Градоначалникът покани премиера Борисов в града отново след 3 месеца за откриването на пречиствателната станция.  ", "date": "2019.12.31", "title": "Борисов откри реновираната и разширена спортна зала в Айтос"}
{"url": "http://epicenter.bg/article/Borisov-v-Ruen--Nankov-shte-e-v-Pernik--dokato-vidya-kak-se-raboti-/202735/2/0", "text": "Нанков ще е в Перник, докато видя как се работи, сподели с посрещачите си в Руен премиерът Бойко Борисов. Министър-председателят е на инспекция в Бургаска област.   Посрещачите му обясниха, че най-лекият проход през Стара планина е Руенският. Влади Горанов ни наблюдава във Фейсбук и подканя: \"Хайде, прибирайте се! Няма ли Нова година за вас?\", каза им Борисов.   Във Фейсбук премиерът Борисов написа:    По-късно от правителственият пресцентър обобщиха визитата на премиера в Руен. Само един месец от четирите години се занимавам с избори, после – всички кметове са ми любими и еднакви, заяви министър-председателят Бойко Борисов в община Руен, където се срещна с представители на местната власт.  Кметът на Руен Исмаил Осман (ДПС) благодари за подкрепата, която правителството оказва на общините и по-специално по отношение на инфраструктурните проекти. Конкретно за населените места в рамките на община Руен кабинетът е отпускал средства за ремонти на улици и за изграждане на спортни обекти. „Нали искаме да задържим хората тук, а не да идват в София или Бургас. Виж каква красота е. Така че – уважавайте се, помагайте си“, добави премиерът Бойко Борисов.  Министър-председателят пое ангажимент да бъдат ускорени дейностите по строително-ремонтните работи на пътя Айтос – Провадия. Проектът се финансира от Оперативна програма „Региони в растеж“ 2014-2020 г. Айтоският проход е най-удобната и бърза връзка за шофьорите от Варненска област с автомагистрала „Тракия“. Премиерът Борисов изтъкна, че се работи усилено по множество инфраструктурни обекти в страната, като специално акцентира върху АМ „Хемус“ и АМ „Струма“. „Хемус е жизненоважен. Обещавам и ще го правим!“, категоричен беше премиерът.  ", "date": "2019.12.31", "title": "Борисов в Руен: Влади Горанов ни подканя във Фейсбук - Прибирайте се! Няма ли Нова година за вас!"}
{"url": "http://epicenter.bg/article/Nankov--Do-2-mesetsa-tryabva-da-priklyuchat-avariynite-remonti-v-Pernik/202738/2/0", "text": "Аварийният ремонт на старата пречиствателна станция и водопреносната мрежа в Перник се очаква да приключат до 2 месеца.    Това каза заместник-министърът на регионалното развитие и благоустройството Николай Нанков в Перник, съобщиха от пресцентъра на МРРБ.   Ще бъдат изградени нови утаители, нови помпи и нова връзка между старата и новата пречиствателна станция.    „Министерският съвет вече отпусна средства за цялостна реконструкция, за да може да гарантираме на перничани, че дори при мъртъв обем на язовир „Студена“, водата ще има всички необходими качества за питейно-битово водоснабдяване“, обясни заместник - министър Нанков.    Той подчерта, че аварийният ремонт на пречиствателната станция е продължение на ремонта, започнал преди една година. Със средства от Световната банка са били подменени филтрите на утаителите. Голяма част от предприетите действия са били предвидени да бъдат извършени по големия проект, финансиран с европейски средства, но сега тези дейности ще бъдат извадени от проекта и ще се направят аварийно, за да може перничани да имат подменена ВиК инфраструктура в спешен порядък.    „Батановският водопровод“ също ще бъде изключен от големия проект и ще бъде финансиран с отпуснатите 35 млн. лева от правителството.    ВиК – Перник трябва да спази ангажиментите си и големият проект - за 120 млн. лева, да бъде реализиран до 2 години, стана ясно от думите на Нанков. След изпълнението му Перник и Радомир ще имат изцяло нови водопроводи, канализация и пречиствателни станции за питейни води. Балансът на водните количества в язовира е ангажимент на други институции, уточни още заместник – регионалният министър.    Той призова община Перник максимално бързо да възложи дейностите, начертани в аварийния план за излизане от кризата и да се помисли за по-оптимален режим, защото след първоначално въведения вариант на двукратно спиране на водата, авариите по и без това остарялата ВиК инфраструктура на града са се удвоили.    „Едновременно с всички предприети действия по аварийния ремонт, се търсят и нови водоизточници по „Витошкия водосбор“ към язовир „Студена“, допълни Николай Нанков. Той уточни още, че направеният ремонт на стената на язовира е имал за цел да гарантира съществуването му и неговата безопасна експлоатация. По думите му ремонтът е направен изключително качествено при спазване на всички правила и стандарти.    По повод предупреждението за намалени водни количества в язовир „Бебреш“, който водоснабдява Ботевград, заместник - министър Нанков подчерта, че към момента няма непосредствена опасност от режим на водата в града и в язовира има вода за около 120 дни, дори без никакъв нов приток. Ситуацията се следи всекидневно от компетентните институции и вече е начертан план за действие, каза Нанков.    Няма опасност от въвеждане на воден режим в Шумен и Търговище. Водата в язовир „Тича“ е достатъчна поне за 10 месеца, показват разчетите на ВиК оператора. Проблемът е в неремонтирания повече от 50 години водопровод към двата града.    Заместник - министърът съобщи, че ремонтът му е включен в големия воден проект, финансиран с европейски средства и се очаква да се реализира 2020-2021 година.    Общо за страната загубите на вода заради остарялата ВиК инфраструктура са средно 59%.    В сегашния програмен период 2 млрд лева европейско финансиране са насочени основно към питейно-битовото водоснабдяване – обновяване на водопроводната инфраструктура и ремонт на пречиствателни станции за питейни води, допълни заместник-министър Нанков.", "date": "2019.12.31", "title": "Нанков: До 2 месеца трябва да приключат аварийните ремонти в Перник"}
{"url": "http://epicenter.bg/article/Karlos-Kontrera--Voynata-s-pirotehnika-po-ulitsite-tryabva-da-spre--/202740/2/0", "text": "Стотици хора и незнайно колко животни претърпяват емоционален стрес и физически наранявания, някои дори губят живота си заради забавлението на други. Недопустимо е!\" Това написа в своята Фейсбук страница общинският съветник от ВМРО и председател на „Патриоти за София“ Карлос Контрера в навечерието на новогодишните празници, придружени щедро с шумни канонади от пиратки и пищни зари. Този вид празненства обаче причиняват много болка и страдания на десетки, стотици хиляди хора и животни, за които никой не се замисля.    Ето защо е нужно да се предприемат спешни мерки на ниво изпълнителна и законодателна власт, категоричен е Контрера.    Къде е границата между веселбата и терора?             ", "date": "2019.12.31", "title": "Карлос Контрера: Войната с пиротехника по улиците трябва да спре! "}
{"url": "http://epicenter.bg/article/Zlatko-Zhivkov--kmet-na-Montana--Nadyavam-se-na-godina-bez-izbori--za-da-si-svarsha-rabotata-/202743/2/0", "text": "Монтана, Горна Оряховица и Сливница са носители на голямата награда „Кмет на годината“ за мандата 2015-2019 г. Кметовете на трите града събраха най-много гласове в националния конкурс.    Пред БНР кметът на Монтана Златко Живков, който започна шести управленски мандат, обяснява успеха си с преобразения град:    „2015 – 2019 г. е най-силният мандат, който преобрази десетки градове и села в България. Този мандат беше успешен и за моята община, която има добро и бързо развитие в Северозападния район напук на всички шаблони, които се коментират. По-радващото е, че голяма част от проектите, които досега реализирахме, някои продължават и в следващия период, особено там, където хората са най-активни по отношение на средата, в която живеят, по отношение на онова, което трябва да получат като услуги – над 70% от услугите в тази страна се предоставят от местната власт и поради тази причина тя е и най-важната за хората, защото е най-близо до тях. Изпращам годината в изключителна форма по отношение на динамика и развитие на проекти. От следващата година продължаваме напред“.    В предаването „12+4“ кметът подчерта, че всичките им усилия са насочени към това да задържат хората.    Живков коментира и водната криза в Перник. По думите му има и други градове, които не са в по-добро състояние.    „Големите градове на България имаха шанс чрез водните си цикли да подменят остарялата си мрежа. В нашия град тя е подменена 80% и загубите са многократно по-малки. Когато се пропуснат едни възможности, рано или късно се стига до подобно напрежение. Това не е някаква кой знае каква извънредна ситуация, която се случва в момента в Перник. /…/ В момента при нас такъв проблем не стои“, коментира Златко Живков. По думите му значителни усилия се полагат и за чистотата на въздуха в Монтана.    „2020 година се очертава като година без избори. Аз се надявам да бъде такава, за да ни оставят на мира да поработим малко повече във всичките 265 общини. Надявам се да бъде здрава, да бъде успешна с много добра комуникация с хората и с реализирането на многобройните проекти, които всички очакват от нас“, изрази надежда кметът на Монтана.  ", "date": "2019.12.31", "title": "Златко Живков, кмет на Монтана: Надявам се на година без избори, за да си свърша работата!"}
{"url": "http://epicenter.bg/article/Novi-sluchai-na-grip-v-Sofiya/202745/2/0", "text": "Втори потвърден случай на грип в София изолираха от Националния център по заразни и паразитни болести.    Две деца на 4 и 12 години, са приети в Инфекциозна болница. При 4-годишното дете е изолиран свински грип, при 12-годишното дете - щам от тип В - Виктория, предаде bTV.    Преди Коледа други две деца на 7 и 13 г. бяха настанени в Инфекциозна болница с грип от тип Н3 - Канзас.    Първите случаи на грип бяха потвърдени в Бургас. Те са от типа Бризбейн.", "date": "2019.12.31", "title": "Нови случаи на грип в София"}
{"url": "http://epicenter.bg/article/Yordanka-Fandakova--Blagodarya-na-grazhdanite-na-Sofiya-i-za-podkrepata--i-za-kritichnite-dumi-/202750/2/0", "text": "Благодаря на гражданите на София и за подкрепата, и за критичните думи. Това написа кметът на София Йорданка Фандъкова на страницата си във Фейсбук. \"Уважаеми съграждани, няколко часа преди началото на Новата година искам да Ви благодаря. Благодаря за подкрепата, за насърченията, за участието и съпричастността. Благодаря и за критичните, и понякога заслужено, остри думи. Благодаря за здравия скептицизъм и здравия реализъм в желанието за промяна. Истината е, че те заедно правят промяната възможна и ни карат да вървим напред по-устремени и по-мотивирани. Пожелавам Ви щастливо посрещане на Новата година. Нека тя да Ви донесе успехи и радост. Да продължим да съграждаме с вяра в доброто. Да не губим надежда пред трудностите и предизвикателствата и да излизаме от тях по-силни и по-мъдри. Да намираме време за близките си хора и да бъдем щедри в обичта, която даваме без да търсим в замяна. Сбъдвайте мечтите си със смелост и надежда. Желая здраве на Вас и Вашите семейства.Весело посрещане на Новата 2020 година!\", пише още Йорданка Фандъкова.  ", "date": "2019.12.31", "title": "Йорданка Фандъкова: Благодаря на гражданите на София и за подкрепата, и за критичните думи!"}
