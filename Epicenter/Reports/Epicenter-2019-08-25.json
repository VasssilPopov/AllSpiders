{"url": "http://epicenter.bg/article/Zadrastvane-na-magistrala--quot-Trakiya-quot--v-posoka-Sofiya/191147/2/0", "text": "Временно движението при км 74 на АМ \"Тракия\" в посока София се осъществява в аварийната лента. Причината е пътно-транспортно произшествие, съобщават от АПИ.    Движението в района се регулира от \"Пътна полиция\".    \"Около 16.30 ч.е получен сигнал в ОДМВР-Пазарджик за пътен инцидент в района на 74-ти километър от АМ \"Тракия\" в платното по посока за София. По време на изпреварване водач на \"БМВ\" се е блъснал последователно в два автомобила. На мястото са изпратени автопатрули на Пътна полиция, пожарната и \"Спешна помощ\". Към момента няма данни за сериозно пострадали\", съобщиха за Dir.bg от полицията в Пазарджик.    Движението се осъществява само в една пътна лента и се регулира от полицейски служители.    Водачите пътуващи по посока за столицата да шофират във въпросния участък с повишено внимание и ниска скорост.    \"Движението в района на 74 км постепенно се нормализира, трафикът е вече в две ленти. Няма сериозно пострадали хора, нанесени са материални щети по автомобилите\", допълниха от МВР. ", "date": "2019.08.25", "title": "Задръстване на магистрала \"Тракия\" в посока София"}
{"url": "http://epicenter.bg/article/Izgrazhdaneto-na-depa-za-otpadatsi-vzrivi-Atia--Neno-Dimov-otiva-pri-protestirashtite/191116/2/0", "text": "Протестен митинг срещу изграждането на три депа за опасни отпадъци ще проведат жителите на созополското село Атия. Без да блокират движението на колите, те ще се съберат на входа на селото, съобщава БНР.    В петиция до община Созопол, протестиращите настояват за провеждане на местен референдум трите депа да бъдат преместени на по-подходящо място. Те се изграждат на площ от 60 дка, в защитената местност Бакърлъка на 300 м от къщите в село Атия.    Първото депо е за инертни и строителни материали, второто е за непотребни електроуреди, а третото е по швейцарска програма с еврофинансиране за съхранението на опасни битови отпадъци.    Очаква се по-късно днес министърът на околната среда и водите Нено Димов да се срещне с протестиращите граждани.  ", "date": "2019.08.25", "title": "Изграждането на депа за отпадъци взриви Атиа! Нено Димов отива при протестиращите"}
{"url": "http://epicenter.bg/article/Vanya-Kastreva-za-podgotovkata-na-parviya-ucheben-den/191118/2/0", "text": "Преди старта на учебната година се търсят педагози по различни учебни предмети. В София броят на незаетите места е най-голям – около 600, но всеки ден намалява.    \"И това е естествен процес, защото част от моите колеги излизат от системата. Това е време, в което директорите имат ангажимента да обезпечат провеждането на учебните занятия, но на фона на София е абсолютно в рамките на допустимото”, заяви в ефира на \"Събуди се\" по Нова телевизия началникът на РУО-София Ваня Кастрева.    Потокът от желаещи да устроят живота си в столицата, е предпоставка за по-голямото търсене на педагогически специалисти. В София обаче и кандидатстващите за една позиция са повече.    „В последните години се търсят най-много начални учители и това е във връзка с реализиране на политиката за целодневна организация на учебния ден в начален етап. Търсят се и детски учители”, допълни тя.    В Пловдив близо 300 места в училища и детски градини са свободни. В статистиката попада и Професионалната гимназия по хранителни технологии и техника.    „Имаме обявени свободни места по български, немски език, музика, изобразително изкуство физическо и лаборант”, поясни директорът на ПГХТТ - Пловдив: Людмила Ганчева.    Предвид спецификата се оказва, че да намериш лаборант, който да работи с деца - не е лесна задача.    „Специалностите в нашето училище са свързани с изключително много лабораторни упражнения, изследване на храни и напитки и съответно лаборанта подготвя и съдейства на учениците за тяхното провеждане”, каза още Ганчева.    От години, най-сериозният недостиг е на учители по чужди езици, математика и информационни технологии.    „Това са сферите, в които завършвайки висшето си образование, колегите ми имат възможност да намерят различна професионална реализация и отчитайки тези фактори и това за София, а и не само за столицата, е един дългосрочен проблем”, смята тя.    За Варна и Бургас не достигат общо около 230 учители.    През 2020 година правителството ще отпусне още 360 милиона за учителски заплати. Така до 2021 година възнаграждението трябва да стане двойно.    „Възнаграждението в никакъв случай не мога да кажа, че е водещо, защото ти първо трябва да притежаваш професионални знания, умения и компетентности и много лични качества, воден от любовта към децата, за да избереш тази професия. Естествено в този материален свят не можем да пренебрегнем и това, какво е възнаграждението”, смята Кастрева.", "date": "2019.08.25", "title": "Ваня Кастрева за подготовката на първия учебен ден. Има ли криза за учители?"}
{"url": "http://epicenter.bg/article/Nad-8-kilometrova-opashka-ot-koli-na-GKPP--quot-Dunav-most-quot-/191119/2/0", "text": "Над 8 км е вече опашката на “Дунав мост“ при Видин, където вчера колоната от товарни автомобили, чакащи да излязат от страна, достигна 12 километра.    Осем часа е средното време за изчакване за товарни автомобили, съобщава БНР.    С предимство на граничния пункт с Румъния се пропускат леките автомобили и автобусите.    Километър и половина е опашката от румънска страна.    Около час е времето за преминаване на влизане в страната.  ", "date": "2019.08.25", "title": "Над 8-километрова опашка от коли на ГКПП \"Дунав мост\"!"}
{"url": "http://epicenter.bg/article/Stolichnata-biblioteka-shte-razdava-bezplatni-chitatelski-karti-pri-hizha--quot-Aleko-quot-/191122/2/0", "text": "За четвърта поредна година Столична библиотека организира при хижа \"Алеко\" инициативата „Библиотека в планината“.    От 11 часа пред хижата ще бъде разположена мобилната библиотека Библиобус, а писателят Калин Терзийски ще направи планинско четене.    Хората ще могат да получат и безплатни читателски карти за Столичната библиотека. ", "date": "2019.08.25", "title": "Столичната библиотека ще раздава безплатни читателски карти при хижа \"Алеко\""}
{"url": "http://epicenter.bg/article/Naprezhenie-v-natsionalnoto-muzikalno-uchilishte/191125/2/0", "text": "Напрежение възникна в Националното музикално училище, след като министърът на културата Боил Банов поиска оставката на директора Столина Добрева.   Бившият министър на културата Вежди Рашидов, председател на ресорната парламентарна комисия, се обяви в защита на ръководителката на столичното учебно заведение . Пред Епицентър.бг именитият творец бе категоричен, че Боил Банов не може да вземе решение за нейното отстраняване, без да е чул и двете страни.   Повод за реакцията на министъра стана пост във Фейсбук на оперната певица Дарина Такова, припомня Нова телевизия. Тя кандидатства за преподавател в училището, но директорката й обяснява, че като всички кандидати за поста трябва да премине през обявения конкурс. А той включвал изпълнение на 5 произведения в съпровод на пиано. В поста си, световноизвестната оперна певица Дарина Такова обяснява, че от 12 години не е на сцена заради травма на гласните струни, но иска да предаде опита си на учениците в музикалното училище.   В публикация в социалната мрежа Боил Банов обяви случилото се за недопустимо и че очаква оставката на директорката още в понеделник. \"За всяко музикално училище би било чест да има преподавател като Дарина Такова. Това, което се е случило, е недопустимо! В понеделник очаквам оставката на Столина Добрева\", написа във Фейсбук министър Банов.  „Бях съвсем смирена. Не мога да пея и не трябва. Ако пея, все още ще съм по световните сцени, а няма да кандидатствам за учител. Доказателство за това коя съм, е цялата ми световна кариера”, коментира случилото се самата Дарина Такова.    „Г-жа Такова винаги е имала моето огромно уважение. Малко артисти имат подобна биография, но в училището е обявена конкурсна процедура. Конкурсът трябва да бъде проведен, защото в противен случай институцията попада под ударите на закона”, каза още директорът на Националното музикално училище „Любомир Пипков” Столина Добрева, цитирана от Нова.        ", "date": "2019.08.25", "title": "Вежди Рашидов защити директора на Музикалното училище"}
{"url": "http://epicenter.bg/article/Prof--Bliznashki--Kontseptsiyata-na-Geshev-e-pravilna-/191128/2/0", "text": "\"Концепцията на Гешев е правилна\", заяви проф. Георги Близнашки в предаването \"Опорни хора\" по телевизия \"България он ер\". Бившият служебен премиер коментира процедурата за избор на главен прокурор и номинацията на Иван Гешев.   По думите му системата има нужда от промяна и това е начинът.    \"Протестите срещу него са нелегитимни. Това са определен кръг от хора, които търсят дестабилизация\", коментира още той. ", "date": "2019.08.25", "title": "Проф. Близнашки: Концепцията на Гешев е правилна!"}
{"url": "http://epicenter.bg/article/Godina-po-kasno--Desetki-pochetoha-pametta-na-20-te-zaginali-kray-Svoge/191129/2/0", "text": "Една година след тежката катастрофа с автобус, отнела живота на 20 души, десетки близки и роднини на жертвите се събраха на фаталната отсечка от пътя за Своге, съобщи \"Канал 3\".   Свещеник освети паметната плоча с имената на трагично загиналите, която е поставена точно там, където превозното средство излиза от пътя, преди да падне в близкото дере.    Датата е 25 август 2018 година. Група от 33-ма човека се прибира от екскурзия, организирана от пенсионерския клуб в Световрачене. Пътуването е до манастир \"Седемте престола”. На прибиране към вкъщи групата е в настроение – един от мъжете свири на акордеон, а останалите пеят и се забавляват. Зад волана на автобуса е Григор Григоров, който се познава с цялата група и винаги ги кара на желаните от тях дестинации, за пътниците той е част от колектива.  Минути след 17 часа времето навън е много лошо, вали проливен дъжд. Пътят към дома минава през Искърското дефиле. Един коварен завой близо до Своге, удар в два автомобила в насрещното, разкъсана мантинела и обърнал се в дерето автобус обаче превръщат пътуването в кървава трагедия.    В началото жертвите бяха 13, до края на деня се увеличиха с още две, а в периода от един месец след инцидента те стигнаха 20 души. С тежки наранявания пък бяха 8 от пътниците. ", "date": "2019.08.25", "title": "Година по-късно: Десетки почетоха паметта на 20-те загинали край Своге"}
{"url": "http://epicenter.bg/article/Neno-Dimov-pred-protestirashtite-v-Atiya--Tuk-nyama-da-ima-zavod-za-otpadatsi/191130/2/0", "text": "Всеки от нас има тези ненужни вещи в дома си, поканих ви тук, за да видите какво представлява площадката. Тук няма да се преработват отпадъците, а ще се съхраняват, след което ще се извозват към определените за унищожение места.   Това обяви пред протестиращите жители на созополското село Атия Нено Димов, министър на околната среда и водите. Министърът обясни, че обектът е за временно съхраняване на битови отпадъци - стара техника, изтощени батерии, лекарства с изтекъл срок на годност и др.    Проектът в Атия се изпълнява с безвъзмездно финансиране по Българо-швейцарската програма за сътрудничество и предвижда изграждане на площадка за временно съхранение на опасни битови отпадъци, от която ще се ползват гражданите на общините Созопол, Приморско и Царево.  Нено Димов спази обещанието си да се срещне с жителите, които многократно го канеха на дискусия във връзка със строящото се депо за опасни битови отпадъци на 300 метра от къщите на хората.    Срещата се осъществи на територията на спорното депо, на нея присъства и директорът на Регионалната инспекция по опазване на околната среда и водите в Бургас инж. Тонка Атанасова.    Протестиращите по-рано блокираха главния път за селото и в продължение на час и половина не допускаха преминаването на автомобили, чакайки на 35-градусовата жега министъра.    Местните недоволстват, че строежът на обекта не трябва да се намира в средата на гората, тъй като причинява свлачища, а и никой не се е допитал за тяхното съгласие.", "date": "2019.08.25", "title": "Нено Димов пред протестиращите в Атия: Тук няма да има завод за отпадъци"}
{"url": "http://epicenter.bg/article/Chelna-katastrofa-blokira-dvizhenieto-kam-GKPP--quot-Makaza-quot-/191110/3/0", "text": "Движението по главния път към ГКПП \"Маказа\" временно се пренасочва през село Първица заради пътно произшествие, съобщава \"Фокус\".    Два леки автомобила с кърджалийска регистрация са се сблъскали челно тази сутрин около 6:30 ч.   По-късно БНТ съобщи, че пострадалите са четирима. Сред тях има и дете.    Ранените са мъж на 30 години, 20-годишна жена и дете на 1 година, пътували в една кола. Четвъртият пострадал е от друг лек автомобил, участвал в инцидента.    Екипи на полицията в Кирково отклоняват движението през село Първица към ГКПП \"Маказа\" и през село Подкова към Кърджали.    Екип на пожарната служба в Подкова е помогнал за изваждане на пострадал, обезопасил е района и е почистил пътното платно.   Пострадалите са откарани за лечение в местната болница.    На място незабавно са изпратени екипи на полицията. Районът на произшествието е отцепен и се извършва се оглед.  ", "date": "2019.08.25", "title": "Четирима пострадаха при челна катастрофа, блокирала движението към ГКПП \"Маказа\" (ДОПЪЛНЕНА)"}
{"url": "http://epicenter.bg/article/API--Vazstanoveno-e-dvizhenieto-po-pat-I-5-GKPP--Makaza----Kardzhali-v-rayona-na-s--Parvitsa/191120/4/0", "text": "Възстановено е движението по път I-5 ГКПП „Маказа” - Кърджали в района на с. Първица.   Това съобщиха от пресцентъра на Агенция „Пътна инфраструктура“. За около 4 часа движението беше пренасочвано през село Първица към граничния пункт и през село Подкова към Кърджали заради катастрофа с четирима пострадали.", "date": "2019.08.25", "title": "АПИ: Възстановено е движението по път I-5 ГКПП „Маказа” - Кърджали в района на с. Първица"}
{"url": "http://epicenter.bg/article/Zad-pozharite-v-Amazoniya-stoi-svetovniyat-apetit-za-brazilsko-govezhdo-i-brazilska-soya/191112/11/0", "text": "Зад пожарите в Амазония стои световният апетит за бразилско говеждо и бразилска генномодифицирана соя, отбелязва Франс прес, като цитира изследователи.    Интензивното отглеждане на говеда е основният фактор за обезлесяването на Амазония. Малко над 65 процента от обезлесените терени в Амазония днес са заети от пасища, казва Ромуло Батиста, специалист от Грийнпийс. Бразилия е първият износител в света на говеждо месо. През 2018 г. износът в тази насока достигна рекордните 1,64 милиона тона, според Асоциацията на бразилските износители на месо. Основните пазари на този износ са Китай, следван от Египет и от ЕС. Зад това първо място стои малко над 20 години впечатляващ растеж. Между 1997 г. и 2016 г. например страната умножи по 10 износа на говеждо месо. Пазарът е доминиран от три компании Джей Би Си (JBS), Минерва (Minerva) и Marfrig (Марфриг).    6,5 процента от обезлесените терени пък са поле за земеделски дейности. Бразилия е първи износител в света на соя пред САЩ. През миналата година страната изнесе рекордните 83,6 милиона тона соя, което е с 22,6 процента повече в сравнение с 2017 г., според данни на министерството на икономиката. Този рекорд се дължи основно на апетита на Китай, първи клиент на бразилската соя, която е до голяма степен генномодифицирана. Търговската война, която противопоставя Пекин на Вашингтон от близо година, принуди Китай да купува още повече от Бразилия, за да изхранва добитъка си. Износът на бразилска соя за Китай скочи с 30 процента миналата година.    Соята е една от основните култури, които подяждат амазонската гора. Но през 2006 г. в Бразилия влезе в сила мораториум и от тогава по-малко от 2 процента соя, засадена в Амазония, идва от обезлесени след 2008 г. зони, казва Батиста.    Европа е също клиент на бразилската соя, която служи основно за изхранване на добитъка, по-специално на свине и птици в индустриални ферми, уточнява Гринпийс.    Агенцията отбелязва, че това става в момент на засилване на международния натиск върху бразилския президент Жаир Болсонаро за потушаване на най-опустошителните пожари в Амазония през последните години. Съдбата на най-голямата тропическа гора на планетата се озова в центъра на дневния ред на срещата на върха на Г-7 в Биариц, Франция, през уикенда.    По последни данни от януари в Бразилия са били регистрирани 78 383 пожара - рекордно равнище от 2013 г. Повече от половината от огнищата са в Амазония. Около 1663 пожара са пламнали само в четвъртък и петък, сочат данни на бразилския Национален институт за космически изследвания.    Според експерти основна причина за тези природни бедствия е обезлесяването. В Бразилия освен това сега е сухият сезон, който ще продължи и през септември.    Вчера Болсонаро обяви, че ще разположи армията, за да се бори срещу пожарите и престъпността в Амазония.    Кадрите с горящия \"бял дроб\" на планетата развълнуваха целия свят, отбелязва Франс прес.    Бразилският министър на отбраната Фернандо Азеведо междувременно каза, че САЩ не оказват на страната му конкретна помощ в борбата с пожарите, въпреки общото обещание в тази насока, дадено от американския президент Доналд Тръмп на Болсонаро в телефонен разговор, предаде Ройтерс.    След това обаче не имало нови контакти между Съединените щати и Бразилия по въпроса, уточни Азеведо.    Тръмп и Болсонаро разговаряха по телефона вчера. Американският президент съобщи, че е казал на бразилския си колега, че е готов да му окаже помощ за справяне с пожарите в Амазония, ако е необходимо.  Британският премиер Борис Джонсън каза, че унищожаването на горите в Амазония не трябва да влияе на търговските сделки с Бразилия, предаде ДПА. Така той де факто влезе в противоречие със страни членки на ЕС, които намекнаха, че унищожаването на Амазония може да засегне търговските споразумения с Бразилия.    \"Има всякакъв род хора, които ще намерят всякакво възможно извинение, за да се месят в търговията и да възпрепятстват търговските сделки и аз не искам да ставам свидетел на подобно нещо\", каза Джонсън.    Коментарът както изглежда е отговор на френския президент Еманюел Макрон, който каза, че споразумението за свободна търговия на ЕС с Меркосур може да бъде засегнато. Въпреки това Джонсън се съгласи, че на срещата на върха на Г-7 трябва да бъде привлечено вниманието върху \"трагедията, произтичаща от това което човечеството причинява на природата\".    Френският президент Еманюел Макрон призова днес за \"мобилизация на всички сили\" в помощ на Бразилия и останалите страни, засегнати от горските пожари в Амазония, предаде Франс прес.    \"Трябва да отговорим на зова на гората. . . в Амазония, наше общо благо. . . и ние трябва да действаме\", призова Макрон в обръщение към французите преди началото на срещата на върха на Г-7 във френския атлантически курорт Биариц.    Той призова за инвестиране в повторното залесяване на пострадалите райони.    \"Търговските напрежения са нещо лошо за всички\", подчерта френският президент, цитиран от Ройтерс.    Той изрази надежда, че ще успее да убеди партньорите от Г-7 да спрат търговската война, която вече дестабилизира икономическия растеж в целия свят.    Освен търговската война между Съединените щати и Китай - двете най-големи икономики на планетата - президентът на САЩ се заканва на Европа и по-конкретно на Франция, като заплашва с мита френските вина в отговор на данъчното облагане на американските дигитални гиганти.    Голямата седморка трябва да помогне за решаване на кризите около Иран, в Сирия, Либия и Украйна, призова Макрон, цитиран от ТАСС.    Френският президент се обърна към активистите, които са се събрали в Страната на баските, за да протестират срещу срещата на върха на Г-7, \"към спокойствие и съгласие\", предаде Франс прес.    \"Големите предизвикателства, които стоят пред всички нас\" - като климата, борбата с неравенствата и несигурността - \"ние ще се справим с тях само ако действаме заедно\", подчерта Макрон.    Представителки на феминисткото протестно движение Фемен призоваха френския президент Еманюел Макрон да превърне темата за пожарите в Амазония в основен акцент на участието си в срещата на върха на Г-7 в Биариц, предаде ТАСС.    Протестното движение сравни пожарите в Амазония с пожара в катедралата Нотр Дам в Париж и припомни, че \"когато горя Нотр Дам на крак се вдигна цяла Франция, а сега когато гори белият дроб на човечеството, трябва да се вдигне на крак целият свят\".    Фемен, известно с разголените си протести, призова за реална кампания за осъждане на екологичната политика на бразилския президент Жаир Болсонаро.    Призивите на Фемен бяха отправени във Фейсбук, като към тях имаше снимка на полуоблечени девойки на фона на река Сена. На гърдите и ръцете дамите бяха написали лозунги, осъждащи бездействието на властите на Бразилия.    Бразилия има 44 0000 военнослужещи, базирани в северния амазонски район, които ще са на разположение в борбата с горските пожари. Бразилските власти могат да изпратят там още военни от другите части на страната. Това заяви Раул Ботельо, началникът на генералния щаб на бразилските въоръжени сили, предаде Ройтерс    Министърът на околната среда на Бразилия Рикардо Салес каза, че четири от деветте бразилски щата в Амазония, а именно Пара, Рондония, Рорайма и Токантинс, са поискали помощ за справяне с пожарите. Щатите Мато Гросо и Акри подготвяли подобно искане.    В безпрецедентната операция с участието на армията първо ще се включат 700 военни, предаде Асошиейтед прес. Те ще бъдат разположени в района около Порто Вельо, главния град на Рондония. Военните ще използват два самолета С-130 Херкулес, които могат да излеят 12 000 литра вода върху горящите гори.   ", "date": "2019.08.25", "title": "Зад пожарите в Амазония стои световният апетит за бразилско говеждо и бразилска соя"}
{"url": "http://epicenter.bg/article/Chetiri-miliona-zriteli-sa-gledali-filma--quot-Chernite-angeli-quot--ot-1970-do-1985-g-/191121/6/0", "text": "На 4 септември се навършват 49 години от премиерата на легендарната лента \"Черните ангели\", напомня БНР в репортаж.   „Черните ангели“ - още една от творбите на режисьора Въло Радев. Някои я определят като първия български екшън. От премиерата му през 1970 г. до 1985 г. е видян от близо 4 милиона зрители. „Това е първият естетически филм за тероризма, много преди да се заговори за това явление и то да се развихри в световен мащаб“, казва Стефан Данаилов, който изигра ролята на Пантер.    Идеята за \"Черните ангели\" се ражда в Париж. В началото на 1968 г. режисьорът е командирован във френската столица и там попада във вихъра на студентските вълнения. \"Париж беше залят от насилие, барикади, кръв. Често ходехме на митинги и демонстрации - спомня си Жени Радева, съпруга на режисьора. - \"Освен това видяхме много филмови материали за събитията в Бейрут, за терористичните акции на \"Червените бригади\" и на тупамаросите в Латинска Америка. Въло натрупа много впечатления и емоции от всичко това и, когато се върнахме в България, заряза друг проект и започна да работи върху сценария на \"Черните ангели\"...    Въло Радев написва история за три момчета и три момичета - красиви и одухотворени, пленени от една идея, но в името на която започват да убиват. За основа на сюжета той използва мемоарната книга \"В името на народа\". Авторката Митка Гръбчева е участничка в бойните групи на комунистическата партия през 40-те години на миналия век. Групи, които убиват военни и политици. Режисьорът иска да разбере, осмисли и сподели със зрителите как идеалът, в който няколко млади хора безпределно вярват, постепенно ги превръща в терористи, без самите те да разберат това.    \"Майка ми беше наясно, че Въло прави художествено произведение по нейните спомени, той откровено беше споделил с нея концепцията и посланието на филма си: насилието ражда насилие\", обяснява режисьорката Иванка Гръбчева, дъщеря на Митка Гръбчева.    Въло Радев обичал, още докато работи върху сценариите си, да е наясно кои актьори ще снима. Имал навика да подрежда на килима в хола си снимките им и да прави разни комбинации.    За \"ангелите\" избира съвсем младите Доротея Тончева, Виолета Гиндева, Добринка Станкова, Йосиф Сърчаджиев и Марин Младенов. Единствен по - популярен, вече преминал през първите серии от \"На всеки километър\", е Стефан Данаилов, но точно за неговата роля режисьорът пробва и футболиста Георги Аспарухов-Гунди.    \"Гунди остави чудесни впечатления в целия екип: красив, интелигентен, чаровен. Но в крайна сметка Въло реши, че той си е по-добър като артист на футболния терен\", спомня си Жени Радева.    За ролята на Катина, чийто прототип е самата Митка Гръбчева, режисьорът определя Доротея Тончева. Обаче Гръбчева, която гледала пробните снимки, харесала повече Виолета Гиндева. И отсякла: ето това момиче ще бъда аз! Въло все пак избира Тончева.    Филмът се снима дълго. В него има масовки, каскади, запалени коли, преследвания - неща, които при тогавашната техника изискват много време и сили за реализация. Актьорите преминават специална физическа подготовка, специалисти ги учат на стрелба и джудо.    В най-опасната сцена, когато Пантера бяга, сакачайки от тераса на тераса, дубльор замества Стефан Данаилов. Снимките са правени в кооперацията на ъгъла на улиците \"Раковски\" и \"Московска\", срещу черквата \"Света София\".  Доротея Тончева определя ролята в \"Черните ангели\" като една от най-скъпите в кариерата си. „В този филм ние се заобичахме и това ни остана за цял живот“, споделя актрисата.    Стефан Данаилов също твърди, че филмът направил актьорите неразделни. \"Въло ни наричаше \"рожбо\". Усещах го като израз на особена любов към нас и като предупреждение за това, което ще ни се случи по време на снимките. Наистина беше и психически и физически уморително\".    Добринка Станкова разказва как, подготвяйки я за сцената със застрелването й, Радев умело я манипулирал. Често й подхвърлял: рожбе, нещо си ми бледа, почивай си, отпускай се. Виждаш ми се измъчена, щади се, моля те. \"Накара ме да изпитвам съжаление към себе си\", признава актрисата.    И благодарение на тази жалост, изиграва чудесно сцената, в когато застрелват героинята й Рачето.  Случайно изпуска чантичката си и веднага импровизира: огромната си жал, че се разделя с живота, Добринка вмества в една единствена реплика:     \" Няма ми я чантичката, къде ми е чантичката...\"    \"Черните ангели\" е филмът, който Въло Радев прави с най-голямо вътрешно страдание. Той толкова се вживява в съдбата на героите си, че след кадрите с убийството на Искра (Виолета Гиндева) изпада в депресия и 7 дни не може да снима.  Режисьорът е описал това свое състояние в дневника си: \"Излязох възбуден от залата. Какво да правя? Вече бяхме планирали снимките с епизод 37 - смъртта на Андро (Йосиф Сърчаджиев) в трамвая. След това идваше ред и на другите членове на бойната група, така е по сценарий. Имам ли право да жертвам всичките си герои? Този ли е начинът, чрез който бих защитил тезата си (заради която всъщност правя филма), че насилието неминуемо поражда насилие, че на терора се отвръща с терор, на жестокостта - с жестокост, че не това е пътят, особено днес: тупамароси, командоси, червени бригади...\"    Виждайки състоянието на режисьора, директорът на продукцията Костакис замразява снимките. Издава заповед, според която причината за спирането е заболяване на ... оператора Атанас Тасев.    Въло Радев гледа отново целия заснет материал, обсъжда го с най-близките си хора от екипа. Накрая иска мнението и на Митка Гръбчева. \"Ако оставиш някого жив, той трябва да поеме върху себе си вината за гибелта на другите. Така си захванал играта, така ще я играеш. Нямаш друг избор - ще стреляш\", категорична е някогашната партизанка.    \"Все още не съм убеден, но се поуспокоих. Продължаваме да снимаме, пък каквото сабя покаже\", отбелязва Въло в дневника си.  През 1993 г. Йосиф Сърчаджиев се отказва публично от ролята си във филма. Режисьорът разказва за всеотдайността на всичките актьори и как в общото измисляне на детайли в епизодите Йоско бил най-активният. Въло не скрива болката си от акта на актьора и го обяснява с импулсивния му характер.    Според Стефан Данаилов \"Черните ангели\" имал голям успех на премиерата си в \"Шан-з-Елизе. Елитната френска публика е впечатлена от естетиката на филма и го награждава с овации. В България обаче лентата е посрещната на нож от участници в партизанското движение и бойните групи, някои от които са използвани и като прототипи на героите.    Те обвинявали Въло, че героите му не са верни исторически. Не били се обличали така красиво и никакви целувки и любов нямало помежду им. Били верни единствено на Партията и се подчинявали на нейните революционни заповеди. \"А Въло искаше да покаже, че нищо човешко не им е било чуждо, уточнява Данаилов.    \"Насилието и терорът като метод на борба носят абсолютен трагизъм. Не е това пътят, исках да кажа с този филм. Ако щете, той беше една християнска проповед за времето. Западът така го възприе, докато в Куба, във Виетнам, а и мнозина у нас го възприеха буквално\", споделя с огорчение Въло Радев в едно от последните си интервюта.", "date": "2019.08.25", "title": "Четири милиона зрители са гледали филма \"Черните ангели\" от 1970 до 1985 г."}
{"url": "http://epicenter.bg/article/Boris-Dzhonsan-mozhe-da-plati-na-ES-samo-9-mlrd--liri-pri-Brekzit-bez-sdelka/191109/7/0", "text": "Британският премиер Борис Джонсън планира да предупреди европейските лидери, че няма да изплати 30 милиарда лири, предвидени в споразумението за Брекзит, ако те не приемат промяна на условията на сделката. Това пише вестник \"Mail on Sunday\", цитиран от БНР.    Ако Великобритания напусне Европейския съюз без споразумение, според британските юристи, правителството в Лондон ще трябва да плати на Брюксел само 9 млрд. лири, съобщава вестникът. Това се дължи на факта, че няма да има разходи, свързани с преходния период.    Британският премиер Борис Джонсън обеща да напусне Европейския съюз със или без споразумение на 31 октомври тази година. ", "date": "2019.08.25", "title": "Борис Джонсън може да плати на ЕС само 9 млрд. лири при Брекзит без сделка"}
{"url": "http://epicenter.bg/article/NASA-razsledva-parvoto-kosmichesko-prestaplenie/191111/7/0", "text": "НАСА разследва първото космическо престъпление, предава BBC, цитирано от македонското електронно издание \"МКД\" и \"Фокус\".    Става дума за американската астронавтка Ан Маклейн, която е обвинена, че е хакнала банковата сметка на бившата си партньорка Самър Уордън от борда на Международната космическа станция.    Уордън заведе дело пред компетентната институция, след като Маклейн се върна на Земята.    Маклейн каза пред The New York Times чрез адвокат, че просто е проверявала дали всичко е наред с домашния бюджет, тоест дали има достатъчно пари за сметките и за грижите за сина им, за когото се грижат заедно.    Маклейн е признала, че е получила достъп до сметката на бившата си партньорка, но не е имала лоши намерения.    Маклейн и Уордън, която е офицер във ВВС на САЩ, се ожениха през 2014 г., а Уордън през 2018 г. подаде молба за развод.    Маклейн е завършила престижната Военна академия в Уест Пойнт и е била военен пилот в Ирак. Като астронавт тя прекара шест месеца в Международната космическа станция и трябваше да бъде част от отменен първи изцяло женски космически полет.    Правната рамка, съгласувана от собствениците на Международната космическа станция, гласи, че законът на определена държава се прилага за индивидите и собствеността в космоса.    По този начин, ако гражданин на Канада извърши престъпление в космоса, той е подчинен на канадското законодателство. Европа съществува като една държава в тази рамка, но всяка държава може да прилага собствените си закони относно европейското оборудване и персонал в космоса.     ", "date": "2019.08.25", "title": "НАСА разследва първото космическо престъпление"}
{"url": "http://epicenter.bg/article/Blizo-100-dumi-v-balgarskiya-idvat-ot-Iran/191085/10/0", "text": "В началото на предаването „Покана за пътуване“ с рубриката Пътеводител на гастрономическия стопаджия ще ви отведа на Филипините, където с полезни, но вкусни смутита церят и предотвратяват сума ти болести.   Престоят в курортно селище в Тагайтай, близо до Манила минава под мотото „По-здрави, по-щастливи, по-добре”.  Разположено в тропическа гора, на двата бряга на ромонящ поток, мястото просто излъчва тотален покой.  Къщичките са заобиколени от искрящо зелена растителност и пъстри до полуда цветя. Изградени изцяло от естествени материали, създадени на ръка в близката околност, бунгалата предлагат автентичен филипински дух.   Любителите на екстремните преживявания, могат да отседнат и в палатка, но…   с личен иконом.  Макар да изглежда като обител на разкъртващ релакс, посетителите никога не скучаят. Свободното време се запълва от йога или тай-чи, типичният хилот-масаж с нагорещени бананови листаи уроци по… смутита.    Чевръста филипинка разполага блендера си на ниска катедра и джурка полезни комбинации – против рак, за младост и хубост, за здрави бъбреци, черен дроб и сърце …   Всички рецепти можете да ги намерите на страницата на предаването Покана за пътуване във Фейсбук в неделя вечерта.   Само ще ви уверя, че са лесни за приготвяне и всички продукти са на рафта в близкия магазин – лимон, магданоз, ябълка, морков, ананас, краставица… Единствената по-непозната за повечето от вас съставка е кейлът, макар истински вещите в правилното хранене да я величаят както суперхрана и витаминна бомба. Ето и една рецепта за „разядка“ на интереса:      100 грама ананас, 1 портокал, 50 грама моркови, 50 грама краставици, 2-3 листа кейл    Разбъркайте в блендера ананаса, портокала, морковите, краставиците и кейла. Добавете половин чаша вода и 3-4 кубчета лед и разбъркайте отново.   Обичате ли Манхатън, не коктейла, а едноименния район в Ню Йорк? Ходи ли ви се до Бирма и чували ли сте за херметизма като философия? На всички тези разнопосочни въпроси ще отговори д р Снежана Зарева-Гарфънкъл,  дългогодишен преподавател по теория на литературата в Софийския университет.   Като стипендиант на фондация „Фулбрайт“ заминава за САЩ, където изнася лекции в Пенсилванския и в университета „Рътгърс“, омъжва се, пътува много по света… И ако се питате дали има нещо общо с половинката от дуета „Саймън и Гарфънкъл“, отговорът е „Да!“. Пада се брат на мъжа й.  Поводът за разговора е новата книга на Снежана „И нека едната ръка знае какво прави другата“.   С д-р Зарева-Гарфънкъл стигнахме до „пъпа на света“, както бирманците наричат града с най-прочутия манастир в Мианмар и  се разходихме из зримото и незримото.   В „Покана за пътуване” вече е ставало дума, че в Доха, Кувейт и Дубай има само два сезона – горещ и много горещ, но държавата, към която ще ви поведем след малко миналото лято би рекордите за най-висока температура със 70,7 градуса по целзий на необитаемото плато Дащ е Лут и „едва” 60 градуса в Бандар-е Махшер.  Ако не сте загряли с тези факти, ще ви дам още един жокер – аятоласи и забулени жени. Иран, разбира се!   Отиваме там с фотографа, пътешественик и журналист Емил Данаилов, на чиито сайт    може да видите невероятни снимки, не само от Иран.   Бадем, бакшиш, бостан, гердан, гюле, долап, диван, диване, зюмбюл, калъп, кафене, кюфте, лимон, леген, маймуна, таратор, шкембе… Това са само част от думите в българския език, които Емил Данаилов е установил, че са персийски и идват от Иран.  А ние си мислим, че сме попили лексика главно от комшиите. Впрочем, стигаме и до тях.   За българите Ван е просто „езеро в Турция с три букви“, познато от кръстословиците. Но когато човек се докосне до дивата красота на тези 3172 кв. км тюркоазени води в шепите на три вулканични планини, разбира защо хората на Ван са горди, но дружелюбни, открити и упорити, винаги готови да се усмихнат, да проявят ненатрапчиво любопитство към чужденеца и да покажат, че както природата е немилостива, така може да бъде и невероятно щедра.   Водите на Ван са леко солени и с високо съдържание на сода. Ако искат наистина искрящо пране, жените просто го пускат в езерото. Е, трябва да внимават, защото най-дълбоката му част е 451 м. Подобната на сьомга риба инджи кефали се въди само в необичайните му по химически състав води. Но понеже хайверът й не оцелява в тях, отива да го хвърли в река Бенд-и-махи и се връща във Ван с... летене. Стотици хиляди риби задръстват бързеите на реките в стремежа си да подскочат в посока, обратна на течението, за да се върнат „у дома“.   Водата прилича на супа с мърдащо фиде, а гледката на прелитащите риби е почти призрачно нереална. Имах късмета да видя с очите си скачащите инджита, но езерното чудовище, което японски учени дебнаха миналото лято, така и не ми се яви.   Характерни само за тук са и котките от породата турски Ван.  Легендата разказва, че Аллах решил да компенсира суровия климат на планините близо до границата с Иран, като изпрати на хората гальовната животинка. Котките Ван най-често са чисто бели, имат едно жълто и едно зелено око и обожават водата. Те не само плуват, ами обичат да ловят риба.   Единствено във Ван съществуват и т.нар. салони за закуска. Ресторант, в който се сервира само първото ядене за деня. По обед затваря до следващата сутрин. Заведенията възникнали, защото мъжете излизали да хапнат призори, та никога да не виждат жена си чорлава и ненагласена. А закуската във Ван е не само ритуал, тя е кантата за небцето.    Ако ви домъчнее за пътешествията, а до следващата неделя има много време, още приключения и рецептите за смутитата проти рак и други болести, ще намерите на страницата на „Покана за пътуване” във Фейсбук.", "date": "2019.08.25", "title": "Над 100 думи в българския идват от Иран"}
{"url": "http://epicenter.bg/article/Na-pat-balgarite-nay-chesto-slushat--quot-Navisoko-quot--na-Koyna-Ruseva-i-Miro/191134/10/0", "text": "Това лято за втори път   и  дадoха възможност на слушателите да подредят своя класация със    На 23 август перфектният български саундтрак на лятото прозвуча в почти десетчасова класация, излъчена в ефир.     В ефир, когато научи новината, че „Нависоко“ е номер 1, Миро благодари на всички слушатели, които са гласували и на екипа на песента – на Койна Русева и Игор Марковски.   „Изключително съм щастлив, че избрахте тази песен за най-любима песен за пътуване това лято. Нека посоката ни винаги е на високо - защото ние не сме от тук, ние сме от там, от високото.\"   Сред артистите с най-много песни в класацията са   – със седем,  ,   и   – с по пет,   – с по четири песни. Припомняме, че в първото издание на подреждането на първо място застана „ “ на  .   А ето и как изглежда   от класацията на слушателите на   с любими песни за пътуване за 2019:    ", "date": "2019.08.25", "title": "На път българите най-често слушат \"Нависоко\" на Койна Русева и Миро"}
{"url": "http://epicenter.bg/article/G-7-obsazhda-vrashtaneto-na-Rusiya/191114/7/0", "text": "мериканският президент Доналд Тръмп заявил на срещата на Г-7 в Биариц, Франция, че вероятно руският държавен глава Владимир Путин ще бъде поканен на следващата среща на върха на най-развитите икономически страни, съобщи БГНЕС, цитирана от Нова телевизия.    Догодина Тръмп е домакин на срещата и като такъв има властта да покани, когото иска. Макрон тази година например покани лидерите на Индия, Чили, Австралия и Испания.   Междувременно Тръмп се срещна с британския премиер Борис Джонсън. На въпрос какви са съветите му за Brexit, Тръмп отговори: \"Джонсън няма нужда от съвет, той е правилният човек за работата.\"   Лидерите на страните от Г-7 обсъдиха на срещата си на върха във френския град Биариц въпроса за връщане към формата на Г-8 с участието на Русия, съобщи по-рано агенция Киодо, като се позовава на източници от японските правителствени кръгове.    Не се съобщават подробности около съдържанието на разговора, а източникът на агенцията казал, че тази информация „никога няма да бъде разкрита“.    По-рано президентът на САЩ Доналд Тръмп се съгласи с предложението на френския си колега Еманюел Макрон да покани Русия на срещата на върха на Г-7 през 2020 година в САЩ. Владимир Путин от своя страна заяви, че Русия счита всички контакти със страните от Г-7 за полезни и не изключва възобновяването на формата на Г-8. Германският канцлер Ангела Меркел свърза въпроса за възобновяването на формата Г-8 с напредъка в урегулирането на конфликта в Украйна.    Г-7 е асоциация на икономически развити страни, която включва Обединеното кралство, Германия, Италия, Канада, САЩ, Франция и Япония. Във формата на “седморка” клубът съществува от 1976 до 1997 година. След присъединяването на Русия тя стана известна като Г-8. През март 2014 г., в резултат на събитията в Украйна и произтичащата от това криза в отношенията между САЩ и Европа с Русия, западните членове на асоциацията решиха да се върнат във формата „седем“, докато президентът Барак Обама беше на власт във Вашингтон.     ", "date": "2019.08.25", "title": "Тръмп: Вероятно Путин ще бъде поканен на следващата среща на Г-7 (ОБНОВЕНА)"}
{"url": "http://epicenter.bg/article/Eksperimentat-s-parviya-solaren-pat-zavarshi-s-fiasko/191117/7/0", "text": "Експериментът с първия соларен път в света завърши с фиаско, съобщава „Сайънс алърт”, цитиран от Вести.бг.    През декември 2016 г., когато пробният път беше отворен за движение, френското министерство на околната среда го нарече „безпрецедентен”. Идеята беше пътното платно, покрито с фотоволтаични панели да генерира електричество за захранване на уличните лампи в Турувре – малък град във Франция.    По-малко от три години след това доклад на „Глобал кънстръкшън ревю” разкрива, че мечтата за соларен път е претърпяла крах.    Причината – в соларната настилка се появиха пукнатини и част от нея трябва да бъде премахната. Нещо повече, дори в най-доброто си състояние, панелите са произвеждали само половината от очакваната енергия, защото инженерите не са взели предвид проблеми като следи от гуми, прах и паднали листа.    Франция похарчи 5,2 милиона долара за дългата километър пътна отсечка. Очакваше се соларните панели да са бъдещето в строителството на пътища. Френският министър на енергетиката обяви, че иска в следващите пет години поне 2 от всеки 1000 километра асфалтов път в страната да бъдат заменени със соларни панели.    Това беше смел експеримент, тъй като в региона, където беше построена специалната пътна отсечка няма много слънце – само около 44 дни със силно слънчево греене в годината.    Всъщност честите гръмотевични бури са друга причина за неефективността на соларния път. Той трябваше да генерира 150 000 кВтч годишно. Вместо това мощността му достигна едва 80 000 кВтч през 2018 г.    Компанията производител е покрила панелите със специална смола и силициеви листове, за да издържат натоварването. Въпреки това настилката се напука и от нея започнаха да се отчупват парчета. Оказа се, че инженерите не са взели в предвид и по-голямото тегло на преминаващите трактори и камиони – тъй като основният отрасъл в близката идилична околност е селското стопанство. ", "date": "2019.08.25", "title": "Експериментът с първия соларен път завърши с фиаско"}
{"url": "http://epicenter.bg/article/Stranite-ot-G-7-smyatat--che-e--tvarde-rano--da-varnat-v-Rusiya-vav-formata/191124/7/0", "text": "Лидерите на страните от Г-7 подкрепят сътрудничеството с Русия, но смятат, че е твърде рано да реинтегрират Москва във формата, предава AFP, като се позовава на дипломатически източник.  „Лидерите от Г-7 подкрепят подсилването на сътрудничеството с Русия във връзка с текущите кризи, но е твърде рано за реинтеграция“, заяви източника, който пожела да остане анонимен.  Русия беше изключена от Г-8 през 2014 г., след като присъедини от Украйна полуостров Крим, политически ход, което международната общност отказа да признае.  Част от Г-7 засега са страните Великобритания, Канада, Франция, Германия, Италия, Япония и САЩ.  По-рано Доналд Тръмп заяви, че все пак е „съвсем възможно“ да покани президента на Руската Федерация Владимир Путин на срещата на формата догодина във Вашингтон.     ", "date": "2019.08.25", "title": "Страните от Г-7 смятат, че е „твърде рано“ да върнат в Русия във формата"}
{"url": "http://epicenter.bg/article/Elizabet-II-se-oplaka--Helikopterite-na-Tramp-sasipali-trevata-pred-Bakingamskiya-dvorets/191133/7/0", "text": "Кралицата на Великобритания Елизабет II се оплака на австралийския премиер Скот Морисън, че тревата пред Бъкингамския дворец е повредена от хеликоптерите на американския президент Доналд Тръмп, предаде БГНЕС, цитирана от Нова телевизия.  Според нея по време на държавното посещение на Тръмп във Великобритания в началото на юни хеликоптерите на американския лидер кацали в двореца два пъти на ден, което оставило следи на тревата. \"Вижте тревата ми. Съсипана е\", цитира кралицата източник, близък до Морисън. Посещението на Тръмп в Лондон беше много противоречиво, десетки хиляди британци протестираха срещу него.  Визитата на Тръмп през юни ще се започни и със „сънливостта“ на стопанина на Белия дом, който задряма по време на тост на кралицата, съобщи тогава в. „Мирър“.", "date": "2019.08.25", "title": "Елизабет II се оплака: Хеликоптерите на Тръмп съсипали тревата пред Бъкингамския дворец"}
{"url": "http://epicenter.bg/article/Papa-Frantsisk-izrazi-bezpokoystvo-ot-gorskite-pozhari-v-Amazoniya/191135/7/0", "text": "Папа Франциск изрази безпокойство от пожарите, които опустошават амазонската гора, която той нарече \"жизненоважен за планетата бял дроб\", предадоха световните агенции.    \"Обезпокоени сме от големите пожари, които се разразиха и разпространиха в Амазония. Този горски бял дроб е от жизненоважно значение за нашата планета\", каза папата пред множеството, събрало се на традиционната неделна молитва на площад Свети Петър във Ватикана.    Папата ще организира през есента голяма световна конференция, посветена на Амазония. Той призова 1,3-те милиарда католици по света да се молят за възможно най-бързото изгасване на пожарите.    През май Папа Франциск се срещна с амазонския племенен лидер Раони, дошъл в Европа, за да разкаже за обезлесяването на Амазония. Лидерът на племето каяпо се опитваше и да събере един милион евро за защитаването на резервата Шингу в Бразилия.    През януари миналата година Папа Франциск посети село Пуерто Малдонадо в югоизточно Перу, което е заобиколено от амазонската гора. Там се събраха представители на коренното население на Перу, Бразилия и Боливия, пред които папата заклейми силния натиск на големите икономически интереси, които бленуват за петрола, природния газ, дървесината, златото и агроиндустриалните монокултури.    Амазония се простира в девет от 12-те страни на Южна Америка, на първо място в Бразилия (67 процента), Боливия (11 процента) и Перу (13 процента). В нея се намират 20 процента от незамръзналите сладководни води на планетата, 34 процента от първичните гори и между 30 и 50 процента от флората и фауната в света. ", "date": "2019.08.25", "title": "Папа Франциск изрази безпокойство от горските пожари в Амазония"}
{"url": "http://epicenter.bg/article/Frenski-evrodeputat--G-7-e-bezpolezna-bez-uchastieto-na-Rusiya/191136/7/0", "text": "Групата на Г-7 е безполезна без участието на Русия, Бразилия, Китай или Африка, заяви френският депутатът от Европейския парламент Тиери Мариани в „Туитър“. Така той коментира думите на Макрон за възможността да бъде поканена Русия на срещата на от високо равнище на Г-7 през 2020 г., съобщава \"Фокус\" позовавайки се на РИА Новости.    \"Това не е нищо друго освен празен разговор и самореклама в навечерието на срещата от високо равнище (на страните от Г-7), която без Китай, Бразилия, Русия или Африка вече няма средства да промени посоката, в която се развива светът\", пише депутатът.    Той добави, че Г-7 е остаряла идея и сега е клуб на западните сили, които не могат да диктуват какво ще се случва по целия свят.    \"Преди 11 години Саркози осъзна това, и беше основан форматът Г-20, която не досега не е бил напускан от нито една страна\", добави Мариани.    По-рано президентът на САЩ Доналд Тръмп се съгласи с предложението на френския президент Еманюел Макрон да покани Русия на срещата на от високо равнище на Г-7 през 2020 г.    Очаква се американският лидер да повдигне този въпрос на срещата в Биариц. От друга страна британският премиер Борис Джонсън обеща, че Лондон ще се противопостави на възстановяването на Русия в Г-8, а председателят на Европейския съвет Доналд Туск също се изказа остро срещу подобна перспектива.  ", "date": "2019.08.25", "title": "Френски евродепутат: Г-7 е безполезна без участието на Русия"}
{"url": "http://epicenter.bg/article/Germanskata-politsiya-razsledva-ubiystvoto-na-bivsh-gruzinski-komandos-v-Berlin/191137/7/0", "text": "Германската полиция разследва убийството на бивш грузински командос в берлински парк, като вече има и заподозрян, съобщава AFP, цитирана от \"Фокус\". Силите на реда са арестували 49-годишен гражданин на руската република Чечения, за когото се смята, че е стрелял по бившия командос в парка „Клайнер Тиргартен“ в германската столица. Според свидетели, похитителят се е приближил до жертвата си в гръб и е стрелял два пъти по него, след което е избягал от местопрестъплението на велосипед. Според парамедиците, жертвата е загинала на място.  По-късно в близката река са намерени перука и пистолет, за които се предполага, че принадлежат на арестуваният чеченски гражданин.  Убитият е ветеран от втората война в Чечня, където е служил като командир, а по-късно се е присъединил и към грузинските служби за борба с тероризма.  Убийството вероятно е мотивирано именно от военното минало на грузинеца, смятат разследващите органи.  ", "date": "2019.08.25", "title": "Командос и ветеран от войната в Чечня екзекутиран в Берлин!"}
{"url": "http://epicenter.bg/article/G-7-shte-pomaga-v-bitkata-sreshtu-ognenata-stihiya-v-Amazoniya/191139/7/0", "text": "Световните лидери на срещата на върха на Г7 се съгласиха да помогнат на страните, засегнати от огромните пожари, които опустошават тропическите гори в Амазония “възможно най-бързо”, заяви в неделя френският президент Еманюел Макрон. “Всички се съгласихме да помогнем на онези страни, които са били засегнати от пожарите, възможно най-бързо”, каза той пред журналисти на срещата на върха в югозападния френски курорт Биариц./БГНЕС ", "date": "2019.08.25", "title": "Г-7 ще помага в битката срещу огнената стихия в Амазония"}
{"url": "http://epicenter.bg/article/Golyam-smyah--Taka-Boris-Dzhonsan-i-Tusk-pregovaryat-za-tsenata-na-Brekzit/191142/7/0", "text": "Обединеното кралство не е длъжно да изплати пълната компенсация в размер на 39 милиарда британски паунда (42,67 милиарда евро) при излизане от Европейския съюз без споразумение за условията на Брекзит. Tова обяви новият премиер на Великобритания Борис Джонсън, цитиран от TACC по информация на британската телевизия ITV. Джонсън ще настоява за не повече от 9 милиарда лири, според Sky News.    Неустойката от 39 млрд. паунда беше договорена от правителството на Тереза Мей и ще трябва да бъде изплатена само в случай, че Великобритания напусне структурите на ЕС без да бъде постигната сделка.    Борис Джонсън и председателят на Европейския съвет Доналд Туск проведоха среща в Биариц на Г-7, като пред репортерите изглеждаха като двама стари приятели, които си разказват вицове и се скъсват от смях. А не като двама безкомпромисни политици, които се пазарят твърдо за разлика от 30 милиарда паунда.    “Смятам, че в момента има реален шанс да постигнем сделка, но докато достигнем съгласие сме длъжни да се подготвим да излезем (от ЕС) без сделка. Но все пак шансовете за сделка растат“, заяви британския премиер.  Френският президент Еманюел Макрон заяви по-рано, че Брекзит без сделка би имало само по вина на Великобритания, не на ЕС.  Служител на френското президентство добави, че Брекзит без сделка няма да освободи Лондон от задълженията му към съюза.  \"Няма вълшебен свят, в който неустойката просто престава да съществува“, заяви той.    Ако Великобритания не плати неустойката, тя ще бъде прехвърлена към външният дълг на страната, твърди източник, близък до Макрон.  ", "date": "2019.08.25", "title": "Голям смях: Така Борис Джонсън и Туск преговарят за цената на Брекзит"}
{"url": "http://epicenter.bg/article/Iranskiyat-vanshen-ministar-e-pristignal-v-Biarits--no-ne-se-planirat-razgovori-sas-SASht/191144/7/0", "text": "Иранският външен министър Мохамад Джавад Зариф кацна във френския морски курорт Биариц в неделя за преговори по време на срещата на върха на Г-7, заяви говорител на иранското външно министерство, цитиран от AFP. \"Зариф ... пристигна в Биариц, където се провежда срещата на Г-7, за да продължи разговорите по отношение на последните мерки между президентите на Иран и Франция\", написа в социалната мрежа „Туитър“ говорителят Аббас Мусави, визирайки техните усилия за спасяване на иранската ядрена сделка.   Френският президент Еманюел Макрон и иранският му колега Хасан Роухани проведоха поредица от телефонни разговори през последните седмици, насочени към деескалиране на напрежението между Техеран и Вашингтон. Източник от френското президентство заяви за агенцията, че не са предвидени разговори между ирански и американски представители, което бе потвърдено и от иранската страна.", "date": "2019.08.25", "title": "Иранският външен министър е пристигнал в Биариц, но не се планират разговори със САЩ"}
{"url": "http://epicenter.bg/article/Vtori-republikanets-igrae-za-nominatsiya-sreshtu-Tramp/191146/7/0", "text": "Втори републиканец обяви, че ще се бори с президента Доналд Тръмп за номинацията на партията за президентските избори в Съединените щати през ноември догодина, предаде Франс прес и БТА.    Тръмп \"е едно дете\", аргументира решението си Джо Уолш, водещ по консервативно радио и бивш конгресмен, избран като представител на Чаеното парти - консервативно течение в Републиканската партия. В интервю за телевизия Ей Би Си днес той нарече президента на САЩ \"некомпетентен\".    \"Няма да можем да понесем още четири години Доналд Тръмп. . . Той е жесток. Той е расист. Той е нарцистичен. . . Ето защо се кандидатирам за президент\", обяви Уолш. Неговата кандидатура е повече символична, отколкото да представлява заплаха за американския президент, който има подкрепата на повечето републикански избиратели и конгресмени и не се съмнява, че ще бъде номиниран от партията за нов мандат на поста. Тя обаче е втората срещу Тръмп след тази на умерения Бил Уелд, бивш губернатор републиканец на щата Масачузетс, отбелязва Франс прес.    Сегашният президент на САЩ няма да е първият, който ще има съперник в борбата за номинацията на своята партия в стремежа си към преизбиране. През 1980 г., например, демократът Джими Картър трябваше да се състезава до края на първичните избори срещу сенатор Тед Кенеди. В крайна сметка Картър получи номинацията на партията, но загуби на изборите срещу кандидата на републиканците Роналд Рейгън, припомня Франс прес.    Очаква се републиканците да организират първични избори през 2020 г. Ако обаче не се появи поне един сериозен опонент на Тръмп, тези избори може да бъдат чиста формалност.     ", "date": "2019.08.25", "title": "Втори републиканец играе за номинация срещу Тръмп"}
{"url": "http://epicenter.bg/article/Naprezhenie-mezhdu-Tramp-i-Makron-zaradi-Iran-/191148/7/0", "text": "Президентът на САЩ Доналд Тръмп отрече съобщения на френското правителство, че лидерите от Г-7 са се споразумели да бъде упълномощен френският президент Еманюел Макрон да разговаря с Иран и да му предаде послание от името на групата на развитите демокрации. Това предадоха световните агенции, цитирани от БТА. Той обаче отбеляза, че не се противопоставя на такива контакти.  \"Не мога да спра хората да говорят. Ако искат да говорят, могат да говорят\", посочи Тръмп на среща с японския премиер Шиндзо Абе. Той каза, че подкрепя всякакви контакти на Макрон, насочени към успокояване на напрежението и отбеляза, че Абе също се опитва да разговаря с Иран.  \"Всички страни от Г-7 искат да избегнат конфликт с Иран. Президентът на САЩ Доналд Тръмп много ясно го каза\", изтъкна по-рано днес Макрон пред телевизия Ел Се И (LCI). Той добави, че страните от Седморката са се споразумели по съвместна позиция за Иран. \"Такова единство е много важно, тъй като позволява да се избегнат разногласия, които в крайна сметка само отслабват позициите на всяка от страните\", подчерта френският президент.  Президентът Доналд Тръмп, цитиран от ДПА, каза също така, че има разногласия в Г-7 за това дали да бъде поканена Русия обратно в клуба. Той изтъкна, че това би било полезно и позитивно, но че другите не са се съгласили с него.  \"Не беше взето решение. Не сме гласували нищо\", каза Тръмп пред журналисти на срещата си с Шиндзо Абе.  ", "date": "2019.08.25", "title": "Напрежение между Тръмп и Макрон заради Иран!"}
{"url": "http://epicenter.bg/article/Voenni-samoleti-se-vklyuchvat-v-gaseneto-na-pozharite-v-Amazoniya/191151/7/0", "text": "Амазония продължава да гори. Папа Франциск призова католиците да се молят за бедстващия район, съобщи БНТ.  Бразилският президент Жаир Болсонаро предизвика поредни гневни критики. В разгара на демонстрациите срещу неговото управление той посети комедийно представление.   От бразилския институт за космически изследвания съобщиха, че от сряда до петък са лумнали още 700 огнища.    След президентския указ, 43 хиляди военни са изпратени в Амазония да потушават пожарите. В борбата със стихията се включиха и военни самолети. Операцията ще продължи месец. Опасенията са, че ако пожарите не бъдат овладяни скоро, пораженията ще са огромни.    Горят и амазонските гори в Боливия. Вече са унищожени почти милион хектара.    За потушаване на пламъците боливийците използват и Боинг 747.    Амазония се простира в 12 държави. 67 процента от горите са в Бразилия. Пожари има и в Перу и Колумбия. Колумбийският президент призова международната общност за финансова подкрепа за борбата с огнената стихия. ", "date": "2019.08.25", "title": "Военни самолети се включват в гасенето на пожарите в Амазония"}
{"url": "http://epicenter.bg/article/-Nezavisimaya-gazeta--Rusiya-mozhe-da-razpolozhi-raketi--Kalibar--vav-Venetsuela-i-v-Kuba/191152/7/0", "text": "Русия може да разположи ракети „Калибър“ във Венецуела и в Куба, пише руският вестник “Независимая газета“, цитиран от \"Фокус\".   Русия вече има право да реагира симетрично на опитите на САЩ да създаде оръжия, които по-рано бяха обхванати от Договора за премахване на ракети със среден и по-малък обсег (ДРСМО). Такова мнение изразиха военните експерти пред изданието, коментирайки инструкциите на президента Владимир Путин към Министерството на отбраната и руското външно министерство да \"предприемат всеобхватни мерки\" във връзка с американските тестове на 18 август на нова крилата ракета. Това са геополитически мерки, за прилагането на които Руската федерация има международна правна база с някои държави от Латинска Америка. Както каза военният експерт генерал-майор Владимир Богатирев пред НГ, „Русия има правни основания в отговор на появата на нови оръжия от САЩ след напускането на ДРСМО да разположат своите подводници и кораби с ракети със среден и по-малък обсег в относителна близост до границите на САЩ \". Богатирев, който ръководеше един от отделите на Министерството на отбраната на Руската федерация, преди да бъде прехвърлен в резерва, припомни, че на 15 август министърът на отбраната Сергей Шойгу и министърът на отбраната на Венецуела Владимир Падрино Лопес подписаха споразумение за взаимни посещения на военни кораби на двете страни. „Венецуела има отлични морски пристанища, в които кораби и подводници на руския флот могат редовно да влизат, да попълват запаси и след това да изпълняват бойни задачи край бреговете на Северна Америка“, отбелязва експертът. Той посочи, че почти всички нови космически кораби на руския флот и новите дизелово-електрически подводници са въоръжени с крилати ракети „Калибър“ със среден обсег, които бяха изпробвани в Сирия. През 2015-2017 г. ракети „Калибър“ бяха използвани в Сирия от над 2 хиляди км от фрегатите „Адмирал Есен“, „Адмирал Григорович“, както и от подводниците Краснодар, Велики Новгород и Колпино. Тези и други кораби и подводници могат да изпълняват задачи в Карибите, в Тихия и Атлантическия океан “, казва източникът. Освен това, според експерта, „една от мерките за неутрализиране на потенциалните заплахи от новите американски оръжия, включително наскоро изпробваната американска крилата ракета, може да бъде хиперзвуково оръжие. По-конкретно, това е ракетата „Циркон“, способна да удря наземни и повърхностни цели на разстояния над хиляда километра “. Генералът отбеляза, че ракетата \"Циркон\", която може да лети със скорост от около девет пъти скоростта на звука, е проектирана за многоцелевите ядрени подводници „Ясен-М“ и „Хаски“, както и за надводни кораби.  ", "date": "2019.08.25", "title": "„Независимая газета“: Русия може да разположи ракети „Калибър“ във Венецуела и в Куба"}
{"url": "http://epicenter.bg/article/AIKB-podkrepya-merkite-na-Saveta-za-kibersigurnost/191123/4/0", "text": "АИКБ ще подкрепи комплекс от мерки на Съвета за киберсигурност и продължава да настоява за пълен одит на киберсигурността в държавната администрация. Това се казва в декларация на Асоциацията, изпратена до медиите.    Асоциацията на индустриалния капитал в България (АИКБ), в качеството си на национално представителна работодателска организация изразява своята подкрепа за бързата реакция на вицепремиера и председател на Съвета по киберсигурността – г-жа Марияна Николова във връзка с катастрофалното изтичане на бази данни от Националната агенция по приходите (НАП), се казва в документа.    Според работодателите евентуални промени в Наказателния кодекс трябва да се правят след задълбочен анализ на фактите и оценка на въздействието.    От Асоциацията са на мнение, че в момента доверието в държавността е \"във висша степен минимизирано\". Те са категорични, че изтеклите бази данни на НАП показват драстичен пробив в защитата на правата на физическите лица при обработване на личните им данни    Работодателите настояват за пълно разследване на случая от независими външни на системата експерти. От АИКБ са на мнение, че е нужна незабавна промяна в начина, по който работи държавата с електронните данни на българските граждани и българския бизнес. Държавните институции, както и външни експерти и компании за сигурност би трябвало да одитират и да опитват пробиви на изградената инфраструктура, а Държавната агенция за електронно управление трябва да наложи минимални критерии за сигурност при проектиране и изпълнение на е-услуги от държавните институции, подчертават от Асоциацията.    Бизнесът отново настоява за незабавен одит на IT сигурността във всички държавни институции при въвеждането на електронно управление.        Асоциацията на индустриалния капитал в България (АИКБ), в качеството си на национално представителна работодателска организация изразява своята подкрепа за бързата реакция на вицепремиера и председател на Съвета по киберсигурността – г-жа Марияна Николова във връзка с катастрофалното изтичане на бази данни от Националната агенция по приходите (НАП)*.    Ние приветстваме преди всичко бързината и оперативността, с които г-жа Николова постави на разискване необходимостта от адекватна реакция и на трите власти в държавата. Подкрепяме и правилната оценка на Вицепремиера на станалото, която в много отношения съвпада с нашата собствена гледна точка по въпроса. Разбира се, непроменена наша позиция остава, че евентуални промени в Наказателния кодекс следва да се правят след задълбочен анализ на фактите и оценка на въздействието.    Разбира се, добрите намерения на вицепремиера Николова, които ние приветстваме и подкрепяме са само една стъпка към започване на възстановяване на доверието в държавността. В момента, без да правим каквито и да са драматични заявления, доверието в държавността е във висша степен минимизирано. Вече имахме възможността да заявим, че всякакъв опит за „замитане“ на случилото се руши българската държава. Затова АИКБ подкрепя навременната реакция на г-жа Николова и продължава да настоява за пълно разследване на случая от независими външни на системата експерти.    Като отчита адекватността на направената първа стъпка, АИКБ продължава да призовава изпълнителната власт незабавно да изготви и да даде ход на изпълнението на план за действие за намаляване на вредата от случилото се и управление на произтичащите рискове.    Ние не можем да не продължим да напомняме, че „цифровата катастрофа“ с НАП е рецидив, че тя дойде след предишни много тревожни сривове на държавната цифрова политика, а именно проблемите с търговския регистър, преминаването към електронни винетки и др. И преди сме заявявали и сега ще повторим, че подобни провали са изключително обезпокоителни, недопустими и позорящи за държава, която има претенциите да бъде регионален лидер в информационните технологии. Ние изцяло подкрепяме амбициите на изпълнителната власт в тази област, но смятаме, че те ще бъдат напълно компрометирани ако няма поуки и положителни последици от злополучията с търговския регистър, електронните винетки и НАП.    АИКБ остава на позицията си, че подобни „цифрови катастрофи“ ще продължат да стават и в бъдеще, ако не се осъществи незабавна промяна в начина, по който работи държавата с електронните данни на българските граждани и българския бизнес.    Ние продължаваме да настояваме, че създаването, поддръжката и управлението на електронните услуги е непрекъснат процес, като при проектирането на системите сигурността е водеща. Държавните институции, както и външни експерти и компании за сигурност би трябвало да одитират и да опитват пробиви на изградената инфраструктура, а Държавната агенция за електронно управление трябва да наложи минимални критерии за сигурност при проектиране и изпълнение на е-услуги от държавните институции.    Ние сме окуражени от решителността на вицепремиера Николова и готовността й да се бори с дигиталната престъпност. По тази причина, ние се обръщаме както към правителството като цяло, така и към нея в личен план, в качеството й на председател на Съвета по киберсигурност с повторното настояване за незабавен одит на IT сигурността във всички държавни институции при въвеждането на електронно управление, каквото трябваше отдавна да е факт. Вярваме, че подобно действие изисква освен всичко друго и твърдост на характера, каквато г-жа Николова видимо има.    АИКБ е готова да съдейства със своя експертен потенциал, там където това е уместно, за изпълнение на всички задачи, възникнали около очевидно много тежкото състояние на кибернетичната сигурност в държавната администрация.    *АИКБ вече даде своята оценка на мащаба на сполетялото ни „цифрово бедствие“. В отделна предишна декларация, Асоциацията заяви: „В епохата на всеобхватна цифровизация подобно събитие може да се определи единствено като катастрофа. Фактите говорят сами – изтеклите бази данни на НАП показват драстичен пробив в защитата на правата на физическите лица при обработване на личните им данни, неизпълнение на задължения за страната ни, произтичащи от Регламент (ЕС) 2016/679 на Европейския парламент и на Съвета от 27 април 2016 г. относно защитата на физическите лица във връзка с обработването на лични данни и относно свободното движение на такива данни и за отмяна на Директива 95/46/ЕО (Общ регламент относно защитата на данните) (ОВ, L 119/1 от 4 май 2016 г.), в това число компрометирани данни на милиони български граждани, съдържащи се в договори, информация за възнаграждения, доходи, кредити, IP-адреси, декларации, имена, ЕГН, адреси, данни на български фирми с техните ЕИК и адреси, мейли, регистрационни номера на автомобили, номера на сертификати за електронни подписи; пълната органиграма на НАП с хеширани пароли и пълни данни на служителите на НАП със заеманите позиции; данни на българите, живеещи в чужбина, които получават пенсии извън България и са се отказали от здравно осигуряване в България. Особено загрижени сме относно изнесените факти, че кражбата на данните е осъществена 20 дни преди откриването й, а НАП въобще не са отчели и регистрирали неправомерното извличане на данните от сървърите им, и едва след публикуването на част от информацията е констатирана кражбата. Всичко това говори за ниско ниво на защита и сигурност на данните, за некомпетентност или небрежност на отговорните лица, което поставя под риск националната сигурност и функционирането на държавата“. ", "date": "2019.08.25", "title": "АИКБ подкрепя мерките на Съвета за киберсигурност"}
{"url": "http://epicenter.bg/article/Plodoled-i-smokinovo-kafe---atraktsiyata-na-fermerskiya-pazar-v-Sofiya/191126/4/0", "text": "Плодоледът и смокиновото кафе се превърнаха в истинска атракция на фермерския пазар в София. Той се намира на ул. „Оборище“, зад храм „Св. Александър Невски“ и от началото на годината се провежда всяка последна неделя от месеца, предаде репортер на БГНЕС.    „Това е последният фермерски пазар от сезон лято. Повечето ни фермери са на полето и затова днес изложителите са по-малко, но въпреки това са 67. По-голямата част от изложителите са фермери, но има и занаятчии“, каза за БГНЕС Николай Генов, който е председател на кооперация „Хранкооп“ и организатор на фермерските пазари в града.    На пазара изобилства от плодове и зеленчуци – дини, пъпеши, грозде, домати, краставици. Посетителите могат да си купят млечни продукти – различни видове сирена, кашкавали, както и телешко месо, яйца, сладка, гъби „Шийтаке“, черешово и малиново вино.    „Имаме производител, който предлага плодолед – сладолед само от плодове, както и смокиново кафе“, посочва най-интересното на пазара Генов.    На всеки фермерски пазар традиционно има и арт работилници.    „Едната е детска и в нея се правят различни видове ръчно изработени бижута, а другата е за рисуване на къна. Днес няма да имаме участия на танцови състави, но през следващите четири ще има концерти и хора“, добавя още той.    Специално за БГНЕС Николай Генов обяви, че от края на септември, всеки петък ще се провежда фермерски пазар в Централните хали. Началото ще бъде поставено на 27 септември.    „Той ще бъде част от кампанията ни Good Food, Good Farming. Идеята е пазарът да започва от ул. „Пиротска“, т.е. ще има част отвън, но и вътре в халите“, уточни още той и добави, че намеренията на управата на халите е да върнат българските продукти от производители. ", "date": "2019.08.25", "title": "Плодолед и смокиново кафе – атракцията на фермерския пазар в София"}
{"url": "http://epicenter.bg/article/Prihodite-na-TsGM-rastat--gratischiite-namalyavat/191127/4/0", "text": "След промяната на цените на превозните документи и въвеждането на нови такива през 2016 година, приходите на Центъра за градска мобилност (ЦГМ) от продажба на превозни документи през 2016 година са 107 957 хил. лв. с ДДС, през 2017 г. – 116 689 хил. лв., а през 2018- 120 820 хил. лв. Това казаха за БГНЕС от ЦГМ.  „Постоянното увеличение на приходите се дължи на повишения брой продадени абонаментни карти и най-вече годишните персонализирани карти, които бяха въведени като превозен документ през 2016 година. През 2015 г. броят на продадените карти е 225, а в момента те са 30 000“, посочват от там.    Попитани за какво се използват тези средства от ЦГМ отговориха, че приходите от тази дейност отиват за разплащане на транспортната задача за съответната година. И добавят, че през 2015 година пробегът на градския транспорт е бил 58 485 хил. км, а през 2018 г – 60 557 хил. км.    Повишаването на цената на билета за еднократно пътуване не е покачило гратиса, а е провокирало пътуващите да го заменят с абонаментни карти. Според ЦГМ с тях цената на едно пътуване може да падне до 50 ст.    „След промяната на тарифната политика, която позволи по-евтини годишни абонаментни карти, беше направено проучване, което показа, че гратисът е не повече от 7 на сто. Към настоящия момент анализите на дружеството показват, че той не се е увеличил. Повечето от редовните пътници на обществения транспорт предпочитат дългосрочното решение при закупуването на превозните документи“, посочват от ЦГМ.    Стана ясно още, че близо 240 контрольори следят за редовността на пътниците в градския транспорт. Част от тях работят и като кондуктори в нощния транспорт. Независимо от по-солената цена на билета и глобите не се наблюдава ръст в приходите от санкции.    „През 2015 година когато билетът беше 1 лв., събраните суми от глоби са били 290 000 лева. През 2016 година когато цената на билетчето стана 1,60 лв. приходите от санкции продължиха да растат, но това не важи за 2018 година. Една от причините е, че в средата на 2016 година хората получиха възможност да ползват по-изгодни карти за превоз“, обясняват от дружеството и добавят, че няма определени райони, в които да се наблюдава по-висок процент на нередовните пътници.    „Политиката на ЦГМ е да подпомага редовните пътници като им осигурява повече възможности и по-добри условия. Контролът е само малка част от тази политика. С въвеждането на тикет-системата до края на 2020 г., която в момента е в първата си пилотна фаза, ще има повече данни за редовността на пътниците. С нея се осигурява видео наблюдение, а самата система ще позволи да се събират повече и различни данни. Например системата, която брои пътниците, може да ни каже колко човека се качват, тази за таксуване – колко са валидирали превозните си документи    и разликата ще ни покаже дали има гратис по тази линия, което ще позволи по-добре да насочим функциите на контрольорите. Също така ще знаем и натоварването по дадена линия с обективни, ясни и точни данни в реално време, така че ако се налага, да предложим допълнителни превозни средства по тази линия“, обясняват от ЦГМ.    Попитани за какво ще се използват надвзетите суми в размер на над 70 000 лв. за последните четири години от апаратите за билети, поставени в тролеи и трамваи, от там обясняват, че те отиват в бюджета на „Столичния електротранспорт“, който ги използва за поддръжка и ремонт на съществуващата система за заплащане на услугата. От там уточняват още, че няма как апаратите да започнат да връщат ресто и добавят, че именно с тази цел са сложили надписи, че устройството не връща ресто.    „Това ще се промени с пускането на тикет системата. Тогава тези апарати ще бъдат премахнати“, уточняват от дружеството.    Един от укорите към градския транспорт е, че липсват места за закупуване на билети и карти. От ЦГМ казват, че към момента пунктовете за продажби на билети са общо 63, като нови са изградени в кв. „Гоце Делчев“, автостанция „Изток“ и Нови Искър.    „ЦГМ има и мобилни екипи, които зареждат карти на място в бизнес центрове или районите около София. Има и голяма мрежа от търговци, които работят с ЦГМ. Системата MPASS за дневни и нощни карти работи онлайн, а с тикет системата ще се сложи и край на опашките пред пунктовете за зареждане на превозни документи, защото това ще може да става през мобилно устройство“, заявяват от дружеството.    Ще се запази и съществуващата сега възможност да си купим билет от водача на превозното средство.  ", "date": "2019.08.25", "title": "Приходите на ЦГМ растат, гратисчиите намаляват"}
{"url": "http://epicenter.bg/article/Zaradi-F-16--Ochakva-se-pravitelstvoto-da-poeme-200-mln--leva-nov-dalg/191149/4/0", "text": "200 млн. лева нов дълг под формата на държавни ценни книжа се очаква да бъде поет от правителството. Това ще бъде поредната дългова емисия, след като страната ни реши да плати наведнъж изтебителите Ф-16, съобщава БНР.    Финансовото министерство предлага облигации от 20-годишната емисия, отворена през юни тази година. Именно тогава за първи път в историята на България на пазара бяха пуснати държавни ценни книжа, чийто падеж е след 20 години.    Тази година страната ни има право да поеме максимум един милиард лева нов дълг. Освен 20-годишните облигации финансовото министерство на няколко пъти пуска и книжа за 10 години и половина, като към тази емисия също има сериозен интерес, особено от страна на банките. Това е обяснимо, тъй като ценните книжа се считат за сигурен инструмент, макар и със сравнително ниска доходност. Ако бъдат одобрени поръчки за 200 милиона лева от днешната емисия, общо новопоетият дълг за годината ще бъде 900 млн. лева или близо до лимита, записан в бюждета.    Новите задължения се налагат заради сделката за изтребителите, която частично се финансира по този начин. В средата на август министърът на отбраната Красимир Каракачанов обяви, че парите за военните самолети вече са преведени в Съединените щати в специална сметка на България, както е записано по договор. Неведнъж управляващите са заявявали, че страната ни може да плати техниката наведнъж. Новопоетият дълг отива във фискалния резерв, чието ниво правителството поддържа много над изискуемия в бюджета минимум. ", "date": "2019.08.25", "title": "Заради Ф-16! Очаква се правителството да поеме 200 млн. лева нов дълг"}
{"url": "http://epicenter.bg/article/Izbyagalite-ot-zatvora-v-Stara-Zagora-sa-moldovski-grazhdani/191115/3/0", "text": "Двамата избягали от затворническото общежитие от открит тип към затвора в Стара Загора са молдовски граждани, съобщи Нова телевизия. Лицата Александър Мораро на 24 години и Василе Хаджи на 30 години са пуснати за общонационално издирване.    Те били настанени там преди седмица. Очаквали са трансфер към София, където като чуждестранни граждани е трябвало да изтърпят присъдата си от 4 години и 8 месеца. Първоначално тя е била 7 години, но след направени самопризнания, е намалена.    Вероятно двамата са избягали между 12.00 и 15.00 ч. Преди седмица техните съпруги са ги били посетили в затвора.  Те бяха осъдени заради извършено престъпление през лятото на 2018 г. Тогава двамата взривиха банкомати в Казанлък и Стара Загора. Впоследствие върнали парите.    „В общежитията от открит тип в цяла България телефоните са разрешени. Всеки един затворник може да говори свободно. Нямаме право да ги подслушваме. Преди беше по-различно. Сега моделът е либерализиран. Много по-трудно може да добием информация за техни бъдещи действия”, заяви директорът на затворническото общежитие Запрян Димитров. ", "date": "2019.08.25", "title": "Избягалите от затвора в Стара Загора са молдовски граждани"}
{"url": "http://epicenter.bg/article/Nyama-sleda-ot-dvamata-izbyagali-zatvornitsi--Obyaveni-sa-za-obshtonatsionalno-izdirvane/191150/3/0", "text": "Няма следа от двамата затворници, които избягаха в Стара Загора и те са обявени за общонационално издирване. Двамата са молдовски граждани, избягаха от затворническото общежитие в Стара Загора. Те са излежавали присъди за взривяване на банкомати.   Министърът на правосъдието Данаил Кирилов разпореди спешна проверка за изясняване на обстоятелствата около случая.    Избягалите са 24-годишният Василе Морару и 30-годишният Александър Хаджи, съобщава БГНЕС. Те заедно с 23-годишния Дионис Коджукаро са осъдени за взривяване на банкомати в Казанлък и Стара Загора. И тримата са осъдени на 4 години и 8 месеца лишаване от свобода при общ режим. Настанени са преди 7 дни в общежитието, след като са прекарали 1 година в ареста.    „Молдовските граждани бяха настанени на територията на общежитието на 14 август и в разумен срок трябваше да получат преводни писма за превеждането им в София. Тези писма по наша информация са били разписани в четвъртък или в петък и е било въпрос на дни да бъдат изпълнени и да бъдат закарани в София за доизтърпяване на наказанието към открит тип общежитие към Софийския затвор”, заяви Запрян Димитров, началник на затворническото общежитие.    При бягството си в събота те са намирали на открития фитнес, счупили кльона и избягали в неизвестна посока.    Точно не може да локализираме часа, това е промеждутък между 15 и 15.30 ч., когато виждаме, че тях ги няма и съответно предприемаме действия по горещи следи, връзка с полицията, с РПУ, със следови кучета. Направихме цяло претърсване на района, може би около 2-3 часа с помощ и от корпуса на затвора, с инспектора по охраната на затвора, с всички лица, които са заети по тези мероприятия, добави Димитров.    Малко преди бягството молдовците са имали среща със свои близки. Сънародникът им казал пред разследващите, че не знае нищо за плана им.    Третият молдовски гражданин в обясненията си посочва, че в последните 2-3 дена са били във влошени отношения, не са споделили с него нищо абсолютно. Направили са едно свиждане с близките си, дори с обща кола са дошли близките-приятелката на това третото момче, което е при нас, което е останало плюс жените на тези двамата. Разделили си пътя и по неговите думи са се върнали обратно всичките.    Двамата избягали са били близки, настанени са в обща стая с третия си сънародник. Дори и да са крояли планове, това трудно би достигнало до затворническата управа.    „Не можем да разберем, тъй като те общуват помежду си те си говорят на румънски език. Когато общуват с българите със затворниците, говорят на развален руски, български\", добави Димитров.    ", "date": "2019.08.25", "title": "Няма следа от двамата избягали затворници! Обявени са за общонационално издирване"}
{"url": "http://epicenter.bg/article/BSP---Sofiya-otbelyaza-100-godini-ot-smartta-na-Georgi-Kirkov/191131/2/0", "text": "На днешния ден преди 100 години България се прощава с един от най-достойните си синове - Георги Кирков-Майстора, съобщиха от пресцентъра на БСП.    Представители на БСП - София, общински съветници от групата на социалистите в СОС, районни председатели и членове и симпатизанти на социалистическата партия и на делото на Георги Кирков се събраха пред паметника му на Женския пазар в София, за да отбележат годишнината.    Сред присъстващите бяха членовете на Националния съвет на БСП проф. Янаки Стоилов, Георги Пирински, Юрий Асланов, проф. Ваня Добрева, която е и заместник-председател на Градския съвет на БСП - София, доц. Лъчезар Костов, Ана Пиринска, общинските съветници Иван Таков и Николай Николов, Янко Янков, кандидат на БСП за кмет на район \"Сердика\", заместник-председателят на БАС Евгений Белий, Любка Герасимова, председател на Политически клуб \"Георги Кирков\" и известният психолог Христо Монов.    \"Личност като Георги Кирков е истинска гордост за България и за нас, като продължители и пазители на неговите идеи, каза в словото си Иван Таков, председател на Районния съвет на БСП във \"Възраждане\", който беше и домакин на събитието. - Той посвещава живота и талантите си на левите идеи и на мечтата за по-справедлив, достоен и социално устроен живот на българина. Наш дълг е да помним делата му и да не позволяваме забраната и забравата да ги изличат от паметта на българите. Събития, като днешното, са много важни, тъй като чрез тях можем да спрем покорния отказ от истинската ни история, от подмяната, от цензурата, от лъжите, от опита за изтриване на народната памет. Защото народ без памет няма бъдеще\".    Светът се намира в тежка морална криза. Безпардонният капитализъм ограбва ценностите, здравето, знанието, спокойствието и природата ни. Отнема ни свободата, отбеляза в словото си заместник-председателят на Районния съвет на БСП във \"Възраждане\" Ана Пиринска.    \"Длъжници сме на Кирков и неговите завети, защото в днешната уродлива капиталистическа действителност се оказваме неспособни да четем, да разпространяваме, да осмисляме и да подемем, както пише Кирков \"великата неравна борба за оздравяването на нашето общество и за насочването му в естествения път на модерното социално и политическо развитие, като оставаме винаги верни на себе си и на идеалите на социалната революция\", каза още Ана Пиринска. - Благодарение на своите качества, на непоколебимата си убеденост в социалистическата кауза и на моралното си превъзходство, Георги Кирков печели уважение и доверие. Дали и днес Българската социалистическа партия може да се гордее с подобни предимства? Кирков дълбоко ненавижда ония, които правят от Партията кариера и които преследват лични сметки. Той е безпощаден към всички, които гледат на Партията като на хан и се бори с онези, които превръщат партийните организации в място за пустословие. Ето защо единственият начин да опазим историческата си памет, както пише Борис Борисов в статията си \"Ораторското изкуство на Георги Кирков\", без обаче да се превърнем в консерватори, в обърнати към миналото ретроградни политически дейци, е да се стремим да съчетаваме почитта и уважението към ярките фигури на социалистическото движение с модерното социално и политическо развитие в името на човешкия прогрес!\". ", "date": "2019.08.25", "title": "БСП - София отбеляза 100 години от смъртта на Георги Кирков"}
{"url": "http://epicenter.bg/article/Koloni-ot-avtomobili-na-granitsata-s-Gartsiya/191132/2/0", "text": "Колони от автомобили са се образували на граничен пункт „Кулата” и в двете посоки. Това съобщава „Фокус”.    Трафикът е интензивен. Преминаването през границата отнема над 15 минути.    Опашките от превозни средства са както на изхода за леки, така и за товарни автомобили. ", "date": "2019.08.25", "title": "Колони от автомобили на границата с Гърция"}
{"url": "http://epicenter.bg/article/Stolichnata-obshtina-kupuva-52-novi-elektrobusa/191138/2/0", "text": "Столична община подаде апликационната форма по проекта за закупуване на 52 нови електробуса с финансиране по Оперативна програма „Околна среда“ (ОПОС). С тях ще бъде осигурен транспорт от кварталите до спирки на метрото. Това съобщиха от пресцентъра на Общината   Маршрутите за кв. „Горна Баня“, „Овча купел“, „Люлин“ и „Витоша ВЕЦ Симеоново“ са разработени и предстои тяхното обсъждане.  Електробусите ще са два вида. 30 от тях ще са с дължина от 5.5 до 7.5 метра, а останалите 22 буса ще са между 7.6 и 9.6 метра.  Тази година Столична община кандидатства за финансиране по ОПОС с 3 проекта – за трамваи, електробуси и тролеи. От миналата година в София се движат първите 20 електрически автобуси, които са 12-метрови.   ", "date": "2019.08.25", "title": "Столичната община купува 52 нови електробуса"}
{"url": "http://epicenter.bg/article/Glavniyat-myuftiya-prizova-roditelite-da-prashtat-detsata-si-na-religiozni-kursove/191140/2/0", "text": "Главният мюфтия Мустафа Хаджи призова родителите да пращат децата си на религиозни курсове, предаде БНР.   Близо 600 деца в Смолянско посещават курсове по Коран. Пред централната джамия в Рудозем се проведе тържествен Хатим-Курбан. По време на религиозното тържество, 42 деца от региона участваха в първото четене на текстове от свещената книга на мюсюлманите.   На събитието присъстваха политици и главният мюфтия на България Мустафа Алиш Хаджи:  \"Живеем във време, в което насилието, убийството поругаването на човешката чест и човешката същност стана всекидневие. Все още разбирането на ролята на религията в реалния човешки живот е недостатъчно. Все още продължаваме да мислим, че паричните средства са тези, които ще направят богати. Молбата ми към вас е направете всичко възможно да не остане нито едно дете, което да не е минало през курса. От самото детство децата биват възпитавани как той да бъде наглият, да бъде успяващият без да съобразява с някакви ценности\".  ", "date": "2019.08.25", "title": "Главният мюфтия призова родителите да пращат децата си на религиозни курсове"}
{"url": "http://epicenter.bg/article/Arheolozi-otkriha-mramorna-plocha-s-gratski-nadpis--posveten-na-kulta-kam-Bogoroditsa/191141/2/0", "text": "Мраморна плоча, разделена на четири фрагмента, с текст на гръцки в стила на Омир е открита до раннохристиянската базилика, която се намира на два километра източно от село Шкорпиловци, община Долни Чифлик, съобщи БНР.   Информацията съобщил за Радио Варна д-р Христо Кузов, ръководител на разкопките, които са подновени след 40-годишно прекъсване.    Д-р Кузов обясни, че надписът е постетен на култа към Богородица и представлява обръщение от Евфемия, дъщерята на император Маркиан. Кузов обясни пред БНР, че този надпис е голяма рядкост за късноантичната епоха:    Плочата ще бъде реставрирана и изложена в Регионалния исторически музей във Варна. Археолозите се надяват да намерят и други епиграфски паметници в близост до базиликата в Шкорпиловци. Пълният текст на надписа: -οι ἐμὸν, [Δέ]σποινα, πέ|λει βασιλήϊον ἔρνος. ’Eσθλὴ, ἀλεξίκακος, Εὐφημ|[ί]αν με καλεῖσθαι οὔνομ’ ἑὸν | ἐκέλευσεν ἐφημοσύνη γενετ|ῆρος Μαρκιανοῦ μεδέοντο|ς ὅλης χθόνος ἠδὲ θαλάσσης. „- - -, Господарке, е моят императорски произход. О, великолепна избавителко от злото, да се наричам с името Евфемия (“благословия, възхвала”) ме задължи повелята на моя родител Маркиан, управляващ цялата земя и море.“   ", "date": "2019.08.25", "title": "Археолози откриха мраморна плоча с гръцки надпис, посветен на култа към Богородица"}
{"url": "http://epicenter.bg/article/Ekaterina-Zaharieva-zaminava-na-poseshtenie-v-Rumaniya/191143/2/0", "text": "Вицепремиерът и министър на външните работи Екатерина Захариева заминава на 26 август 2019 г. на посещение в Румъния, съобщиха от пресцентъра на Министерството на външните работи (МВнР).    Българският първи дипломат ще се срещне с министър-председателя на Румъния Виорика Данчила, с външния министър Рамона Манеску и с делегирания министър по европейските въпроси Джордже Чамба.    Захариева ще бъде гост на посланическата конференция на румънската дипломатическа служба и ще изнесе лекция пред ръководителите на румънските дипломатически мисии по света.    Румъния е сред водещите търговски и икономически партньори на България. През 2018 г. стокообменът между двете страни възлиза на 4,6 млрд. евро, което е със 7 на сто повече спрямо 2017 г.    България и Румъния си сътрудничат активно и в областта на енергетиката, здравеопазването, туризма, транспорта. Тази година двете страни отбелязват 140 години от установяване на дипломатическите отношения, допълват от МВнР.  ", "date": "2019.08.25", "title": "Екатерина Захариева заминава на посещение в Румъния"}
{"url": "http://epicenter.bg/article/Zhegata-ne-otstapva--Maksimalnite-temperaturi-utre-shte-sa-mezhdu-31--i-36-/191145/2/0", "text": "През нощта над България ще бъде ясно и почти тихо. Утре отново ще е слънчево, след обяд - и горещо. Това съобщи за Агенция \"Фокус\" Мартин Славчев, дежурен синоптик в Националния институт по метеорология и хидрология (НИМХ). След пладне ще има временни увеличения на облачността, но само на отделни места в планинските райони ще превали краткотрайно. Ще духа слаб до умерен източен вятър. Максималните температури ще са между 31° и 36°. По Черноморието ще е предимно слънчево и топло. Ще духа умерен източен вятър.  Максималните температури ще са между 28° и 31°. Вълнението на морето ще е 2 - 3 бала. Температурата на морската вода е 26 - 28°. В планините ще е предимно слънчево. След обяд ще има временни увеличения на облачността и на места в масивите от Западна и Централна България ще превали краткотрайно. Ще духа умерен до силен вятър от източната четвърт. Максималната температура на височина 1200 метра ще е около 23°, на 2000 метра - около 16°. Атмосферното налягане ще се задържи малко по-високо от средното за месеца. През следващите дни времето ще се задържи без съществена промяна - предимно слънчево, в следобедните часове с временни увеличения на облачността. Ще остане горещо, с максимални температури над 30°, на места ще достигат 35°-36°. Вятърът от изток-североизток ще се запази, ще е слаб до умерен, в Източна България - по-често умерен.  ", "date": "2019.08.25", "title": "Жегата не отстъпва! Максималните температури утре ще са между 31° и 36°"}
