{"url": "http://epicenter.bg/article/Prof--Asen-Baltov--Blizo-2000-dushi-se-ozovaha-v--quot-Pirogov-quot--po-praznitsite/202385/2/0", "text": "За две денонощия и половина през \"Пирогов\" са преминали 1850 пациента, каза проф. Асен Балтов, директор на лечебното заведение, в ефира на БНТ.    По думите му в \"Пирогов\" не е имало много пациенти от началото на празниците.    \"Не беше много натоварено. За две денонощия и половина са преминали 1850 пациента, от които обаче 550 са деца до 18 години, като останаха на лечение 170 възрастни и 50 деца. Тук режимът на лечение си е постоянен, 24-часов, което означава, че ние продължаваме да работим като в непочивните дни. Бяха извършени общо 60 оперативни интервенции - 15 при млади и 45 при възрастни пациенти\", заяви проф. Асен Балтов, директор на УМБАЛСМ \"Н. И. Пирогов\".  Едни от най-натоварените кабинети бяха вътрешните болести, педиатрията, травматологията и хирургията, добави той. За разлика от други години, по-малко са случаите на прекомерно потребилите алкохол.    По думите му са имали един-единствен случай с пиратка при един 60-годишен пациент. \"Апелирам за новогодишните празници много да внимават всички.  Има доста пациенти не само от София, но и от цяла България с по-тежки травми. Знаете, имаше няколко по-сериозни катастрофи\", каза още той.    Балтов заяви, че няма случаи на деца, употребили алкохол. \"Повечето деца, които са приети в периода, са свързани с откритият преди година спешен педиатричен кабинет. Затова приемът на млади пациенти през този кабинет се увеличава', каза той.    Те са обикновено около 100 на денонощие, което доста увеличи спешният прием на пациенти в \"Пирогов\". Общо за цялата година е с 12 000 повече спрямо миналата година.    Нова информация за възникване на пожара в болницата няма и се изчаква да приключи разследването, каза директорът на болницата.    А с настъпването на Новата година се очаква да започнат и ремонтите в лечебното заведение.    Проф. Балтов сподели, че очакват ремонтите да започнат буквално след празниците.\"Успяхме да получим кредит от 13 млн. лева, с което ще бъдат обновени 5 сгради на \"Пирогов\"\", каза шефът на болницата.  ", "date": "2019.12.26", "title": "Проф. Асен Балтов: Близо 2000 души се озоваха в \"Пирогов\" по празниците"}
{"url": "http://epicenter.bg/article/DPS-otbelyazva-35-tata-godishnina-ot-Vazroditelniya-protses-v-Kardzhaliysko/202386/2/0", "text": "ДПС в област Кърджали ще отбележи 35-тата годишнина от събитията по време на т.нар. „Възродителен процес“.    Първата проява е в кирковското село Могиляне, където през декември 1984 година местните жители протестират срещу смяната на имената им. Дадени са три жертви, една от които е 18-месечната Тюркян.    На проявата се очаква да присъстват лидерът на ДПС Мустафа Карадайъ, както и депутати от Движението, кметове и гости от съседна Турция.  По-късно през деня възпоменателен митинг ще се проведе и в Момчилград.  ", "date": "2019.12.26", "title": "ДПС отбелязва 35-тата годишнина от Възродителния процес в Кърджалийско"}
{"url": "http://epicenter.bg/article/Borisov-e-na-myastoto-na-proverkite-za-vodata-v-rayona-na--quot-Stomana-quot-Pernik/202387/2/0", "text": "Третият ден от Коледните празници се оказа напрегнат за премиера Бойко Борисов, който отново подкара тойотата и тръгна на инспекции. Борисов изненадващо провери проблемите по водопреносната мрежа на Перник. Провери и моста на АМ \"Струма\", на който бе извършен спешен ремонт след пожар през лятото. Съоръжението вече е изцяло ремонтирано. След това премиерът продължи към новостроящия се участък на магистралата. \"Честита Коледа! Как сте, лъвове?\", обърна се към работниците на магистралата той. Зам.-министърът на строителството Николай Нанков, който е заедно с премиера, обясни как върви строителството и над какво конкретно се работи в момента.   Сутринта министър-председателят изненадващо пристигна в района на \"Стомана\" - Перник сутринта, за да проследи аварии или отклонения са причината за изчезването на 1/3 от водата на Перник. Той пряко предава посещението си във Фейсбук профила си. ВиК-мрежата е от 1954 г., всичко е на решето, разясниха експерти на министър-председателя.   Борисов бе придружен от заместник-министъра на регионалното развитие и благоустройството Николай Нанков и от министъра на икономиката Емил Караниколов.    На мястото бе и областният управител на Перник Емил Костадинов. Той подчерта, че проблемът е основно в остарялата водоснабдителна инфраструктура, която не е подменяна от 1954 година.  Министър Караниколов изтъкна, благодарение на фирмата, която работи на място, вече има измервателна апаратура.    \"Знаеш ли колко градове си завършиха водните проекти? На 60-70 години е тази мрежа\", заяви премиерът Борисов.    \"Само за 15 дни имаше 150 аварии повече\", запознаха премиера от местното ВиК.    \"След Нова година ще имаме пълната картина какво влиза в града от язовира. След като вържем нещата тук, отиваме към Батановския водопровод. В момента само гадаем, не знаем какво влиза и какво излиза от язовира\", допълни човек от ръководството на водното дружество.    \"На практика правим нова водопроводна система\", коментира Борисов.    \"Проектите са минали на експертен съвет, той ще бъде субсидиран с целева субсидия\", каза заместник-министърът на регионалното развитие Николай Нанков. Според него, големият шанс за реализиране на водния проект на Перник, е бил изпуснат през 2012 година.    \"Емо, тебе те оставям тук, ще ти пратя още хора по водопроводите. Съответно тези подозрения, за които говорим, машината ще ги заснеме и ще видим дали проблемът е във водопровода. Искам \"Икономическа полиция\" да мине с прокурорите, да бъде събрано и разпитано всичко по трасето. Такава безогледна безотговорност - тук няма невинни десетилетия наред! Караниколов остава тук, да кажат защо няма измервателни уреди на язовира и какво са взели\", възмути се Бойко Борисов.    Според Борисов в момента в община Перник на практика се изгражда в движение нова водопроводна и канализационна система. \"На практика правим нова водопроводна система в движение. От близките градове командировъчни екипи на ВиК да влязат по ремонтите, бързо да кажат какви материали са нужни, за да не се разкарваме само, а да докараме и материали: тръби, фуги\", заяви премиерът. \"Да се извика проектант за пречиствателната станция. Ако трябва за пречиствателната станция, за да не се губят тези води, пуснете по национална сигурност поръчка - да стане веднага\", нареди Борисов.    Според Николай Нанков в момента се осигуряват както водоноски, така и минерална вода. Министърът на икономиката Емил Караниколов увери, че проблемът с водната криза в Перник ще бъде успешно решен. \"Ние ще направим всичко възможно да осигурим питейна вода и мисля, че ще се справим, но проблемът с инфраструктурата в Перник е трагичен\", посочва той. По думите на Караниколов, благодарение на фирмата, която работи на място, вече има измервателна апаратура.    Екипи от ВиК-Враца и ВиК-Стара Загора също са включени, проверява се мрежата по Клон 2, става въпрос за участък от около 800 метра, в които се губят около 80 литра в секунда. В него няма доказани консуматори, затова се търсят къде са предполагаемите аварии. Само за един месец са станали със 150 повече аварии, отколкото преди, заради амортизираното водоснабдяване и режима. На 24 декември министър-председателят Бойко Борисов се срещна в Министерския съвет с представители на кризисния щаб на Перник, сформиран във връзка с бедственото положение в общината. На нея присъстваха вицепремиерът Томислав Дончев, министърът на икономиката Емил Караниколов, кметът на града Станислав Владимиров и областният управител Емил Костадинов.    В хода на разговора премиерът Борисов беше информиран за предприетите мерки във връзка с водната криза в района. Решението беше да започне обследването на загуби по мрежата по Клон 2, където по моментни изследвания се губят по около 90 l/s.    ", "date": "2019.12.26", "title": "Борисов провери на място къде се губи водата за Перник! Инспектира и АМ \"Струма\" (ВИДЕО)"}
{"url": "http://epicenter.bg/article/Rusenska-bolnitsa-izpisva-novorodeni-v-koledni-kostyumi/202389/2/0", "text": "В русенската болница \"Медика\" обличат всички бебета в коледни костюми в дните до Нова година, съобщава Нова телевизия. Празнично е и в неонатологията в болница \"Канев\". Там бебетата спят в червени чувалчета с шапчици като на джуджета.    „Решихме да внесем малко свежест и и уют в нашето ежедневие и да станем съпричастни с коледното чудо”, заяви Татяна Итова, началник \"Неонатология\" УМБАЛ \"Медика\".   Идеята за коледните костюми за бебета хрумнала на доктор Итова преди време. Решила да потърси от къде може да се снабди отделението с дрехите. Установила, че се продават и не е нужно да бъдат ушити по поръчка. А най-голямата радост била за майките, някои от които за пръв път виждали рожбите си и то в празнична премяна.    „Първоначално бяха много изненадани, с много топли чувства. Освен това решихме да направим и по един подарък на всяко изписано дете от нашето отделение-снимка по избор със семейството или само на новороденото”, каза д-р Итова.    Цветелина ражда момиченце в друга от русенските болници. Когато за пръв път вижда дъщеря си Моника, тя била облечена в миниатюрен костюм на Дядо Коледа.    Навръх Коледа близките на Цветелина посрещнаха новият член на семейството. Младата майка си пожела здраве, късмет любов и благоденствие за цялото ми семейство и за всички хора. ", "date": "2019.12.26", "title": "Русенска болница изписва новородени в коледни костюми"}
{"url": "http://epicenter.bg/article/Borisov-po-vreme-na-inspektsiyata-na-AM--quot-Struma-quot--Balgarskiyat-kazan-v-ada-ne-se-pazi-/202392/2/0", "text": "В третия ден от Коледните празници премиерът Бойко Борисов провери лично как върви напредъка по строителството на АМ \"Струма\". Инспекцията бе предавана пряко във Фейсбук-профила на Борисов. Там премиерът обяви, че започва строителството на големия тунел на Шипка. И пожела: \"Нека се съревновават!\"   На строежа министър-председателят се засече с евродепутата от ГЕРБ Андрей Новаков. Преди около месец представителят ни в Брюксел защити строежа на АМ „Струма“, след като в Комисията по петициите в Европейския парламент бе отворена петиция срещу изграждането на магистралата в района на Кресна. Новаков посочи, че 90% от всички изказвания са били в полза на това, че строежът трябва да продължи. Но каза и, че ние, българите, сами си \"правим кал\". \"Така е, българският казан в ада не се пази\", съгласи се Борисов.   Заместник-регионалният министър Николай Нанков, който придружава Борисов, отбеляза, че по сегашния проект не се предвижда АМ „Струма“ да мине през Кресна и това не би трябвало да е проблем за доизграждането й.  „Направи се огромно околовръстно“, посочи той.   Преди това премиерът Бойко Борисов инспектира моста на АМ \"Струма\" край Дупница, който беше увреден от пожара през лятото, а след това продължи с участъка към тунел „Железница“ по магистралата. „Много съм доволен от напредъка“, посочи той.   ", "date": "2019.12.26", "title": "Борисов по време на инспекцията на АМ \"Струма\": Почваме големия тунел на Шипка! Нека се съревновават"}
{"url": "http://epicenter.bg/article/Borisov-naredi--Ikonomicheska-politsiya-da-doyde-v-Pernik--vsichko-po-traseto-da-bade-sabrano--razpitano/202393/2/0", "text": "\"Икономическа полиция да дойде в Перник и всичко по трасето да бъде събрано, разпитано, документ по документ да се проверява. Това разпоредих на директора на Главна дирекция „Национална полиция“ Христо Терзийски във връзка с кризата с водата в града\", написа във Фейсбук премиерът Бойко Борисов.   Премиерът дойде на неочаквана инспекция в града. \"Питейна вода за жителите на Перник е осигурена, изпратени са два тира с минерална вода, както и водоноски. Възложих максимално да се ускори работата и по основния ремонт и реконструкция на пречиствателната станция за питейни води на Перник, за което на заседание на МС отпуснахме 3,2 млн.лв.\", написа още в социалната мрежа министър-председателят.  ", "date": "2019.12.26", "title": "Борисов нареди: Икономическа полиция да дойде в Перник, всичко по трасето да бъде събрано, разпитано"}
{"url": "http://epicenter.bg/article/Snyag-na-Petrohan--Patyat-e-opesachen-i-pochisten/202395/2/0", "text": "Натоварен трафик на прохода Петрохан, където вече сняг вали, но пътят е опесъчен и почистен. Това е алтернативен маршрут за пътуващите от Монтана и Видин за София и обратно.    Снежна покривна се е образувала и на пътищата в други проходи. Временно е ограничено движението по пътя Чепеларе – Смолян заради почистване на паднала скална маса върху пътното платно, предаде БНР.    Преминаването за камиони над 12 т е забранено целогодишно, въведени са и ограничения по магистралите и основните пътища у нас.  От 14:00 до 20:00 ще бъде ограничено движението за камиони над 12 тона по автомагистралите и натоварени пътища. Целта е повишаване не безопасността в края на почивните дни.    Съветите към шофьорите са да карат внимателно и да имат вериги, когато минават през проходи.  ", "date": "2019.12.26", "title": "Сняг на Петрохан! Пътят е опесъчен и почистен"}
{"url": "http://epicenter.bg/article/Borisov-inspektira-stroezha-na-tunel--quot-Zheleznitsa-quot--Unikalno--Vseki-100-metra-se-otvoyuvat-v-planinata-/202398/2/0", "text": "Министър-председателят Бойко Борисов инспектира изграждането на най-дългия пътен тунел у нас - тунел \"Железница\" на автомагистрала \"Струма\", съобщиха от правителствения пресцентър. \"Уникално съоръжение, всеки 100 метра се отвоюват в планината, по осем метра на ден тунел се прави\", отбеляза премиерът. Той добави, че българите години наред ще използват изграденото. \"Огромни строежи и хиляди българи работят на тях\", отбеляза още министър-председателят, като изтъкна инфраструктурните проекти, по които се работи в страната.   Заместник-министърът на регионалното развитие и благоустройството Николай Нанков, който също участва в днешната инспекция, отбеляза, че тунелът \"Железница\" ще бъде изграден по нов австрийски тунелен метод, по който вече са построени обекти в Европа. Целият участък е с обща дължина 2,28 км и включва обслужващ тунелен път при южния портал на тунела. Крайният срок за приключването му е 2022 г., а инвестицията възлиза на 222,4 млн. лв. Към момента за лявата тръба на тунела е изпълнен пробив и първична облицовка на 113,10 м от общия метраж на тръбата. За дясната тръба е изпълнен пробив и първична облицовка на 101,10 м от общия метраж на тръбата.  Трасето преди тунела в посока София-Кулата е с дължина 720 м и включва също обслужващ тунелен път при северния портал на съоръжението и мост с обща дължина 515 м дясно платно и 565 м ляво платно. В участъка след тунел \"Железница\" към момента се разчистват площите в рамките на сервитута на пътя. Ще се изградят селскостопански подлез, подпорна и укрепителна стена и отводнителни съоръжения. Ще бъдат реконструирани и ще се изградят инженерни мрежи, аварийна връзка на лявото платно с път I-1 и др., се казва в съобщението. Премиерът Бойко Борисов инспектира и моста на АМ \"Струма\" край Дупница, който беше увреден от пожара през лятото. Съоръжението вече е изцяло ремонтирано, се посочва в съобщението от пресслужбата на правителството.   Борисов отчете инспекцията и във Фейсбук. \"Инспектирах моста на АМ Струма край Дупница, който беше увреден от пожара през лятото. Ремонтните дейности приключиха за 2 месеца и половина. Държавата ще заведе иск, за да си възстанови средствата от виновниците от пожара\", написа в социалната мрежа премиерът.  ", "date": "2019.12.26", "title": "Борисов инспектира строежа на тунел \"Железница\": Уникално! Всеки 100 метра се отвоюват в планината!"}
{"url": "http://epicenter.bg/article/S-dva-chasa-se-izmestva-rezhimat-za-vodosnabdyavane-na-Pernik/202399/2/0", "text": "С два часа днес се измества режимът за водоснабдяване на Перник, съобщава ВиК.    Поради замътване на водата на входа на пречиствателната станция за питейни води в резултат на падналите дъждове и ниското ниво на яз.\"Студена\", е необходимо повече време за пречистване и филтриране на питейната вода, обясняват от ВиК. Ще бъде спазено времетраенето за водоснабдяване по определения график, уверява ръководството на водоснабдителното дружество.  Към момента водният обем на яз.\"Студена\" е 3 938 000 куб.м, при капацитет 25 519 100 куб.м.    Очаква се днес да приключат изкопните и строителни дейности по изграждането на нов водопровод към три блока и детската градина в кв.\"Проучване\", където бе установено наличие на ешерихия коли и водата бе спряна. От водоснабдителното дружество възнамеряват днес да се възстанови нормалното водоподаване към засегнатите от проблема потребители. ", "date": "2019.12.26", "title": "С два часа се измества режимът за водоснабдяване на Перник"}
{"url": "http://epicenter.bg/article/Devet-tezhki-katastrofi-samo-za-denonoshtie-/202422/3/0", "text": "Само за денонощие - 9 тежки катастрофи, 1 загинал, 13 ранени, обобщава БНТ черната статистика. Непълнолетно момче е с опасност за живота след тежка катастрофа във Варна. Инцидентът е причинен от 19-годишен пиян шофьор. Късно снощи на бул. \"Васил Левски\" младежът блъснал друга кола, пътен знак, рекламен билборд и мантинела. Мантинелата не издържала на тежестта на колата и тя полетяла върху паркинга на близкия блок. Там спътникът на шофьора изхвърчал от автомобила и паднал върху паркирана кола. Момчето е стабилизирано, но в тежко състояние. Пияният шофьор е управлявал колата си с над 1,2 промила алкохол.  ", "date": "2019.12.26", "title": "Девет тежки катастрофи само за денонощие!"}
{"url": "http://epicenter.bg/article/Ruskiyat-ministar-na-energetikata---Severen-potok-2--shte-bade-izgraden--nezavisimo-ot-sanktsiite-/202383/4/0", "text": "Газопроводът \"Северен поток-2\" ще бъде завършен въпреки санкциите на САЩ, заяви руският министър на енергетиката Александър Новак в интервю за РБК, предава агенция TACC, цитирана от \"Фокус\". Москва ще завърши проекта, въпреки че понастоящем руската страна все още не знае дали швейцарската компания „Allseas“, наета да положи тръбите газпровода ще успее да завърши проекта, твърди Новак.    \"Твърде рано е да се говори, че „Allseas“ няма да може да завърши газопровода „Северен поток 2\". Те преустановиха работата си, за да се справят с риска от санкции. Независимо от санкциите, тръбопроводът ще бъде завършен, остава да се положат малко по-малко от 160 км тръби“, каза той.    Министърът отбеляза, че „Allseas“ е поискал разяснения от Министерството на финансите на САЩ и едва след получаването на повече информация от страна на компанията ще стане ясно дали ще тя може да продължи работата си.    По-рано американският Сенат одобри законопроекта за военния бюджет на САЩ за 2020 г. В него са предвидени санкции, които администрацията на президента Доналд Тръмп да наложи върху руската енергетика и по-специално върху проектите за газопроводи „Турски поток“ и „Северен поток-2“. На 11 декември Камарата на представителите също гласува успешно документа, и той беше подписан от Тръмп на 20 декември. Ден по-късно компанията изпълнител на проекта „Северен Поток-2“ – швейцарската строителна фирма „Allseas”, обяви че ще преустанови работата си по газопровода.  ", "date": "2019.12.26", "title": "Руският министър на енергетиката: „Северен поток-2“ ще бъде изграден, независимо от санкциите!"}
{"url": "http://epicenter.bg/article/Koleda-v-starite-poshtenski-kartichki/202381/11/0", "text": "Първите пощенски коледни картички се появяват преди 176 години – през 1843 г. във Великобритания. В Германия те започват да се разпространяват широко в началото на ХХ век. Първата коледна картичка е поръчана в Лондон от сър Хенри Коул – британски предприемач и обществен деец, един от основателите на прочутия Музей Виктория и Алберт. През 1843 г. той не е имал време да напише на ръка поздравления до всичките си роднини, приятели и бизнес партньори. По тази причина този много зает човек се обърнал към илюстратора Джон Колкот Хорсли с молба да създаде ескиз, който след това да бъде размножен с помощта на типография. След това картичките са били оцветени ръчно от професионален художник. Възложителят трябвало само да напише името на човека, до когото адресира своите пожелания и да се подпише.    Картичките, които са му останали, след като е изпратил своите пожелания, сър Хенри Коул е продал по един пенс за бройка – огромна цена по онова време, равняваща се на тогавашната средна дневна надница на наемните работници. До наши дни от тази партида от около 1000 бройки са оцелели само дузина. Преди няколко години една такава пощенска картичка беше продадена на аукцион за 25 хиляди евро.        Самата идея не е била нова или революционна. По това време във Великобритания вече са били много популярни картичките за Деня на Свети Валентин. Идеята подобни картички да се изпращат и за Коледа е посрещната първоначално скептично. Смятало се, че те няма да се продават добре, но много скоро благодарение на новите по-евтини начини за печат, а също така намаляването на цената на пощенските услуги в резултат на развитието на ж.п. съобщенията, коледните картички става изключително търсене.  Много скоро в Англия набират популярност картичките, произведени в Германия. Там типографската техника се е развивала по-бързо, което ги е направило по-качествени и по-евтини. Освен това, пак по същото време, благодарение на германския съпруг на кралица Виктория – принц Алберт Сакскобургготски, в Англия започват да се разпространяват някои германски традиции за този празник – коледните елхи и календари.    В САЩ първите коледни картички са напечатани през 1874 г. в Бостън. След няколко години само една бостънска типография е произвеждала вече над 1 милион броя.    Традицията на коледните картички е по-древна, само че те не са били печатани, а рисувани. Продавали са се от манастири, като се започне от средата на XV век. На тях е била изобразена Богородица на кораб, обкръжена от ангели. Корабът е символ на благата вест.    Почти всички коледни картички, печатани в Германия до 1900 г., са изнасяни. Самите немци в последните десетилетия на XIX са предпочитали да изпращат собственоръчно написани писма с пожелания за светлия празник. Те също така са съдържали понякога и стихове и са били украсени с празнични орнаменти.        Изложба на коледни картички от началото на миналия век беше изложена в къщата-музей „Градски бит от 19-ти век” в Стара Загора, предаде кореспондентът на БГНЕС от региона. „…Когато все още се изпращаха картички за Коледа”. Такова име носи приказната изложба на пощенски картички.  Част от тях са изработени преди повече от 100 години. Те са разпределени в две отделни витрини, обхващайки целия 19 век. Картичките с поздравления за Коледа и Нова година от по-новото време се приближават повече до българските традиции и бит – имат сурвачки, погачи, украсени елхи и всички са цветни.        Според представително допитване, проведени преди няколко години назад по поръчка на списание „Апотекен Умшау“, коледни картички изпращат над една трета от германците /35,2%/. От тях 46% са жени и 24% мъже. Сред представителите на по-възрастното поколение този показател е още по-висок – 54,7%. Мнозина са преминали към по-съвременни начини за комуникация, но едното не пречи на другото. Само германските фирми и други институции ежегодно изпращат на своите партньори и клиенти от 50 до 80 милиона коледни картички.     ", "date": "2019.12.26", "title": "Коледа в старите пощенски картички"}
{"url": "http://epicenter.bg/article/Krayat-na-erata-Merkel-nablizhava/202403/11/0", "text": "Ангела Меркел е канцлерка на Германия от 5145 дни. По-дълго от нея е управлявал само Хелмут Кол. Краят на ерата Меркел обаче наближава. Какво постигна тя? И какво ще завещае на Германия?  Нерядко предсказваха края на управлението ѝ. Но ето, че Ангела Меркел е на канцлерския пост вече повече от 14 години. И явно ще довърши и четвъртия си мандат.    Необходимата подкрепа е налице: мнозинството германци желае Меркел да остане начело на правителството до 2021 година - въпреки критиките, отправяни към широката коалиция.        \"Познавате ме\" - в предизборната кампания през 2013 Ангела Меркел заложи именно на това изречение. Ще рече: на мен можете да разчитате, при мен изненадите са изключени. Само че днес светът вече не е това, което беше. В Германия политиката е толкова поляризирана, колкото не е била от десетилетия насам: дяснопопулистката партия \"Алтернатива за Германия\" (АзГ) е представена междувременно във всичките провинциални парламенти, в източните провинции дори е втора политическа сила, а в Бундестага е водещата опозиционна партия. Християндемократическата партия (ХДС) изгуби доста избиратели. Още по-тежка беше загубата на подкрепа за Социалдемкратическата партия (ГСДП).    И в международната политика се промениха много неща. Светът стана по-нестабилен. \"Отминаха времената, когато можехме напълно да разчитаме на другите\", заяви Ангела Меркел през 2017 година, когато Доналд Тръмп постави под съмнение съществуването на НАТО. Година преди това с крехко мнозинство британците бяха гласували за излизането си от ЕС - така наречения Брекзит.    Най-късно от този момент нататък федералната канцлерка вече е била убедена, че \"западните демокрации са изпаднали в сериозна криза\", казва нейният биограф Ралф Болман. Пак по неговите думи, основната грижа на Меркел сега е \"да не остави след себе си една Германия в хаос, но също и - доколкото, разбира се, това зависи и от нея - Европа и света\".    Ангела Меркел никога не е била голяма визионерка. Особено ако я сравняваме с френския президент Еманюел Макрон. След като неговите идеи за реформи в ЕС до голяма степен бяха отхвърлени именно от нея, Макрон разбуни сериозно духовете сред северноатлантическите партньори със своето изказване за \"мозъчната смърт на НАТО\". Много от съпартийците на Меркел тайно се надяваха германската канцлерка поне мъничко да се \"зарази\" от лидерския устрем на Макрон и вместо да влага толкова много усилия в потушаването на кризи, да поставя повече собствени, германски акценти.        И все пак: Ангела Меркел допринесе за някои промени. Да не забравяме, че като жена тя направи успешна кариера в една до неотдавна патриархална партия. Меркел обаче не иска да бъде възприемана като \"феминистка\". През 14-те години на нейното управление делът на жените-депутатки в Бундестага дори спадна значително - от 42 на 31 процента. От друга страна тя целенасочено подкрепяше политическата кариера на други жени: Анегрет-Крамп Каренбауер, наследила Меркел начело на пратията, Урсула фон дер Лайен, междувременно избрана за председателка на ЕК, Юлия Кльокнер, която днес е начело на земеделското министерство.    Меркел доказа, че умее да взема гъвкави и прагматични решения, както посочва и нейният биограф Болман. Като физик тя държеше на ядрената енергия, но след катастрофата във Фукушима канцлерката реши да заложи на други енергийни източници. Канцлерката прие и идеята за хомосексуалния брак. По време на нейното управление беше отменена всеобщата задължителна военна служба.    Но нито едно друго нейно решение не предизвика толкова противоречиви мнения, колкото това от 2015 година. Годината, в която Германия отвори границите си за стотици хиляди бежанци. С това решение Меркел си навлече омразата на мнозина. Но други видяха в нея истинска спасителка на западния свят. В края на 2015 година списание \"Тайм\" я обяви за личност на годината, докато в същото време у дома привърженици на АзГ излизаха на протести срещу нея.    Независимо от всичко това, Ангела Меркел и днес е най-популярният политик на Германия - макар и често да се чувства самотна на върха. Тя е свела политическите си ангажименти до участията си в международни срещи и все по-рядко се появява в публичния живот.    Юрген Тритин от Зелената партия смята, че Меркел все повече ще измества фокуса върху европейската политика. \"Тя ще се концентрира изцяло върху германското председателство на ЕС през втората половина на 2020 година\", казва той.      Какво ще бъде политическото завещание на Меркел? Болман смята, че сегашната канцлерка би желала да бъде запомнена като \"жената, превела Германия през много кризи - финансовата, кризата в еврозоната, тази в Украйна и бежанската криза\". \"При това сравнително успешно, успявайки донякъде да съхрани стабилността на системата, и да направи страната и партията си по-либерални и отворени. Макар че цената за това беше висока: днес в Бундестага имаме една дяснопопулистка партия\", казва той.    Канцлерката вече няма много време за постигане на нови цели. Нейното постепенно оттегляне от ежедневната политика подсказва, че - поне вътрешнополитически - тя няма такива намерения и оставя инициативата все повече в ръцете на Крамп-Каренбауер. Но дали тя ще наследи Меркел на канцлерския пост? Одобрението за нея не е особено високо, а части от собствената ѝ партия открито се обръщат срещу АКК, както наричат Анегрет Крамп-Каренбауер в Германия. Но който и да наследи Ангела Меркел един ден, тя или той със сигурност ще установи колко високо е вдигната летвата.       ", "date": "2019.12.26", "title": "\"Дойче веле\": Краят на ерата Меркел наближава"}
{"url": "http://epicenter.bg/article/Erdogan-utvardi-memoranduma-za-voenno-satrudnichestvo-mezhdu-Turtsiya-i-Libiya/202391/7/0", "text": "Турция одобри меморандума за военно сътрудничество, подписан с правителството на Националното съгласие, базирано в столицата на Либия Триполи. Споразумението е подписано от президента Реджеп Тайип Ердогам и е публикувано в държавния вестник, предава РИА Новости, цитирана от \"Фокус\".    \"Беше решено да бъде одобрен меморандума за военно сътрудничество и сигурност между правителството на Република Турция и правителството на Националното съгласие на Либия, подписан в Истанбул на 27 ноември\", се казва в правителственото съобщение на Анкара.    Турският парламент ратифицира меморандума за военно сътрудничество, подписан с правителството в Триполи малко по-рано. Тогава Ердоган обяви възможността да изпрати турските военни в Либия, ако правителството на Националното съгласие се обърне към Турция с такова искане.    Ердоган и ръководителят на правителството в Триполи Файез ал-Сарадж, контролиращ само част от страната, в края на ноември подписаха меморандуми за сътрудничество във военната сфера и за взаимно разбирателство по морските граници на двете държави. На 5 декември меморандумът за морските граници беше ратифициран от турския парламент. Гърция, Египет и либийския парламент, който контролира Източна Либия, нарекоха меморандумите незаконни и невалидни.  ", "date": "2019.12.26", "title": "Ердоган утвърди меморандума за военно сътрудничество между Турция и Либия"}
{"url": "http://epicenter.bg/article/Dmitriy-Peskov--V-Libiya-ima-naemnitsi-ot-mnogo-strani--ne-samo-ot-Rusiya/202394/7/0", "text": "Наемници от най-различни страни действат в Либия, и това са последиците от разрушителните действия на редица държави. Това заяви Дмитрий Песков, говорител на руския президент Владимир Путин, цитиран от РИА Новости и \"Фокус\".    „С увереност можем да кажем, че след като Либия като държава беше унищожена от действията на група страни, които са добре известни, територията й се превърна в убежище за наемници от редица, огромен брой държави. Наемници и терористични елементи. Всичко това са последствия от всеизвестните действия на добре познати ни държави по разрушаването на либийската държавност\", каза Песков. Така той отговори на въпроса дали Кремъл разполага с информация, че в Либия има руски наемници.    В отговор на въпрос дали Кремъл не се притеснява, че руските граждани участват като наемници в подобни конфликти, Песков отговори, че страната му като цяло „е притеснена от ситуацията в Либия“. Той допълни, че \"гражданите на различни страни участват като наемници във всички краища на планетата\" и че това, разбира се, тревожи властите.    \"Но е невъзможно да се контролира движението на всички граждани. И много важно е, разбира се, да се противодейства. Знаете, например, че в Сирия - и президентът също говори за това - има много наши мигранти в затворите, които са под кюрдски контрол, там има и граждани от други страни - от Франция, от други европейски държави. Има го и този проблем\", добави Песков.    Коментарите му идват след враждебните реакции на Турция и президента Реджеп Тайип Ердоган, който осъди Русия за това, че е позволила в Либия да се разположат сили от групата „Вагнер“, която е разглеждана като наемническа групировка, базирана в Москва.    След падането от власт на лидера Муамар Кадафи и смъртта му през 2011 г. в Либия се установяват две фракции, борещи се за контрол – правителството на Националното съгласие, което контролира западната част на страната и столицата Триполи и парламента, подкрепян от силите на полковник Халифа Хафтар. Той се опитва да завземе Триполи от април 2019 г., но на този етап не го е постигнал, отчасти и заради международната подкрепа на правителството там, което се ползва с доверието и на Ердоган, с който по-рано подписа договор за взаимна отбрана. Това може да означава, че турски войски може да бъдат разположени в страната, ако правителството в Триполи поиска помощ от Анкара.  ", "date": "2019.12.26", "title": "Дмитрий Песков: В Либия има наемници от много страни, не само от Русия"}
{"url": "http://epicenter.bg/article/Balgarin-e-zaginal-pri-tezhka-katastrofa-v-Germaniya/202396/7/0", "text": "Българин е загинал при тежка катастрофа в Германия навръх Коледа. Инцидентът е станал на път А1, край Холдорф, съобщи БТВ.    Две коли са се ударили челно и са се подпалили. Двамата шофьори – мъж и жена, са били блокирани в колите и са изгорели.    По информация на телевизията загиналият млад мъж е Сердар Исмаил от с. Търновци, област Силистра.    Днес приятелите му в Германия започват събирането на дарения и помощи, за да организират погребението на младежа.    Заради тежката катастрофа, станала в 3 ч. през нощта, отсечката от магистралата А1 между Холдорф и Нойнкирхен, е останала затворена до 14 ч. на Коледа, съобщава германската телевизия RTL. Това е предизвикало големи задръствания в района.    Причината за челния сблъсък между двата автомобила се изяснява.  ", "date": "2019.12.26", "title": "Българин е загинал при тежка катастрофа в Германия"}
{"url": "http://epicenter.bg/article/Aleksey-Navalni-e-arestuvan/202397/7/0", "text": "Полицията задържа руския опозиционен политик Алексей Навални при претърсване днес в московския офис на организацията му \"Фонд за борба с корупцията\", съобщи в социалните медии неговата говорителка, цитирана от Ройтерс и Франс прес.  \"Алексей беше насилствено задържан и отведен. Той не оказа съпротива\", посочи в Туитър говорителката му Кира Ярмиш, допълвайки, че обиските продължават. Малко преди това опозиционерът публикува видеоклип, на който се вижда как разбиват вратата на Фонда с бормашина и електрически трион.  Нарочно са избрали днешния ден, понеже Алексей щеше да говори в своя онлайн канал, каза Ярмиш.  За момента няма коментар от страна на властите за претърсването и ареста.    ", "date": "2019.12.26", "title": "Алексей Навални е арестуван"}
{"url": "http://epicenter.bg/article/Kitay--Rusiya-i-Iran-zapochvat-savmestni-voennomorski-ucheniya/202400/7/0", "text": "Въоръжените сили на Иран ще проведат съвместно, четиридневно военноморско учение с Русия и Китай в северната част на Индийския океан, заяви представител на Техеран.    Учението, което трябва да започне в събота, ще бъде първото подобно тристранно учение в момент, когато Техеран се стреми да засили военното сътрудничество с Пекин и Москва на фона на безпрецедентните икономически санкции от Вашингтон. През последните години посещенията в Иран от представители на руските и китайските военноморски сили зачестиха.    Иранският военен говорител ген. Аболфазл Шекарчи заяви, че съвместните маневри, които са насочени към насърчаване на регионалната сигурност, ще се разпрострат до Оманско море. Учението се разглежда като отговор на последните маневри на САЩ с техния регионален съюзник Саудитска Арабия, в които също участва Китай.    Вследствие на ескалиращото напрежение в Персийския залив, включително нападения срещу превозващи петрол кораби и нападението с ракети и дронове срещу петролната индустрия на Саудитска Арабия, САЩ изпратиха американски войски в региона и допълнителни системи за противоракетна отбрана в Саудитска Арабия    Вашингтон твърди, че Иран е извършил атаката през септември срещу най-голямата нефтопреработвателна инсталация в кралството и петролно находище, което доведе до скок на цените на петрола с най-големия процент след войната в Залива през 1991 г. Докато подкрепяните от Иран йеменски бунтовници хусити поеха отговорност за атаката, Саудитска Арабия заяви, че ударът „безспорно е организиран от Иран“.    Иран отрече това и предупреди, че всяка ответна атака, насочена към него, би довела до „война с всички средства“. Междувременно Техеран също започна да обогатява уран извън условията на своята ядрена сделка от 2015 г. със световните сили, от която САЩ едностранно се оттеглиха преди повече от година.    През 2017 г. Иран проведе съвместно военноморско учение с Китай близо до стратегическия Ормузки проток в Персийския залив.  ", "date": "2019.12.26", "title": "Китай, Русия и Иран започват съвместни военноморски учения"}
{"url": "http://epicenter.bg/article/Slantseto-obrazuva--quot-ognen-prasten-quot--v-nebeto-nad-Aziya/202401/7/0", "text": "Жители на Катар, Бахрейн, емирството на Абу Даби в ОАЕ, югоизточна Саудитска Арабия и Оман за първи път от век и половина наблюдаваха почти пълно слънчево затъмнение, следващото подобно затъмнение може да бъде видяно в региона едва след сто години, съобщава РИА Новости.  Желаещите да видят как луната покрива слънчевия диск започнаха да се събират близо до сградата на Катарската обсерватория в Персийския залив от 5.30 сутринта. Служители на обсерваторията и планетариума „Ал Турая“, разположени в една и съща сграда, поканиха жителите на емирството, пиейки кафе или чай с тях, да се възхитят на много рядко срещано за тези части на света явление – слънчево затъмнение, което беше последното за 2019 г. Служителите на планетариума раздадоха специални очила на всички, които искаха да погледнат “огненият пръстен”, предупреждавайки за възможността да загубят зрението си, ако погледнат слънцето в този момент без защита. Максималната фаза на затъмнението беше видима в 6.36 сутринта.      ", "date": "2019.12.26", "title": "Слънцето образува \"огнен пръстен\" в небето над Азия"}
{"url": "http://epicenter.bg/article/Rusiya-i-Siriya-zapochnaha-sondazhi-za-gaz-i-neft-v-Sredizemno-more/202402/7/0", "text": "Режимът на Башар Асад заяви, че е започнал с Русия съвместни дейности по проучване за наличие на въглеводороди в Средиземноморието.  “За първи път говоря за това: Сирия започна работата по проучване за нефт и газ в Средиземно море с руски компании”, каза съветничката на Асад Бутайна Шаабан.    Шаабан добави, че режимът започнал подготовка за този процес преди няколко години.    Тя не посочи руските компании, участващи в проучвателните работи.    Съобщението идва на фона на засиленото напрежение в Източното Средиземноморие заради морската сделка на Турция с Либия. Сделката дава възможност на Турция да гарантира правата си в Средиземноморието, като същевременно предотвратява да бъде поставена пред свършен факт от други държави в региона.    Споразумението утвърждава правата на Турция в Източното Средиземноморие пред едностранните опити за сондиране от страна на администрацията на кипърските гърци, като изяснява, че Севернокипърската турска република (СКТР) също има права на ресурси в района, подчертава в. „Сабах“.    Гърция, не приветства сделката и дори я счита за нарушение на собствените си права, въпреки че международното право приема друго, твърди турската преса.      ", "date": "2019.12.26", "title": "Русия и Сирия започнаха сондажи за газ и нефт в Средиземно море"}
{"url": "http://epicenter.bg/article/Vdigat-pensiite-na-nay-malko-450-000-hilyadi-gartsi/202404/7/0", "text": "Гръцкото министерство на труда започва преразглеждане на пенсиите в страната.  След проучване се очаква да бъдат повишени възнагражденията за прослужено време на най-малко 450 000 хиляди души.  Финансовите анализи започват през януари догодина, а увеличението ще влезе в сила със задна дата - от октомври 2019 година, пояснява БНТ.", "date": "2019.12.26", "title": "Вдигат пенсиите на най-малко 450 000 хиляди гърци"}
{"url": "http://epicenter.bg/article/Prezidentat-na-Irak-Barham-Salih-podade-ostavka/202406/7/0", "text": "Президентът на Ирак Бархам Салих внесе искане за оставка в парламента, съобщава информационният бюлетин на Ал Маядин, цитиран от РИА Новости и БНТ.  Президентът отказа да определи кандидат за премиер, като заяви, че е готов да подаде оставка, вместо да назначи премиер, който е отхвърлен от протестиращите, се казва в докладите. Салих каза в изявление, че тъй като Конституцията не му дава право да отхвърля кандидатите за премиерски пост, той е готов да внесе оставката си в парламента.    Миналата седмица източник заяви, че иракският парламент е забавил гласуването на проектоизборния закон до 23 декември, поради напрежение между депутатите по няколко члена. По-късно беше определено да се назначи нов премиер, който да замени Адел Абдул Махди, подал оставка в края на октомври на фона на продължаващите протести.    Хиляди хора излязоха по улиците на 23 декември, когато политическите сили на страната пропуснаха срока, за да номинират нов премиер, който да замени Адел Абдул Махди, подал оставка в края на октомври, на фона на продължаващите протести срещу корупцията и политическата система на страната след американската инвазия през 2003 г.    Националните протести в Ирак започнаха в началото на октомври и се развиха във вълни от ескалация. Хората поискаха оттегляне на правителството, както и икономически реформи, по-добри условия на живот, социално благополучие и прекратяване на корупцията. През ноември 66 иракски офицери бяха съдени за прекомерна употреба на сила срещу протестиращи. Досега според иракското здравно министерство в протестите са убити 400 души, а над 15 000 са ранени.    На 31 октомври иракският президент заяви, че властите ще подготвят нов закон за изборите, който ще замени действащия и ще проведат по-справедливи избори в интерес на народа. Той също така заяви, че ще одобри предсрочни парламентарни избори в отговор на антиправителствените протести.  ", "date": "2019.12.26", "title": "Президентът на Ирак Бархам Салих подаде оставка"}
{"url": "http://epicenter.bg/article/Britanskata-kralitsa-indirektno-pohvali-Greta-Tunberg/202408/7/0", "text": "Загрижеността на младите хора за климата намери място в коледното послание на британската кралица. Без да споменава конкретно името на шведската активистка Грета Тунберг, Елизабет Втора приветства мобилизацията на младежите в борбата с промяната в климата, съобщава Нова телевизия.    В словото си кралицата каза също, че годината е била изпълнена с трудности за разделената от Brexit страна.    В посланието си Елизабет Втора припомни и две важни годишнини - 50 години от стъпването на човек на Луната и 75 години от десанта на съюзническите сили в Нормандия през Втората световна война.    \"С желанието ни да оставим зад нас миналите различия и да вървим заедно напред, ние почитаме свободата и демокрацията, които отвоювахме на толкова висока цена. Предизвикателствата, пред които са изправени много хора днес, може и да са различни от тези, с които се сблъска моето поколение, но аз съм поразена от това как новите поколения проявяват чувство за дълг към проблеми като опазването на околната среда и климата\", заяви кралицата.  ", "date": "2019.12.26", "title": "Британската кралица индиректно похвали Грета Тунберг"}
{"url": "http://epicenter.bg/article/Zaharova--Rusiya-shte-predprieme-ogledalni-merki-v-otgovor-na-sanktsiite-na-SASht-sreshtu--Severen-potok-2-quot-/202411/7/0", "text": "Русия, следвайки принципа на взаимност, ще предприеме мерки в отговор на санкциите на САЩ против строителството на газопровода „Северен поток-2“. Това заяви на брифинг официалният представител на руското външно министерство Мария Захарова, предава ТАСС, цитирана от \"Фокус\".    „Няма да кажа как точно ще изглеждат ответните мерки от руската страна, но, както вече чухте от руски официални лица на различни нива, ние винаги отговаряме на подобни недружелюбни атаки“, каза тя. „За съжаление, подходът, който е наречен симетричен, огледален, никой не го е отменял“.    Захарова посочи, че въвеждането на ограничителни мерки от Вашингтон срещу газопровода противоречи на нормите на международното право и свободната конкуренция.    „Преди 10 години ни казаха, че не трябва да се свързват енергетиката и политиката, това са различни неща. Не дай Боже, Русия да свърже националните си интереси или международни подходи в енергийния сектор, не трябва“, припомни дипломатът. „А сега се оказва, че не само може, но и трябва така да се прави, от гледна точна на САЩ“.  ", "date": "2019.12.26", "title": "Захарова: Русия ще предприеме огледални мерки в отговор на санкциите на САЩ срещу „Северен поток 2\""}
{"url": "http://epicenter.bg/article/Lavrov--Polozhenieto-v-Donbas-mozhe-da-se-podobri-samo-s-pryak-dialog-mezhdu-Kiev-i-separatistite/202413/7/0", "text": "Постигането на напредък в регулирането на ситуацията в Донбас е възможно само чрез пряк диалог между страните в конфликта: Киев и Донецк и Луганск. Установяването на траен мир в Украйна отговаря на интересите на Русия и ще се отрази положително на двустранните отношения, заяви руският министър на външните работи Сергей Лавров в интервю за ТАСС, цитирано от БНР.    Главният резултат от срещата на „нормандския формат“ в Париж е потвърждаването на безалтернативността на Минските споразумения, посочи Лавров. По думите му за пет месеца украинският президент Володимир Зеленски е успял да направи това, което неговият предшественик Петро Порошенко упорито е отказвал да изпълни с години.    Съединените щати и Русия носят особена отговорност за стратегическата стабилност като двете най-големи ядрени държави в света, каза още Сергей Лавров. Той за пореден път припомни желанието на Москва за удължаване на изтичащия през февруари 2021 г. Договор за съкращаване на стратегическите настъпателни оръжия, като определи позицията на Вашингтон по въпроса като уклончива.    Руският министър на външните работи заяви, че е обезпокоен от опитите да Съединените щати да вкарат Латинска Америка и Карибския басейн в руслото на „управляемия хаос“ в името на геополитическите си интереси. Според него все по-осезателно се усеща необходимостта от по-активна роля на Русия в региона.  ", "date": "2019.12.26", "title": "Лавров: Положението в Донбас може да се подобри само с пряк диалог между Киев и сепаратистите"}
{"url": "http://epicenter.bg/article/Zoran-Zaev--Doyde-li-VMRO-DPMNE-na-vlast--shte-ima-kavgi-s-Borisov-i-Mitsotakis/202415/7/0", "text": "Македонският премиер Зоран Заев подчерта, че гражданите са наясно, че ако ВМРО-ДПМНЕ се върне на власт, у дома ще възникнат нови междуетнически конфронтации и нови кавги с Гърция и България, съобщава БНТ.   „Доказателство и неоспорим факт е, че има нула албанци, които ще гласуват за тях, както показват всички анкети. Гражданите знаят какво означава този риск. Второто нещо са незабавни кавги с Мицотакис и Борисов, ново вето, нови горчивини, ново задръстване в калта и застой на едно място“, подчерта Заев.    Гражданите знаят, добави той, че сме на прав път и няма друг начин.    „Същността на политиките оказва пряко влияние върху гражданите, които са нашите избиратели. Убеден съм, че ще получа нов мандат за премиер, защото политиките, които провеждаме, са насочени към държавата“, каза премиерът Зоран Заев на днешното заседание на парламента, посветено на парламентарните въпроси.    „Няколко пъти съм казвал, че разликата между СДСМ и ВМРО-ДПМНЕ в предсрочните избори ще бъде от 60 до 120 000 гласа. Това е безспорен факт и сега го потвърждава последната анкета“, каза Заев.    Той посочи, че МЦМС, изготвила анкетата, е неправителствена организация, финансирана от международни институции и е изградила своята репутация и доверие през годините.    Премиерът се обърна към опозиционния лидер с предложението онзи, който загуби на изборите, да се откаже от политиката.    „Моята амбиция не е да съм депутат. Амбицията ми е – да търся честен мандат, в който ще се решат основните проблеми на държавата и интеграцията ще е завършен въпрос. Убеден съм, че ще получа нов премиерски мандат, защото политиките, които провеждаме, са искрени, държавно ориентирани и нямаме предразсъдъци. Няма повече тайни, всичко се знае в страната. Променете политиките си, за да не останете в опозиция за по-дълго“, подчерта Заев в обръщение към опозиционните страни.  ", "date": "2019.12.26", "title": "Зоран Заев: Дойде ли ВМРО-ДПМНЕ на власт, ще има кавги с Борисов и Мицотакис"}
{"url": "http://epicenter.bg/article/Otborat-na-Putin-specheli-traditsionen-priyatelski-mach/202416/7/0", "text": "Руският президент Владимир Путин отново влезе в ролята на хокеист. Държавният глава и неговият отбор спечелиха традиционен приятелски мач, съобщава \"България Он ер\".    Срещата бе между политици, бизнесмени, бивши хокеисти и хора на изкуството в Русия. Двубоят се игра на ледената пързалка на Червения площад в Москва, а Путин бе избрал да играе под номер 11.  Отборът на Путин спечели с 8:5, а половината попадения бяха отбелязани именно от руския държавен глава.", "date": "2019.12.26", "title": "Отборът на Путин спечели традиционен приятелски мач"}
{"url": "http://epicenter.bg/article/Rusiya-testva-uspeshno-sobstven-internet/202417/7/0", "text": "Русия затегна хватката си върху технологиите и инфраструктурата в страната през последните няколко месеца. Законът за “суверенния интернет”, който позволява блокирането на съдържание в “спешни ситуации”, влезе в сила през ноември, а наскоро президентът Владимир Путин подписа закон, който забранява продажбата на устройства без предварително инсталиране на руски приложения.    Днес Министерството на комуникациите на Русия обяви, че успешно е тествало местна алтернатива на интернет, пише BBC.    Не е ясно как работи въпросната мрежа, но министерството посочва, че потребителите не са усетили никакви промени при обичайното ползване на мрежата в рамките на тестовата фаза.    Страни като Китай, Иран и Саудитска Арабия вече ограничиха до какво могат да имат достъп гражданите им и как могат да комуникират помежду си в интернет.    Руският проект, наречен Runet, предполагаемо може да позволява на правителството да филтрира съдържание и да цензурира. Новият вид инфраструктура ще направи трудно ползването и на VPN-и за достъп до блокирано съдържание.    Трудно е да се каже колко успешен е бил тестът, както и колко далеч ще стигне Русия в целта си да създаде свой собствен Great Firewall.    Технологични експерти коментират “разделянето на интернет” от близо 20 години. Въпреки че някои правителства се опитват да контролират как гражданите си комуникират и до какво съдържание имат достъп, световната мрежа ще трябва да измине дълъг път преди да бъде разделена на национални мрежи.    Но след като суперсили като Китай и Русия се учат как да създават собствени мрежи, възможно е те да бъдат последвани и от други страни.     ", "date": "2019.12.26", "title": "Русия тества успешно собствен интернет"}
{"url": "http://epicenter.bg/article/Teleskopat--quot-Habal-quot--zasne--quot-letyashta-chiniya-quot-/202420/7/0", "text": "Космическият телескоп \"Хъбъл\" на НАСА и Европейската космическа агенция (ЕКА) е заснел обект в съзвездието Маса (Mensa), наподобяващ летяща чиния, съобщава БНР, като се позовава на Phys.org.    Учените поясняват, че обектът всъщност е спиралната галактика IC 2051.    Въпросната формация се намира на 85 милиона светлинни години от Земята. На снимката се виждат характерните въртящи се \"ръкави\" и звездна ивица, прорязваща центъра.    Спиралните галактики са съставени от ядро - ярка \"издатина\" в центъра, и ръкави. Специалистите смятат, че централната изпъкналост играе важна роля в еволюцията на звездните струпвания. Тя оказва влияние и върху растежа на черните дупки, спотайващи се в центровете на повечето спирални галактики.    На базата на предишни изследвания специалистите допускат, че повечето, ако не и всички галактически издатини имат по-скоро сложна структура и са съставени от смесени сферични, дисковидни или кубовидни компоненти.  ", "date": "2019.12.26", "title": "Телескопът \"Хъбъл\" засне \"летяща чиния\""}
{"url": "http://epicenter.bg/article/Prof--Iskra-Baeva--Faktori-i-prichini-za-izbuhvaneto-na-Vtorata-svetovna-voyna/202407/11/0", "text": "На 1 септември 2019 г. отбелязахме 80-годишнината от началото на Втората световна война, а миналата есен – вековния юбилей от края на Първата световна война. Сравнително малката разлика, която дели двете събития – малко над 20 години, никак не е случайна. Това е така, защото както според мен, така и според много други историци, Първата и Втората световна война не са два различни конфликта, а са взаимно свързани и представляват двете действия на един общ процес – два опита за разрешаване на едно голямо европейско, разраснало се до световно противопоставяне. То се оформя в края на ХIХ в., нараства в началото на ХХ в. и довежда до Голямата война (както до 1939 г. наричат Първата световна война), както и до унищожаването на около 10 млн. души. Първото действие на конфликта завършва на 11 ноември 1918 г. с поражението на Централните сили, но установеният от Антантата нов световен ред само приглушава противопоставянето, а не го разрешава, затова конфликтът избухва отново с пълна сила на 1 септември 1939 г. и този път отнася живота на над 60 млн. цивилни и военни. И неслучайно този път цивилните жертви са много повече от военните.    Какви са причините за всичко това? Убедена съм, че това е бил най-важният въпрос не само през 1914, 1918, 1939 или 1945 г., а е и днес. Аз съм историчка и вярвам в социалната роля историята – да бъде Magistra vitae, сиреч да служи като поука за настоящето и предупреждение за бъдещето. Ако не разберем вярно какви са причините за двете световни войни, можем да не забележим и приближаването на нов опустошителен конфликт. Задачата ми не е да пророкувам, не вярвам и във възможността историческите събития да се повторят буквално, защото светът се променя непрекъснато или по думите на eлинския философ Хераклит: „Всичко тече и нищо не остава… не можеш да стъпиш два пъти в един и същи поток” (Πάντα χωρεῖ καὶ οὐδὲν μένει… δὶς ἐς τὸν αὐτὸν ποταμὸν οὐκ ἂν ἐμβαίης). Но опознаването на механизмите, по които се стига до неразрешими с мирни средства конфликти, може да ни помогне да избегнем големи нещастия. Това е мотивът ми да потърся отговора на въпроса защо избухва Втората световна война. Ще го направя обаче, като се върна доста назад във времето – там, където се крият дълбинните причини.    Двете световни войни са най-всеобхватните конфликти, тъй като при първата, сиреч между 1914 и 1918 г., във воeнните действия се включват не само повечето европейски държави, но и извъневропейски като Япония и Съединените щати, да не говорим за европейските колониални империи, разпрострели се из цял свят. Същевременно не е тайна, а само позабравена от съвременните политици истина, че Първата световна война не е нито първият, нито единственият всеобхватен европейски конфликт. Такава е 30-годишната война, водена между 1618 и 1648 г. в името на водещата идеология на онова време – религията (протестанти срещу католици), която обхваща повечето западноевропейски страни и предизвиква демографска катастрофа в населените с германци и чехи територии[1]. Следващият общоевропейски конфликт е последица от Великата френска революция от 1789 г. и Наполеоновите войни. Той продължава почти две десетилетия, опустошава Европа от Испания до Русия и довежда до реорганизация на европейското пространство, подпечатана от Виенския конгрес (1814–1815 г.). Колкото и да сме критични към „Виенския концерт”, както се нарича господството на петте велики сили (Великобритания, Руската империя, Франция, Австрийската империя/Австро-Унгария, Прусия/Германия), този европейски ред се оказва толкова стабилен, че се запазва цял век[2]. Докато в Европа на ХХ в. само за седем десетилетия и половина (от 1914 до 1989 г.) се водят две горещи и една студена война. Дали стабилността от по-миналия век и нестабилността на миналия се дължат на естественото ускоряване на историческото развитие, както надменно мислехме през ХХ в., или на промените в международната и вътрешната политика, е интересен въпрос, но той заслужава отделен анализ. А аз ще потърся отговоря на въпроса защо се стига до новия глобален конфликт в края на XIX в. и началото на ХХ в. и защо след него в Европа не успява да се създаде траен мирен ред.    Ще започна с дълбинните причини за големия конфликт, довел до Първата световна война. Според мен, трябва да ги потърсим в станалото през втората половина на XIX в., когато след големите социални революции идва ред на възхода на национализма. Той е в основата не само на Пролетта на народите от 1848/49 г., а и на създаването на две големи нови европейски държави – Италия и Германия, които с появата си на политическата карта поставят началото на промяната в баланса на силите. Защото, ако погледнем отвъд политическата събитийност, ще видим, че големите войни рядко избухват по волята и желанието на държавниците или на военните, а тогава, когато се промени съотношението на силите между водещите държави, и то така, че запазването на мирното статукво става невъзможно. Точно това става в края на ХІХ в., когато комфортът на водещите световни сили – Великобритания, Франция, Русия, е нарушен от новите и бързо развиващи се, най-вече от Германия, която оспорва статуквото и започва борба за своето „място под слънцето”, разбирано като създаване на колониална империя с помощта на нарастващ дял в световното производство и търговия.    Благодарение на бързото си икономическо развитие обединената през 1871 г. Германия успява да надмине водещата дотогава световна сила Великобритания по всички икономически и по ред военни показатели (без военния флот, който е в основата на британското господство по моретата и океаните). Данните са достатъчно категорични: през 1890 г. Германия произвежда наполовина по-малко стомана от Англия, а през 1913 г. – два и половина пъти повече; за същия период делът на Германия в световната промишлена продукция нараства повече от два пъти и в края на периода надвишава британския[3]. Когато към тези тенденции прибавим и изключително амбициозната германска програма за изграждане на военно-морски флот, става ясно от какво е предизвикана британската тревога, изразена от Ейър Кроу в Меморандума за състоянието на отношенията на Великобритания с Германия (януари 1907 г.): „Съединяването на най-голямата сухопътна армия с най-силния флот в една държава ще принуди света да се обедини, за да се отърве от подобен демон. Важни са не намеренията, а възможностите на Германия”[4]. В началото на века усещането за предстоящ конфликт става водещо и в британския кралски флот. Адмирал Джеки Фишер го описва така: „Ние се подготвяхме за война в професионалните си часове, говорехме за война, мислехме за война и се надявахме на война“[5].    Отслабването на Великобритания и засилването на Германия в началото на ХХ век карат силите, заинтересовани от запазването на Виенския ред – Великобритания, Франция и Русия, да се обединят в общ блок (Антанта или Съглашение) с цел да спрат новия германски „демон”, застрашаващ стабилността на техните „сфери на влияние” и колониални империи. Германия на свой ред отговаря с търсене на съюзници, които намира главно в центъра на Европа – Австро-Унгария и Италия, които през 1882 г. създават т.нар. Централни сили, а по-късно се насочва и към Османската империя.    Така се очертава голямото разделение, което довежда до световната война[6]. Конфликтът може да се опише и по следния начин: желанието на отслабващите сили с общи усилия да спрат възхода на новите бързо развиващи се, които искат да ги изместят от позициите им. Очакванията на всички – както претендиращите за нов баланс на силите, така и стремящите се да запазят статуквото, са за кратък и решителен военен сблъсък. По този начин Германия разгромява Франция във Френско-пруската война (1870–1871), така става и в Балканските войни от 1912–1913 т. Но в избухналата на 1 август 1914 г. Голяма война нещата се развиват по много по-различен начин. Вместо сраженията да приключат до края на годината, те продължават четири дълги и кръвопролитни години. Сред причините за изтощителната война са големите постижения на техниката, направили оръжията много по-ефикасни и унищожителни, както и относително изравнените сили на противопоставящите се, при които по-добрата германска армия се сблъсква с не толкова добри, но по-многобройни и по-добре разположени (на два фронта) сухопътни сили на Антантата, да не говорим за значително по-могъщия англо-френски флот. Превръщането на войната още в началото на септември 1914 г. от настъпателна в позиционна променя всичко. Водят се битки между милиони, в които жертвите са стотици хиляди, да не говорим, че такава война не може да бъде спечелена от групировката с по-малък потенциал (Централните сили). При тези условия не е странно, че войната продължава цели четири години, обхваща все повече и повече държави по света, достига през 1917 г. и до Съединените щати, коства живота на милиони, крайното изтощение на повечето европейски държави и е съпроводена с огромно ожесточение. Това са изходните условия, пред които ще се изправят създателите на новия европейски и световен ред.    Окончателният край на Световната война настъпва на 11 ноември 1918 г., след като капитулира най-голямата и могъща от Централните сили – Германия. Сривът обаче започва месец и половина по-рано, когато един след друг излизат от войната германските съюзници – първа на 29 септември го прави България, месец по-късно, на 30 октомври, я последва Османската империя, а на 3 ноември и Австро-Унгария изоставя Втория германски райх. На 11 ноември оръжията замлъкват в Европа и по света, но започва борбата за мира. За разлика от многото предишни войни в Европа, този път резултатите от войната не са толкова категорично ясни. Не защото държавите от Централните сили не капитулират, а защото последната от тях – Германия, го прави по начин, който не успява да убеди германците, че наистина са загубили войната. До края на войната германската армия продължава да се намира на чужда територия и не изглежда победена (не вярва във военното поражение и намиращият се на фронта тогава ефрейтор Адолф Хитлер). Проблемът е, че капитулацията настъпва не заради поражение на фронта, а защото страната е напълно изтощена, резултат от блокадата на Антантата, а и защото на 9 ноември 1918 г. в Берлин избухва революция.    Дали завършената по такъв начин война създава благоприятни условия за нов траен европейски/световен ред? Категорично не, тъй като към липсата на ясна военна победа трябва да се прибави и твърде различното положение, в което завършват войната победителките – Франция е изтощена и разрушена от военните действия на нейна територия, Великобритания е постигнала целта си да унищожи Германия като съперник (германската икономика е изтощена, флотът пленен, а колониите окупирани), докато Съединените щати се появяват в Европа в ролята на арбитър в континенталните спорове[7]. Различията между победителите, милионите жертви и желанието за възмездие поражда отровната атмосфера, в която започва на 18 януари 1919 г. Парижката мирна конференция. Още в началото се появяват аномалиите, като това, че на мирната конференция не са поканени победените (огромна разлика в сравнение с Виенския конгрес или с Берлинския от 1878 г.), а те са привикани едва след като мирните договори са изработени и трябва да бъдат подписани. Дори и само като процедура това е диктат, а не обсъждане на справедлив и траен мир[8]. Как победените да се примирят със съдбата си, когато победителите не показват и най-малкото желание да приобщят победените към новия следвоенен ред. Особено голяма роля за следвоенната нестабилност имат французите, които искат да унищожат Германия чрез мира, след като не са успели да го направят на бойното поле.    Парижката мирна конференция от 1919 г. ражда мир, който е толкова тежък за победените, че те го възприемат като унизителен, но същевременно не е толкова унищожителен за Германия, че да направи възстановяването на мощта ѝ невъзможно. При това подписаният на 28 юни 1919 г. Версайски мирен договор се възприема като непомерно тежък и несправедлив не само от германците, загубили една осма от територията и една десета от населението си[9], а и от много британци и американци[10]. Докато останалите четири мирни договора, между които е и горчиво оплаканият Ньойски с България[11], не вълнуват никого извън потърпевшите.    Версайският договор  поражда германското желание за реванш    Но той събужда и чувството за вина у британците и американците, което ги тласка към отстъпчивост към доказалата през десетилетията своя жизнеспособност единна Германия.    С други думи, довелият до Голямата война конфликт между Германия и Великобритания изглежда разрешен, но само на повърхността. Германия е наказана жестоко, но запазва своя потенциал, подсилен както от чувството на унижение, така и от съчувствието на част от победителите. В родената от краха на Втория германски райх Ваймарска република няма политическа партия, която приема Версайския договор и не иска отмяната му, като разликите са само в начините, по които искат да го постигнат. Такъв мир не може да бъде стабилен, а оттам и траен.    Оформянето на следвоенния ред се проточва, тъй като войната поражда поредица от революционни събития – Февруарската и Октомврийската революция от 1917 г. в Русия, Унгарската революция ескалирала до Унгарска съветска република от 1919 г., Кемалистката революция в Османската империя. Тези революции довеждат до подписването на мирните договори с Унгария и Турция едва през юни и август 1920 г., а modus vivendi по руския въпрос е постигнат едва през пролетта на 1922 г. Тогава, по време на конференцията в Генуа, свикана, за да бъде обсъдена съдбата на царските дългове, се стига и до първото признаване на Съветска Русия от голяма европейска държава – Германия. Става дума за Рапалския договор на 16 април 1922 г.[12] Проблемът с новата руска държава не е пряко свързан със следвоенния мир, но има огромно значение за новия европейски и световен ред. И още това първо излизане на Съветска Русия (от края на 1922 г. вече Съветски съюз) на европейската дипломатическа сцена внася нов елемент в следвоенното съотношение на силите[13]. До пролетта на 1922 г. победителите могат безпрепятствено да налагат волята си на победените, както на Германия, така и на изпадналата в хаос заради революцията Русия, но с взаимното си признаване двете държави-парии създават нова европейска ос, която свързва две държави с територия и население, надхвърлящи тези на останалите. При това Ваймарската република и Съветска Русия взаимно се допълват: аграрната Русия се нуждае от германските индустриални стоки, а Германия – от руското зърно.    Началото на нормализацията на отношението към Русия може да се оцени като    оформяне на новия европейски следвоенен ред    Проблемът е колко дълго може да издържи той. Оказва се, че само няколко месеца по-късно, в началото на 1923 г. е отправено първото предизвикателство към мира, след като в края на 1922 г. Германия отказва да плати годишната си репарационна вноска. Несъобразяването с правилата на мира, независимо от използваните икономически доводи, показва волята на германските лидери да докажат неизпълнимостта на Версайския договор. Френските политици си дават сметка, че ако приемат едно нарушение, то ще бъде последвано от други, които могат да поставят под въпрос цялата система от мирни договори и най-вече мястото на Франция в европейския ред. Затова не могат да си позволят да го преглътнат. И решават да наложат волята си със сила – от 11 до 16 януари 60 хил. френски и белгийски военни части навлизат в Рурска област и я окупират. Започва Рурската криза[14]. Французите искат със сила да принудят Германия да изплати репарационните си доставки[15], като с окупацията си осигуряват и възможността сами да си ги вземат в натура от въглищата и стоманата, произвеждани в Рур. Сигурни са, че Германия ще отстъпи, тъй като икономиката ѝ изцяло зависи от рурските въглища и стомана. Но германските политици решават да рискуват и райхсканцерът Вилхелм Куно призовава работниците от Рур към пасивна съпротива (обща стачка). Животът в Рур спира, а резултатът от френско-германския мирен сблъсък е опустошителен и за двете страни – икономиката на Ваймарската република се срива и до есента навлиза в хиперинфлация, докато заради съпротивата на германските работници от Рур Франция не успява да получи нищо.    Рурската криза демонстрира факта, че мирното устройство трудно може да се запази, ако не е прието от германска страна, а съюзниците на Франция не я подкрепят в желанието ѝ за силовото му налагане. Нещо повече, разрешаването на кризата показва механизмите, по които постепенно ще бъде унищожен новият европейски ред и ще бъдат създадени условията за нов военен конфликт. Как става това?    Икономическият срив, изживян от Германия в резултат на Рурската криза, предизвиква широка тревога, тъй като застрашава не само цялата европейска икономика, а и политиката след опитите за преврат („бирения бунт” на 8-9 ноември 1923 г. на Адолф Хитлер) и за въстание (в Хамбург на 23-25 октомври 1923 г.) в Германия. Затова гарантите на следвоенния ред Великобритания и Франция се залавят да помогнат на Германия да преодолее кризата. С такава цел още в края на ноември 1923 г. Комисията по репарациите създава 10-членен международен комитет от експерти, които трябва да изготвят нов план за изплащане на германските репарации. Комитетът, оглавен от американския експерт Чарлс Дауес (също Доус)[16], сравнително бързо изработва план, който през лятото на 1924 г. е обсъден на конференция в Лондон, преди да бъде приет на 16 август 1924 г. под името План „Дауес”. Той предвижда възстановяване на икономиката на Германия, за да може да изплаща репарациите си на Франция, Белгия, Великобритания и другите. Американският интерес в случая е в това, че само с помощта на германските репарации европейските държави могат да върнат военните си дългове към САЩ. Помощта за Германия започва с начален заем от 800 млн. златни марки и до 1929 г. парите, идващи главно от САЩ достигат 21 млрд. Същевременно от 1924 г. Германия започва да изплаща 1 млрд. марки, които до 1928 г. достигат 2,5 млрд. Чрез плана „Дауес” френската политика за икономическо наказание на Германия е заменена от англо-американската политика за възстановяване на германската икономика. Всички европейски икономики са засегнати от следвоенната икономическа криза, но след Рурската криза само германската получава външна финансова помощ, която стабилизира Ваймарската република, възстановява икономиката ѝ и осигурява нейния впечатляващ икономически ръст през 20-те години.    Планът „Дауес” е първата крачка, която показва    промененото отношение на победителите към Германия    Следващата е направена на конференцията в Локарно (5 и 16 октомври 1925 г.), която обсъжда германските граници – най-вече накърнената при Рурската криза западна граница. В конференцията участват представители на Германия (Густав Щреземан и Ханс Лутер), на нейните западни съседки Франция (Аристид Бриан) и Белгия (Емил Вандервелд), а по френска инициатива и на източните – Полша (Александер Скшински) и Чехословакия (д-р Едвард Бенеш), както и от арбитрите в спора Великобритания (Остин Чембърлейн) и Италия (Бенито Мусолини). Най-важното решение е Рейнският гаранционен пакт, с който Великобритания и Италия гарантират неприкосновеността на западната граница на Германия[17]. Подходът към германските граници с Полша и Чехословакия на изток обаче е съвсем различен – за тях са подписани само двустранни договори без външна гаранция. Подкрепата за Германия личи и от поканата да заеме постоянно място в Обществото на народите (ОН), докато възможностите на Франция да подпомага своите източноевропейски съюзници Полша и Чехословакия са силно ограничени – Рейнският гаранционен пакт на практика прекратява действието на френско-полския съюз от 1921 г.[18]    В средата на 20-те години икономическата мощ на Германия и позициите ѝ в Европа постепенно се възстановяват, но вътрешното недоволство от ограниченията на Версайския договор се запазва и дори нараства. В Европа има и много други държави, недоволни от следвоенния ред, на чието съчувствие Германия може да разчита. На първо място това са победените България, Австрия и Унгария, но към тях се добавят и някои победителки като Италия. Да не говорим за нестабилните отношения между родените в спорове и локални военни сблъсъци нови държави в Източна Европа като Полша, Литва, Чехословакия, всяка от които има претенции към територии на съседите си. Това е тектоничната почва, върху която се развива Европа през следвоенния период, постепенно превърнал се в междувоенен.    От друга страна, разрушенията и жертвите от войната пораждат силно антивоенно движение, широко разпространено в следвоенна Европа. То поражда един от ярките опити да се изключи войната от международните отношения с    Пакта „Бриан–Келог” от 1928 г.    Историята на този опит е поучителен, най-вече заради неуспеха му. Пактът за всеобщ отказ от война е подписан на 27 август 1928 г . от 15 държави (САЩ, Белгия, Великобритания, Канада, Австралия, Нова Зеландия, Южна Африка, Ирландия, Индия, Германия, Италия, Полша, Франция, Чехословакия, Япония) и остава отворен за присъединяване на други държави, които до средата на 1929 г. стават 48, между които е и Съветският съюз, който пръв ратифицира договора. Надеждата, че с международен договор могат да се предотвратят бъдещите войни е формулирана още в преамбюла, където се заявява, че е „настъпил моментът да се премине към откровен отказ от войната като оръдие на националната политика, за да могат мирните и дружеските отношения, съществуващи сега между техните народи да станат постоянни”[19]. С идеализъм е пропит и чл. 1 на пакта: „Високодоговарящите се страни тържествено заявяват от името на своите народи, че осъждат обръщането към война за урегулиране на международните спорове и се отказват от нея в своите взаимни отношения като оръдие за национална политика”[20]. Само че идеалистичните намерения веднага се сблъскват с реалностите. Още при обсъждането на текстовете на пакта големите държави поставят своите условия, само след приемането на които са готови да го подпишат. Франция се застрахова, че договорът не може да обезсили вече сключени договори за оказване на военна помощ; Великобритания декларира, че пактът не може да ограничи свободата ѝ на действие в колониалната империя; Съединените щати на свой ред обявяват, че пактът не може да засяга доктрината „Монро” за свободата им на действие в западното полукълбо. Тези уговорки не влизат в окончателния текст на договора (вероятно защото биха предизвикали подобни от страна и на други държави), но на практика напълно го обезсилват, както показва близкото бъдеще. Този пример показва как идеализмът търпи крушение в сблъсъка с реализма, затова Пактът „Бриан–Келог” остава в историята като символ на добрите намерения за мир, останали само на хартия.    Независимо от неуспехите, мирната еволюция в международните отношения, свързана с отстъпките за победните и съчетана с движението за мир, вероятно би могла да даде трайни резултати, ако в края на първото следвоенно десетилетие не беше настъпила финансово-икономическата криза, известна като    Голямата депресия    Разразилата се през есента на 1929 г. в САЩ (сривът на Нюйоркската фондова борса, наречен „черен вторник”, започва на 29 октомври 1929 г.) първо финансова, а после и икономическа криза[21] бързо се разпространява по света, като най-тежки са последиците ѝ за най-развитите в промишлено отношение държави, повечето от които са европейски. Десетки милиони европейци остават без работа, чувстват се изхвърлени от нормалния живот, декласирани и в отчаянието си търсят нови решения – радикализират се, както личи от разрастващото се влияние на комунистите отляво и на новите радикални доктрини, най-ярка от които е фашизмът на Мусолини и възникналият върху неговата основа националсоциализъм на Хитлер. Кризата на демокрацията извежда на преден план привържениците на идеите за силна, действена и силова държава. В най-голяма степен на този стремеж отговаря тоталитарната държава. Успехите в икономическото развитие както на фашистка Италия, така и на Сталиновия Съветски съюз се оказват привлекателен пример не само за отчаяните от кризата маси, а и за много европейски политици.    Предизвиканите от кризата вътрешнополитически сътресения извеждат на предна линия в политическия живот леви, но най-вече десни и крайно десни сили. Така второто лейбъристко правителство на Рамзи Макдоналд, дошло на власт през 1929 г., е принудено да еволюира надясно и през август Макдоналд съставя т.нар. национално правителство, доминирано от Консервативната партия, заради което е изключен от Лейбъристката партия. Тенденцията продължава и от 1935 г. британските консерватори поемат трайно властта. Във Франция през 1932 г. десните правителства са заменени от Левия картел, но недоволството от кризата води до опита за десен преврат от февруари 1934 г. Най-значителни последици за международните отношения обаче имат промените, настъпили в най-тежко засегната от кризата държава – Германия. Там, след неуспеха на Хитлер през ноември 1923 г. да повтори „похода към Рим” на Мусолини, той се ориентира към общонационална нацистка пропаганда и дочаква своя час със задълбочаването на икономическата криза. В началото на 30-те години Националсоциалистическата германска работническа партия (НСГРП) се превръща не само във важен политически фактор, но и в първа политическа сила. Това проличава в трикратните избори от 1932 г. – на президентските Хитлер получава 30,1 % и 36,8 % в двата тура, а НСГРП на парламентарните избори от юли – 37,4 % и на тези от ноември – 33,1%. Това са най-високите резултати, но съвкупните гласове за левицата, социалдемократическата и комунистическата, са повече, което засилва страха на консервативните сили в Германия от ляв поврат. За да избегнат подобна опасност управляващите решават да предложат на Хитлер да оглави коалиционно правителството с малцинство на нацистите, а фактът, че гласовете за НСГРП от юни до ноември намаляват, карат Хитлер да приеме предложението. На 30 януари 1933 г. германският президент Паул фон Хинденбург връчва мандат за съставяне на новото правителство на лидера на НСГРП Адолф Хитлер.    Влизането на Хитлер и неговата нацистка партия  в управлението на Германия    предизвиква поврат и ново начало не само в германската вътрешна политика, но и в европейската политика, защото той отхвърля не само демокрацията като форма на управление, а и цялата система на международни отношения, утвърдена от Парижката мирна конференция от 1919 г. Още в Програмата на НСГРП, формулирана през февруари 1920 г., Версайският и Сен-Жерманският договор са категорично отхвърлени (иска се тяхното „премахване”) (т. 2), а първата партийна цел е формулирана така: „Ние искаме обединение на всички германци въз основа на правото на народите на самоопределение в една Велика Германия” (т. 1)[22]. Като антисистемен политик Хитлер не се чувства обвързан и с дотогавашната външна политика на Версайската република. Нещо повече, Хитлер преучредява държавата, като я трансформира от демократична република в нацистки Трети германски райх, който би трябвало да просъществува хиляда години. Третият райх става новият голям играч на европейската сцена, поставил стабилността на следвоенния ред пред огромни предизвикателства.    Вътрешнополитическата радикализация в засегнатите от кризата държави неизбежно предизвиква изостряне на международните отношения. Най-силно засегнатите от кризата на свръхпроизводството страни се опитват да изнесат „излишната” си продукция и излишната си работна ръка извън границите си – например в колониалните владения или отвъд океана, което изнася проблемите навън. В началото на 30-те години националният егоизъм взема връх над международното сътрудничество, а в резултат всички приглушени след края на войната проблеми отново изплуват на повърхността.    Новият германски подход проличава още по време на    Женевската конференция по разоръжаване    Тя започва работа на 2 февруари 1932 г. Смяната на правителството дава възможност на германските представители на конференцията с подкрепата на фашистка Италия да поискат първо Германия да получи правото да се въоръжава (което ѝ е забранено с Версайския договор), а едва след това да започне разговор за разоръжаване. Най-радикална на Женевската конференция е позицията на Съветския съюз, който иска пълно и общо разоръжаване – вероятно с пълното съзнание, че никой няма да се съгласи. Пълното разоръжаване отговаря и на положението на Съветския съюз, тъй като той е обграден от враждебни държави, а и е в началото на втората си петилетка, затова всички негови инвестиции са насочени към индустриализацията. Съединените щати също предлагат всеобщо ограничаване на въоръженията, но с 33 %. Всички радикални предложения са отхвърлени от мнозинството и това дава основание на Третия райх на 14 октомври 1933 г. да напусне конференцията по разоръжаване и да започне едностранното си въоръжаване. Женевската конференция се изпразва от смисъл и няколко месеца по-късно е закрита. Така вместо да договори общо разоръжаване конференцията всъщност дава възможност на европейската държава, нееднократно доказала военния си потенциал, отново да се въоръжава. По този повод френския министър-председател Едруар Ерио казва: „Нямам никакви илюзии… Убеден съм, че Германия желае да се превъоръжи. Ние сме в повратна точка на политиката. Досега Германия водеше политика на подчинение… Сега тя започва активна политика. Утре политиката ѝ ще бъде на териториални искания”. И се оказва напълно прав.    Веднага след като излиза от Женевската конференция по разоръжаване Третият райх с британско съгласие започва да възстановява редовната си армия. Основание за това дава промененото отношение на тази водеща страна от Антантата към бившия главен противник. Още на 7 юни 1933 г., четири месеца преди Германия да напусне конференцията, в Рим е подписан т.нар. Римски протокол, с който Великобритания, Франция и Италия, от една страна, и Германия, от друга, се договарят да „консултират политиката си по всички въпроси, които ги засягат”[23]. Този Четворен пакт не влиза в сила, защото не е ратифициран, но той демонстрира новото отношение към Германия – тя се завръща сред европейските сили. А целта на това завръщане проличава две години по-късно с Англо-германското морско споразумение от 18 юни 1935 г., което възстановява правото на значителен военно-морски флот на Третия райх.    За да се разбере по-добре значението на този двустранно споразумение, е важно не само да се представят неговите клаузи, а и международният контекст при сключването му. За изминалите две години от неуспешния Четворен пакт са настъпили значителни промени във външната политика на Германия и в отношенията между другите големи европейски държави. Ще започна с това, че Третият райх напуска ОН на 19 септември 1933 г., докато година по-късно – на 18 септември 1934 г., Съветският съюз е приет в световната организация. Като имаме предвид, че основната цел на тази организация е запазването на световния мир, германското напускане има ясно послание – Хитлер иска да има свобода на действие, за да реализира плановете си за оформяне на нов европейски и световен ред. Това проличава още при първия опит на Хитлер да наруши европейските си граници, описани във Версайския договор, с други думи да отправи директно предизвикателство към следвоенния ред. Става дума за опита Австрия да бъде присъединена към Третия райх (в изпълнение на т. 1 и 2 от 25-точковата програма на НСГРП), осъществен на 25 юли 1934 г. Той е наречен опит за „горещ аншлус”, защото завършва с убийството на австрийския канцлер Енгелберт Долфус, което съдейства и за провала му [24]. Така първата самостоятелна стъпка на Хитлер във външната политика се оказва неуспешна, но вместо да се откаже, той предпочита да смени тактиката си. Все пак намеренията му не могат да се скрият, което обаче не пречи на Великобритания да разреши на Третия райх пълноценно да възстанови своя военен флот. За Франция опасността от възраждането на германската военна сила става видима, затова тя започва да изгражда своя система за защита. През май 1935 г. са подписани два договора, които допълват френските защитни съюзи от 20-те години. Първият е Френско-съветския договор за взаимна помощ (2 май 1935 г.), към който се добавен и подписаният на 15 май 1935 г. Съветско-чехословашки договор за взаимна помощ. Чехословакия се оказва първата страна от „санитарния кордон” в Източна Европа, която си позволява да се обърне към Съветския съюз, затова веднага става мишена на нападки. Това, както и собствените опасения на чехословашките управляващи от евентуална непредизвикана съветска агресия, ги карат да вкарат в договора уговорката, че взаимната военна помощ може да бъде оказана само „ако помощ на страната-жертва на нападение, бъде оказана от страна на Франция”[25].    Включването на Съветския съюз в европейската система за сигурност става един от мотивите на Великобритания едностранно да позволи на Германия да възстанови военния си флот. Очевидно за британските политици    съветската опасност изглежда по-страшна  от възраждането на военната сила на Германия    Това проличава в текстовете на морското споразумение от 18 юни 1935 г. С него британското правителство дава съгласие „бъдещата мощ на германския флот по отношение на съвкупната мощ на членовете на Британската общност да се изразява в пропорцията 35:100”, а по отношение на подводния флот (абсолютно забранен с Версайския договор), Германия получава още по-големи отстъпки, а именно „макар и да не се превишава пропорцията 35:100 по отношение на целия тонаж ще има право да притежава подводен тонаж, равен на съвкупността на подводния тонаж на членовете на Британската общност”, макар и с уговорката, че ако не се появят „изключителни обстоятелства”, той не бива да надвишава 45 %[26]. Посочените в споразумението 35 % от британския флот дават възможност на Третият райх да изгради флот, равен на военния флот на Франция, както е фиксирано в Договора на петте (САЩ, Велиобритания, Япония, Франция и Италия), подписан във Вашингтон на 6 февруари 1922 г. Така още през 1935 г. се вижда как британското правителство се преориентира от Франция към Германия, като отговор на просъветската френска политика.    Тук е моментът да отделя малко внимание и на ставащото в източната половина на Стария континент. След Рапалския договор от 1922 г. Германия и Съветският съюз установяват изключителни добри отношения. Наред с взаимната необходимост от икономически обмен, Германия има още една причина толкова много да държи на източния си партньор. Това е възможността на съветска територия да бъдат заобикаляни военните ограничения на Версайския договор, тъй като СССР не е част от следвоенната система, създадена през 1919 г. в Париж. Рапалският договор е препотвърден с двустарнния договор от 26 април 1926 г., продължава и доброто сътрудничество, което в наши дни често е интерпретирано като съветска помощ за подготовката на Германия за война. Само че близките германо-съветски отношения се отнасят до периода на Ваймарската република, която се стреми към преразглеждане на Версайския договор, но по мирен път, а не чрез война, каквато е целта на външната политика на Третия райх, оглавен от фюрера Адолф Хитлер. След като Хитлер поема държавата през 1933 г., комунизмът (наричан и еврейски болшевизъм) и неговият носител Съветският съюз се превръщат в основен противник на националсоциализма, както личи и от подпалването на райхстага и обвинението срещу петима комунисти в това деяние (само един от тях германец), за да бъде обвинен и посочен като враг Комунистическият интернационал. Тази линия е потвърдена с Антикоминтерновския пакт от 25 ноември 1936 г.[27] Съветската непримиримост към Хитлер на свой ред е демонстрирана от определението на фашизма (визиращо националсоциализма), дадено след установяването на нацистката диктатура в Германия. То определя явлението като „открита терористична диктатура на най-реакционните, най-шовинистичните и най-империалистическите елементи на финансовия капитал” (декември 1933 г.), както и от решенията на VII конгрес на Коминтерна (2–20 август 1935 г.), определящи като основна заплаха фашизма/националсоциализма и призоваващи за обединяване на всички сили чрез народни фронтове[28].    Веднага след като се ориентира в западната, най-вече британска, подозрителност към Съветския съюз, Хитлер започва умело да си служи със съветската карта, за да постига отстъпки: първо, за да ликвидира ограниченията на Версайския договор, и второ, за да подготви Третия райх за война. И само две години му трябват, за да промени мястото и ролята на Третия райх в Европа. Символ за промяната е обявеното на 21 май 1935 г. трансформиране на райхсвера, армията на Ваймарската република, в нова, наречена вермахт. В началото тайно, а впоследствие и явно вермахтът се разраства като брой и видове въоръжения така че в началото на войната през есента на 1939 г. да може да мобилизира над 4-милиона войници.    Възстановяването на германската армия е един от сигналите,  че започва подготовка за нова война    От този момент новата армия е подчинена на Адолф Хитлер, който след смъртта на президента Хинденбург (2 август 1934 г.) обединява президентския и канцлерския пост в новия фюрер (водач) на държавата. И той започва да реализира целта си да осигури европейско и световно господство на Третия райх. При това, за голямо съжаление, Хитлер се оказва един от малкото политици, които изпълняват дадените обещания и неотклонно преследват целите си. След 1935 г. с външнополитическите си действия Хитлер се стреми Третият райх да получи възможно най-добрите условия за войната, към която се стреми.    В този момент най-важна за съдбата на мира в Европа е способността на европейските сили, които не искат нова война, да предотвратят избухването ѝ. Това означава да накарат Хитлер да се откаже от плановете си или да му попречат да ги осъществи. Както обаче добре знаем от историята, нищо подобно не става. Затова въпросът, на който вече почти седем десетилетия и половина след края на Втората световна война се опитват да отговорят историците, е защо никой не съумява да спре Хитлер, независимо че повечето народи, както и водещите политици в страните-победители от Антантата не искат война, а и заедно са по-силни от Германия.    Едно от обясненията за провала е, че от края на войната са минали 15 години и от военното единство не е останало много. Италия вече е фашистка и Бенито Мусолини, независимо от противоречията за Австрия, подкрепя идейния си ученик Хитлер в стремежа му да извоюва нов световен ред. Мусолини обявява като цел да превърне Средиземно море в „италианско езеро” и да възстанови величието на Римската империя, но трудно може да го постигне сам. Налага му се да се обърне към Хитлер за помощ и постепенно се подчинява на неговата воля. Символ на италианската слабост става завладяването на Абисиния (Етиопия), което отнема много време и усилия на модернизираната италианска армия (от октомври 1935 до май 1936 г.). Великобритания и Франция също имат много по-различни цели от онези, с които завършват войната през 1918 г. Франция търси нови съюзници на Изток, а Великобритания се пренасочва към Третия райх с надеждата, че с нейна помощ ще продължи да играе ролята на арбитър в континенталните дела.    Първата проверка на променените отношения идва от Хитлер. На 7 март 1936 г. той издава заповед части на вермахта да навлязат в Рейнската област, което е забранено от Версайския договор. Акцията е придружена от меморандум, в който вината за нарушението е прехвърлена върху Франция, защото тя била отговорила „на приятелските предложения и на великолепните уверения, повтаряни от Германия, със сключването на военен пакт със Съветския съюз, насочен изключително срещу Германия”[29]. Така Хитлер използва съветската карта. В отговор пазителите на Версайския договор на следващия ден (8 март) се обръщат към генералния секретар на ОН с оплакване, но последвалото на 14 март заседание на Съвета на ОН не предприема нищо (независимо, че и двете държави имат свои представители там). Мълчанието дава основание на Хитлер на 21 март в Хамбург да оповести, че духът на Версайския договор е унищожен. Свидетели на ставащото са политиците от Източна Европа, един от които – Николае Титулеску, изразява огорчението си пред френския външен министър Фланден с думите: „След като на 7 март вие не можахте да защитите себе си, как ще защитавате нас срещу агресора”. На всички става ясно, че Франция вече не може да бъде основен защитник на източноевропейските си съюзници и те – включително и тези от Малката антанта (Чехословакия, Югославия и Румъния) започват да се оглеждат за други гаранти, като някои се обръщат към възхождащата европейска сила – Третия райх.    Най-интересна е позицията на Великобритания, която от 28 май 1937 г. е ръководена от консерватора Невил Чембърлейн. За разлика от периода преди Първата световна война, когато възходът на обединена Германия е възприеман от британските политици като най-голямата опасност за господството на Британската империя, през 30-те години на Третия райх се гледа съвсем различно. Великобритания вече не е първа световна сила, а за да продължава да играе водеща роля в Европа, трябва да търси силни съюзници. Видимото отслабване на Франция, както и съюза ѝ със Съветския съюз карат Чембърлейн да се обърне към Германия, която при Хитлер изживява бърз възход. Прави впечатление, че Чембърлейн се отказва от британската традиция винаги да подкрепя по-слабата държава на континента, за да запази Великобритания ролята си на балансьор. Защо се стига до тази голяма промяна? Според мен, както заради общото отслабване на британските позиции, така и заради новия фактор, появил се в Европа в средата на 30-те години в лицето на Съветският съюз. Големият страх на британските политици от Съветския съюз и комунизма довежда до Британско-германска ос, определяна и като политика на „омиротворяване на агресора”. С нея Невил Чембърлейн се опитва да обезсили агресивните намерения на Хитлер, като доброволно отстъпва пред исканията му.    Едно от най-ярките доказателство за    британската отстъпчивост  пред агресивността на Хитлер    е разговорът на лорд-председателя на съвета на Великобритания лорд Едуард Халифакс с фюрера Адолф Хитлер, проведен на 19 ноември 1937 г. в Мюнхен. Пратеникът на Чембърейн още в началото на разговора обявява като своя основна цел „да постигне по-добро разбирателство между Англия и Германия” и признава „големите заслуги на фюрера за възстановяването на Германия”, но и за Европа, защото „в резултат на унищожаването на комунизма в страната си той е преградил пътя на последния в Западна Европа и затова Германия с право може да смята за бастион на Запада срещу болшевизма”. След това внимателно изслушва желанието на Хитлер да бъде признато на Германия „законното право на велика държава да действа активно”. Нещо, което означава ни повече, ни по-малко, правото да променя международния ред. Това искане дава на защитниците на мира само един избор: или да отстъпят на Германия желаните територии, или да се изправят пред нови военни действия (Хитлер ги нарича „игра на свободните сили”). Първото искане на Хитлер е за връщане на германските колонии, защото „някои народи имат недостатъчно жизнено пространство… Само на Германия ѝ заявяват, че тя при никакви условия не може да има колонии”. Колониалният въпрос несъмнено е най-болезненият за британците, може би точно затова Халифакс бързо обявява готовност за отстъпки по други териториални претенции на Хитлер: „Всички останали въпроси могат да се характеризират, в смисъл, че засягат измененията на европейския ред, които вероятно рано или късно ще се извършат. Към тези въпроси се отнасят Данциг, Австрия и Чехословакия. Англия е заинтересована само в това, тези изменения да бъдат извършени по пътя на мирната еволюция и да бъдат избегнати методите, които могат да причинят по-нататъшни сътресения, които не се желаят нито от фюрера, нито от другите страни”. Разговорът засяга и неограниченото право на Германия да се въоръжава, а Хитлер не забравя многократно да използва най-силната си карта. Ето как: „Единствената катастрофа е болшевизмът. Всичко останало може да се уреди”[30]. И Халифакс се съгласява. Така още в края на 1937 г. Хитлер получава зелена светлина за промяната на границите в Европа и да се въоръжава, при това от Великобритания, поела ролята на арбитър в континенталните дела.    И още в началото на 1938 г. започва подготовката за териториално разширяване на Третия райх. Поучен от неуспеха си през 1934 г., четири години по-късно Хитлер предприема втория опит за аншлус на Австрия едва след като създава благоприятна международна обстановка за това. И бързо и лесно присъединява Австрия, макар че му се налага да избърза преди референдума, организиран от австрийския канцлер Курт фон Шушниг на 13 март 1938 г., да покаже, че мнозинството австрийци не искат да са част от Третия райх, а да имат независима държава[31]. В центъра на Европа изчезва държава, призната от ОН, но каква е реакцията на гарантите на системата, подписали Сен-Жерманския договор от 1919 г.?    Великобритания и Франция приемат мълчаливо аншлуса на Австрия  като вътрешногермански „семеен” проблем    Единственото международно заявление се оказва съветско. В него се казва: „… съветското правителство предупреждаваше, че международната пасивност и безнаказаността на агресията в един случай фатално ще доведат до повтаряне и умножаване на тези случаи. Събитията от международния живот за съжаление потвърждават правилността на тези предупреждения. Ново потвърждение те получиха с извършеното военно нахлуване в Австрия и насилственото лишаване на австрийския народ от политическата, икономическата и културната му независимост”[32].    Илюзиите на британци и французи, че присъединяването на Австрия към райха ще задоволи Хитлер, бързо са разсеяни два месеца по-късно. През май 1938 г. започват вълнения в населената с германци Судетска област на Чехословакия, организирани от Конрад Хенлайн от Судетогерманската партия. Той е в пряка връзка с германските нацисти, а през март 1938 г. е на посещение в Берлин, за да съгласува своите действия. Така че едва ли може да има съмнение откъде идва идеята за античехословашките протести. Но независимо от връзката между судетските германци и нацистите от Третия райх, Великобритания предпочита да интерпретира събитията като автентични протести, предизвикани от неравноправното положение на германското малцинство в Чехословакия, и предлага да стане арбитър в спора. От 2 август 1938 г. в Чехословакия пребивава помирителна мисия, оглавена от лорд Уолтър Рънсиман. Резултат от нея е докладът, силно повлиян от оплакванията на судетските германци, според който отношенията между германците и чехословашкото правителство са толкова лоши, че е по-добре Судетската област да бъде откъсната от Чехословакия и присъединена към Третия райх[33]. Този доклад става предпоставка за поредната промяна на границите, от която Хитлер веднага се възползва[34].    Пак не минава без дирижирани прояви. От 7 септември започват нови масови демонстрации в Судетската област, на които обаче чехословашкото правителство реагира твърдо, на 13 септември въвежда военно положение и Хенлайн бяга в Германия. Британското правителство обявява своята загриженост и Невил Чембърлейн решава да се намеси в германо-чехословашките отношения. На 15 септември британският премиер се среща с Хитлер в неговата алпийска резиденция в Берхтесгаден. Домакинът успява да го убеди, че иска мир, но е готов и на война, за да защити судетските германци.    За Чембърлейн единствената възможност да се спаси мирът  е да се предаде Судетската област на Германия    Единственият проблем е как да бъде убедена Чехословакия да го направи, тъй като тя има съюзни договори от 1935 г. както с Франция, така и със Съветския съюз. Първата британска задача е да обезсилят френската подкрепа за Чехословакия. За целта на 18 септември в Лондон се провеждат британско-френски консултации. Чрез доклада на лорд Рънсиман британските министри успяват да убедят френските си колеги да се променят границите. Резултатът е съвместното британско-френско писмо от 19 септември до Чехословашкото правителство, в което се заявява: „Представителите на двете страни са убедени, че в резултат на неотдавнашните събития се е създало такова положение, при което по-нататъшното запазване в границите на чехословашката държава на областите, населени предимно със судетски немци, фактически не може повече да продължава, без да постави под заплаха интересите на самата Чехословакия и интересите на европейския мир. В светлината на тия съображения двете страни са принудени да дойдат до заключението, че поддържането на мира и сигурността и жизнените интереси на Чехословакия не може да бъде ефективно осигурено, ако тия области не бъдат предадени незабавно на германската държава“[35].    Британско-френското писмо всъщност е ултиматум, като се има предвид, че Франция е основната западна опора на Чехословакия. Но чехословашките политици осъзнават, че загубата на Судетската област прави страната незащитима пред германска агресия, затова правителството отхвърля предложението[36] и се обръща към източния си съюзник Съветския съюз. На въпроса на чехословашкия президент Едвард Бенеш дали СССР ще изпълни задълженията си по договора за взаимна помощ, съветският отговор е положителен[37]. Проблемът е, че според договора това може да стане едва след като Франция окаже помощ на Чехословакия, което в светлината на посланието от 19 септември не е реалистично. А като се има предвид, че Съветският съюз и не би могъл да окаже ефективна военна помощ, тъй като няма обща граница с Чехословакия, а Полша обявява, че няма да допусне преминаване на Червената армия през своя територия, положението на Чехословакия става безнадеждно. Представителите на Великобритания и Франция в ОН блокират и опитите на съветския представител да постави в организацията въпроса за съдбата на Судетската област. Изправени пред провал на „мирната” си мисия, правителствата на Великобритания и Франция инструктират своите посланици в Прага на 21 септември да заявят на чехословашкото правителство, че ако не приеме предложенията им да предаде Судетската област и ако потърсят съветска помощ, те ще му откажат всякаква помощ и ще го обвинят, че е предизвикало нова война. При това положение Чехословакия капитулира – съгласява се с промяната, но при условие да участва в международното обсъждане на съдбата на Судетската област[38].    Затрудненията, които среща предложението за предаването на Судетската област на Третия райх, принуждава Невил Чембърлейн отново да се намеси и на 22 септември 1938 г. пак се среща с Хитлер, този път в Бад Годесберг. Чембърлейн се опитва да смекчи предаването на Судетската област, като предлага това да стане, след като се уважи правото на жителите да изберат гражданство, както и Чехословакия да получи компенсации. Хитлер обаче е безкомпромисен и поставя нов ултиматум – предаването да се осъществи веднага (до 28 септември), а Чехословакия да изпълни териториалните претенции и на Унгария и Полша[39]. В обстановка на нарастващи атаки и изоставена от западните си съюзници Чехословакия прави отчаян опит да се съпротивлява, като обявява обща мобилизация, но съдбата ѝ е предрешена.    За да придадат някакво приличие на капитулацията си пред Хитлер, Великобритания и Франция се съгласяват да участват в международна конференция, свикана за решаване на Судетския проблем. Като се има предвид къде и в какъв състав е проведена конференцията, капитулацията трудно може да се скрие: на 29–30 септември 1938 г. в Мюнхен в седалището на НСГРП с участието на представители от Третия райх (Хитлер), фашистка Италия (Мусолини), Великобритания (Н. Чембърлейн) и Франция (Едуар Даладие). Както се вижда, отсъстват представители на страната, чиято съдба се решава, както и на източния съюзник на Чехословакия – СССР. Не е случайно, че конференцията остава в историята като „Мюнхенски сговор” и като позорен акт, с който западните велики сили предават интересите на един от по-малките си централноевропейски съюзници, за да спасят себе си от сблъсък с надигащия се Трети райх. Решението е взето набързо, още на 29 септември, и постановява Судетската област да бъде предадена на Третия райх от 1 до 10 октомври без никакви разрушения[40]. Безсилието на западните сили личи и от неспособността им да накарат Хитлер да се съгласи да се дадат общи гаранции за неприкосновеността на остатъчна Чехословакия – правят го само Франция и Великобритания. Нещо повече, на 30 септември Хитлер и Чембърлейн подписват съвместна декларация, в която записват: „Ние разглеждаме споразумението, подписано снощи, и Англо-германското морско споразумение като символ на желанието на двата народа никога да не воюват помежду си отново”[41]. Тази декларация показва основната цел на Чембърлейн, оповестена и с триумфалните му думи при завръщането му в родината: „Вярвам, че това е мир за нашето време”. По-прозорливият му съпартиец Уинстън Чърчил обаче му отговаря в парламента с не по-малко знаменитата фраза: „Вие можехте да избирате между войната и позора. Вие избрахте позора. Но вие ще получите и войната!” И се оказва пророчески прав.    Окончателният провал на британската политика на „омиротворяване на агресора” става ясен половин година по-късно, когато на 15 март 1939 г. Третият райх окупира чешките земи и създава там Протектората Бохемия и Моравия. Едва тогава гарантките на следвоенния ред разбират, че войната няма да бъде избегната и започват да се готвят за нея. Но за Чехословакия вече е късно, вероятно затова нейните гаранти дори не протестират срещу окупацията ѝ, с което потвърждават предателската си позиция от Мюнхен[42]. За тях обаче става ясно, че напразно са вярвали на обещанията на Хитлер, че отстъпките ще го накарат да се откаже от войната. И се опитват да спрат следващото действие на Хитлер или поне да го отложат. Избраното средство е военен съюз с Полша, към която е насочена нацистката пропаганда заради Полския коридор. Надеждата им е, че ако има опасност при атаката срещу Полша Третият райх да се окаже във война и с тях, сиреч да воюва на два фронта, Хитлер ще се откаже. Така се ражда Полско-британската военна конвенция от 6 април 1939 г., допълнена с Англо-полско споразумение за взаимна помощ от 25 август. От политика на „омиротворяване на агресора” Великобритания се опитва да премине към „политика на неговото възпиране”, но за това е твърде късно.    Мълчаливото погребение на Чехословакия възвестява началото на непосредствената подготовка за предстоящата война    Започва търсенето на съюзници, като за пръв път от последните години основите европейски държави се обръщат към Съветския съюз. Не защото негативното отношение на европейските сили към него е променено, а заради неговата геополитическа тежест. През лятото на 1939 г. се водят три вида преговори: между Третия райх и Великобритания, между Великобритания, Франция и Съветския съюз и между Третия райх и Съветския съюз.    Съвсем накратко ще спомена за германо-британските преговори, за които се разбира едва след войната благодарение на пленените документи на германското външно министерство. В преговорите на 26 юли 1939 г. участват специалният германски пратеник Хелмут Волтат и члена на британското правителство Хорас Уилсън и Хъдсън. Те обсъждат идеята за договаряне на двустранен Пакт за ненападение, който включва както колониални въпроси, така и „санирането на Източна и Югоизточна Европа от Германия”[43]. Те обаче не дават резултат, независимо от продължаващата британска отстъпчивост.    Веднага след германската окупация на чешките земи, още на 18 март 1939 г., британското правителство се обръща и към съветското с предложение за преговори за съдбата на Румъния, докато СССР предлага по-широк разговор за сигурността на държавите между Балтийско и Черно море. Към тях се присъединява и Франция и в края на юли проектодоговорът за колективна защита от германска агресия е съгласуван. Непосредствените преговори на военните мисии за изработване на военна конвенция се провеждат от 12 до 21 август, но без да постигнат особено успех[44]. Незадоволителният ход на преговорите кара съветските представители да решат, че те се водят не за постигане на споразумение, а само като опит на западните страни да окажат натиск върху Хитлер и да постигнат споразумение с него на антисъветска основа.    Паралелно с англо-френско-съветските преговори започва затоплянето и на германо-съветските отношения. На 20 май 1939 г. германският посланик в Москва Вернер фон Шуленбург се среща с новия външен министър Вячеслав Молотов, за да сондира почвата за търговски договор. Срещите продължават спокойно, докато през втората половина на юли Берлин не ги форсира в светлината на англо-френско-съветските преговори. И в началото на август германският външен министър Йоахим фон Рибентроп съобщава, че Третият райх е готов за споразумение по всички въпроси и на 19 август е подписан търговско-кредитен договор. По такъв начин се оказва, че през август 1939 г. Съветският съюз води преговори както с Великобритания и Франция, така и с Третия райх. Решението кои от тези преговори да завършат с договор е на съветската страна, всъщност на Сталин. И той прави своя избор, като приема предложението на Германия за сключване на пакт за ненападение, станал известен като    Пакта „Рибентроп–Молотов”    по фамилиите на двамата външни министри, които го подписват на 23 август 1939 г. в Москва.    И до днес разгорещено се спорове за ролята Пакта, като тезите варират от определянето му като основна причина за началото на Втората световна война до интерпретирането му като защита на Съветския съюз от опасността от агресия на Третия райх с помощта на западните сили. И двете крайности не са особено убедителни, защото подготовката на Третия райх за война е осъществено не през лятото на 1939 г., а в годините след 1933 г. и то благодарение на отстъпките, които Хитлер получава от Великобритания, а опасност от германска агресия срещу Съветския съюз през лятото на 1939 г. не съществува, тъй като Третият райх още не разполага с необходимия потенциал за такава война. По-важен ми изглежда отговорът на въпроса защо Сталин избира германското, а не британско-френското предложение. Вероятно в случая натежава дългогодишната антисъветска политика на Великобритания и Франция, която включва интервенцията им в Съветска Русия (1918–1920 г.), създаването на „санитарен кордон” на западните граници на Съветския съюз, изолирането на СССР по време на Судетската криза и трудностите в преговорите от лятото на 1939 г. От друга страна, макар че Третият райх съществено се различава от Ваймарската република, в Съветския съюз не са забравили добрите отношения от 20-те години, като не бива да се подценява и това, че германското предложение включва възможността Съветският съюз да получи контрола върху част от териториите на Руската империя, загубени след революцията (Финландия, Естония, Латвия, Литва, Западна Белорусия и Западна Украйна)[45].    Големият печеливш в преговорите от лятото на 1939 г. безспорно е Хитлер, който успява да си осигури най-благоприятни условия за желаната война, която да осигури на Третия райх подчиняването на европейския континент, а после – и световното господство. Няма съмнение, че Втората световна война започва, защото германският фюрер Адолф Хитлер желае това. Ако обаче потърсим отговорността за войната сред онези, които не я искат, ще видим, че главната отговорност е на Великобритания. Тя позволява на Хитлер да се въоръжи и получи геополитическо предимство, а към Съветския съюз той се обръща едва след като вече е готов за война и въпросът е как ще се групират другите европейски сили. Така че ролята на Съветския съюз за началото на война е само помощна, макар че не бива да се пренебрегва и това, че с Пакта за ненападение Сталин предоставя на Хитлер сигурността, че няма да му се наложи да води голяма война на Изток.    Прегледът на противоречията и предпоставките, които довеждат до Втората световна война, показва, че декларациите на европейските институции, в които за Втората световна война се обвинява Съветският съюз като тази от 2 април 2009 г. „Европейската съвест и тоталитаризмът”, или от септември 2019 г., са по-скоро политически опит да се пренебрегне вината на Великобритания за поощряването на Третия райх на антисъветска основа и да се съсредоточи вниманието само върху заключителния предвоенен етап. Но поне ние, историците, не трябва да забравяме, че още в първата резолюция на Европейския парламент по този въпрос се казва, че „нито една политическа организация или политическа партия не разполага с монопол върху тълкуването на историята и че тези организации и партии не могат да претендират за обективност… официалното политическо тълкуване на историческите факти не следва да бъде налагано посредством взети с мнозинство решения на парламентите… един парламент не може да законодателства по отношение на миналото”[46].    Професионалният подход към историята изисква тя да се изследва такава, каквато е, без да се подчиняваме на политическата конюнктура. Само този подход осигурява способността на историята да помогне на народите да не повтарят грешките от миналото.                                                                                                   ", "date": "2019.12.26", "title": "Проф. Искра Баева: Фактори и причини за избухването на Втората световна война"}
{"url": "http://epicenter.bg/article/The-Times-of-Israel--Netanyahu-tsimentira-liderskata-si-pozitsiya-v--Likud-/202412/11/0", "text": "Членовете на израелската управляваща партия „Ликуд“ ще гласуват на 26 декември за свой председател в избори, които поставят един срещу друг премиера Бенямин Нетаняху срещу неговия бивш министър Гидеон Саар в едно от най-сериозните изпитания на лидерството на министър-председателя от повече от десетилетие.    Очаква се Нетаняху с лекота да спечели тези избори, но възникват въпроси, свързани с възможността му да формира правителство в Израел и като цяло да води страната, заради съдебните дела за корупция, които се водят срещу него. Това даде на Саар възможност за оспори хегемонията на премиера. Победителят от вътрешнопартийния вот ще поведе „Ликуд“ към новите избори в страната, които ще се проведат на 2 март.    Малко хора очакват изненади и съюзниците на Саар заявиха, че около 30% от вота на партийните дейци биха били успех за него.  „Никой не се е доближавал до това преди, и говорим за действащ премиер“, твърди източник, близък до Саар.    Повече от сто избирателни секции бяха отворени в цялата страна в 9:00 часа местно време (същото като българско), които да обслужват вътрешнопартийните избори, в които право на глас имат около 115 хил. израелци, членове на „Ликуд“. Секциите ще бъдат отворени до 23:00 часа, но избирателната активност вероятно ще е ниска, заради лошото време.    Резултатите ще бъдат обявени малко след полунощ, според говорителите на „Ликуд“.    Вотът отбелязва края на предизборната кампания на двамата кандидати, които кръстосваха Израел, за да агитират привържениците на „Ликуд“ да се присъединят към каузата им. Междувременно Нетаняху отхвърли призивите на Саар за дебати лице в лице.    Нетаняху, който е начело на партията от 1993 г., с прекъсване от 6 години, когато начело беше Ариел Шарон, и който е най-дълго служилият премиер в историята на страната, разполага с яростната лоялност на политическите и партийните си привърженици. Той спечели лидерските избори през 2012 и 2014 г. с лекота, а през 2016 г. никой не посмя да оспори председателството му.    Сега обаче поредица от корупционни скандали доведоха до положение, в което Нетаняху се провали да формира правителство, след като той опита да стори това два поредни пъти, след два тура на парламентарни избори, и така за първи път от много време някой оспорва лидерството му.    По-рано срещу него бяха повдигнати и обвиненията в измама и злоупотреба с доверие, както и за вземане и предлагане на подкуп, които той яростно отрича.    Нетаняху се опитва да се представи в светлината на незаменим лидер, който е жертва на полицията, правосъдието и медиите, и твърди, че само той разполага с дипломатическите умения да изведе Израел от турбулентната международна обстановка чрез приятелствата си с президента на САЩ Доналд Тръмп и други лидери.    Но Саар заяви, че провалът на все още действащия премиер да формира правителство след два опита означава, че някой друг трябва да получи тази възможност. Той освен това се опита да го критикува и по отношение на политиките му, свързани с Палестинската автономия, като призова за по-твърда позиция по отношение на Ивицата Газа.    На 25 декември вечерта, след като ракета беше засечена над град Ашкелон, където Нетаняху провеждаше една от последните си изяви от предизборната кампания, което беше повторение на по ранен инцидент от септември 2019 г., Саар написа в социалната мрежа „Туитър“, че страната има нужда от „широк национален консенсус за премахването на военната инфраструктура“ на палестинските военни групировки „Хамас“ и „Ислямски джихад“, което на практика копира становището на опозиционната партия „Синьо и бяло“ и нейната строга позиция, свързана с Палестинската автономия.    Центристката партия „Синьо и бяло“ и други вляво от „Ликуд“ обещаха да не съставят правителство с Нетаняху като лидер, заради обвиненията в корупция, макар да са посочили, че могат да влязат в коалиция с друг лидер на управляващата партия.    Поредица от анкети през последните седмици показват, че ръководена от Саар партия „Ликуд“ може да спечели по-малко места в парламента в третите предни избори, отколкото при Нетаняху, но общият десен блок, с който той да формира правителство може да бъде по-голям – и това потенциално да му позволи да преодолее безизходицата и да състави правителство.    Саар е дългогодишен лидер в Ликуд и е поемал множество министерски постове, но се оттегли от политиката за няколко години през 2014 г., след като беше отстранен от правителството на Нетаняху.    Показателно за това каква власт държи Нетаняху в партията, Саар не го е критикувал лично и дори намекна, че ще го подкрепи, ако се кандидатира за президент.  Според източници, близки до Саар, партийните членове вече разбират, че с Нетаняху начело „Ликуд“ ще остане в опозиция.    Победа за Саар би била шок, но дори оспорвани избори може да намалят неговото влияние в израелската консервативна партия. Според експертите при всяко положение Нетаняху ще загуби част от позициите си в партията, защото от 10 години никой не му се е противопоставял толкова сериозно и това е индикация за такова развитие.  Но падането на Нетаняху се предвижда от анализаторите от 2009 г. насам, след като той стана премиер за втори път, и при все това министър-председателят все още държи властта.    ", "date": "2019.12.26", "title": "The Times of Israel: Нетаняху циментира лидерската си позиция в „Ликуд“"}
{"url": "http://epicenter.bg/article/Na-Balkanite-nay-svobodna-e-Rumaniya--Balgariya-e-treta/202419/11/0", "text": "България е класирана на 39-то място в Индекса на Института за човешки свободи на Института Катон, САЩ, за 2019 г. с оценка 7,79 по 10-степенна скала.    Страната ни е подобрила класацията си с едно място в сравнение с предишното такова изследване.  На Балканите най-свободни според Института Като трябва да са румънците, чийто индекс 8,11 ги поставя на 30-място. Със „сребро“ е Албания – 7,84 (38-ма). РС Македония е със 7,34 (56-о място), след нея са Гърция -7,33 (57-ма) и Сърбия -7,30 (58-ма).    Турция е на 122 място с 6,21.    На дъното на Източна Европа е Украйна с 6,26 (на 118 място).    Индексните оценки се основават на 76 показателя, свързани с личните и икономическите свободи в много области, включително върховенството на закона, сигурността, след това свободата на движение, религията, сдружението и гражданската организация, изразяването и информацията, както и зачитане на собствеността, достъп до финанси, търговски свободи и регулиране на трудовите и бизнес отношенията.    Списъкът класира общо 162 държави по света с оценка от нула до 10 индексни точки.    В горната част на списъка са Нова Зеландия с 8,88 точки, изпреварвайки Швейцария (8,82), Хонконг (8,81), Канада (8,65), Австралия (8,62), Дания и Люксембург (по 8,56), Финландия и Германия (по 8,53) и Ирландия (8,52).    На самото дъно от 151 до 162 място са Ангола (5,40), ДР Конго (5,36), Етиопия (5,25), Иран (5,10), Алжир (4,99), Либия (4 , 64), Египет (4,50), Ирак (4,34), Судан (4,32), Йемен (4,30), Венецуела (3,80) и Сирия (3,79).    По региони най-високите показатели за човешка свобода са в Северна Америка, Западна Европа и Източна Азия, а най-ниски в Близкия Изток, Северна Африка, Африка на юг от Сахара и Южна Азия.    Страните в горната ¼ на класацията на свободата се радват на значително по-висок доход на глава от населението (30 006 долара) от тези в останалата част от класацията; доходът на глава от населението в най-малко свободната една четвърт е 2 615 долара.      ", "date": "2019.12.26", "title": "На Балканите най-свободна е Румъния, България е трета"}
{"url": "http://epicenter.bg/article/Kukeri-goniha-zli-dushove-na-festival-v-Haskovo/202405/2/0", "text": "Кукери гонеха зли духове на фестивал в Хасково.   Вълшебните звуци на хиляди чанове огласиха центъра на Хасково във втория ден на Коледа, съобщава в. \"Марица\". Страшни кукери, мечка, камила, чауши, стражари и пияни попове подариха страхотна емоция на жителите и гостите на града, който за 4. път стана домакин на Фестивал на коледарските и маскарадни групи. Разбойник с окървавена сабя успя да изплаши продавачите във всеки отворен магазин, преди стражар да го залови, сакарският звяр едва не се отскубна и да нападне хората, смъртта също се разходи из центъра. Да покажат атрактивните си маски, да изгонят злото и старата година, за да се отвори път на новата, дойдоха фолклорни и кукерски състави от различни части на страната. Георги бе най-малкият кукер, който отлично се справи със задачата, въпреки тежките маска и звънци, които бяха част от костюма му.    На пл. „Свобода” звучаха гайди, автентичен фолклор, изпълненията на хасковския народен оркестър, както и този на Георги Костов от Ямболско и др, изви се хоро.    Атрактивният фестивал е истински празник на българските традиции, който зарадва хеасковлии. На центъра имаше и работилница, където децата да се научат да правят кукерски маски.      ", "date": "2019.12.26", "title": "Кукери гониха зли духове на фестивал в Хасково"}
{"url": "http://epicenter.bg/article/Po-narezhdane-na-Borisov--Glavsekat-na-MVR-Ivaylo-Ivanov-e-komandirovan-v-Pernik/202409/2/0", "text": "Главният секретар на МВР Ивайло Иванов е поел мащабното разследване за причините за водната криза, научи NOVA. По разпореждане на премиера Бойко Борисов и на вътрешния министър Младен Маринов, Иванов е пристигнал в Перник в ранния следобед.   Цялата полиция в града също е мобилизирана.  Главният прокурор Иван Гешев е мобилизирал и магистратите. В следващите дни предстоят разпити и проверки.  По-рано днес Борисов, министърът на икономиката Емил Караниколов и зам.-министър Николай Нанков бяха на проверка в града.", "date": "2019.12.26", "title": "По нареждане на Борисов: Главсекът на МВР Ивайло Иванов е командирован в Перник"}
{"url": "http://epicenter.bg/article/Mustafa-Karadaya-ot-Mogilyane--Dokato-nas-ni-ima--Vazroditelniyat-protses-shte-go-ima-v-uchebnitsite-/202410/2/0", "text": "35 години минаха от 84-та. Някои казват, че Възродителният процес няма да намери място в учебниците. Докато нас ни има, ние ще пишем онези учебници, които носим в нашите души!   Това заяви на възпоменателен митинг в Могиляне лидерът на ДПС Мустафа Карадайъ.   Навършват се 35 години от първата съпротива срещу Възродителния процес в Родопите, напомня в репортаж от събитието Нова телевизия. През този период насилствено са сменени имената на хиляди български турци. Мнозина са депортирани в лагера на остров Белене. На 26 декември 1984 г. край Тюркян чешма падат три жертви. Днес хората там се събират, за да почетат паметта на загиналите. Митингите се организират от ДПС и ще продължат и през следващите дни. „Тази година Всевишният ни даде хубаво време. През 1984 г. обаче времето не беше хубаво. Докато нас ни има, за Възродителния процес ще се пише в учебниците”, заяви Мустафа Карадайъ, председател на ДПС.   Първата проява на съпротива срещу насилствената смяна на имената е в кирковското село Могиляне през декември 1984 година, напомня и \"Монитор\" в свой репортаж. Дадени са три жертви, една от които е 18-месечната Тюркян. На възпоменателното събитие присъстваха лидерът на ДПС Мустафа Карадайъ, както и депутати от Движението, кметове и гости от съседна Турция.    По време на речта си Карадайъ отбеляза, че това е направила Тюркян възможно, да могат днес да си честитят и Байрама и Коледата. Той припомни, че по онова време джамията и църквата са били заключени, а ключовете са били в ръцете на партийните секретари.   Председателят на Движението заяви, че в момента демокрацията не била на необходимото ниво. „Виждаме лицемерни политици, които се държат по един начин в Европа и по друг начин тук. Ние сме призвани да продължим борбата за права и свободи, да отстояваме демокрацията. Да се борим тук за по-доброто бъдеще на нашите деца в нашата Родина“, посочи Карадайъ. Накрая поздрави всички с високите резултати от местните избори, като изтъкна, че Движението е разширилило географията и присъствието си в местната власт.    По-късно пък през деня възпоменателен митинг ще се проведе и в Момчилград.  ", "date": "2019.12.26", "title": "Мустафа Карадайъ от Могиляне: Докато нас ни има, Възродителният процес ще го има в учебниците!"}
{"url": "http://epicenter.bg/article/Kiril-Ananiev-v-Pernik--Ne-mozhem-da-govorim-za-epidemiya/202414/2/0", "text": "Не можем да говорим за епидемия в Перник. Извършват се микробиологични изследвания на пациентите със съмнение за ешерихия коли, които ще излязат след 2 дни. Това заяви министър на здравеопазването Кирил Ананиев, след като посети пернишкия кв. \"Проучване\", където в блоковете има нарушение на качеството на водата и в нея е открита бактерията. Министърът посети и Инфекциозното отделение в болницата в Перник, където са настанени четиримата пациенти със съмнение за ешерихия коли.   Министерството на здравеопазването е отпуснало 27 000 лв. за ремонт на централния резервоар на лечебното заведене. Той трябва да приключи до 5 дена и след това няма да има проблем с режима на водата в болницата, каза още министър Ананиев, цитиран от БНТ.    Пациентите са в много добро състояние и дори искат да се приберат вкъщи, уточни директорът на болницата д-р Анатоли Митов.    Водните епидемии протичат много бързо. Засягат много хора. Това не се случи в Перник, уточни главният държавен здравен инспектор д-р Ангел Кунчев. Той не очаква регистрирането на нови случаи и призова да не се драматазира ситуацията. За овладяването й освен леглата в болницата в Перник са осигурени и 20 легла в инфекциозната болница в София за настаняване на пациенти при необходимост.  В момента в кв. \"Проучване\" се подменя водопроводът. Фирмата изпълнител на ремонта е уверила, че ще бъде направено всичко възможно той да приключи до края на деня.  ", "date": "2019.12.26", "title": "Кирил Ананиев в Перник: Не можем да говорим за епидемия"}
{"url": "http://epicenter.bg/article/Karadaya-ot-Tyurkyan-cheshma--Tozi-ploshtad-i-borbata-ni-za-prava-i-svobodi-dadoha-na-Rodinata-svobodata-/202418/2/0", "text": "Общинският съвет на ДПС Кирково организира Възпоменателен митинг-мевлид в село Могиляне за жертвите на т. нар. “възродителен процес“ за 35-тата годишнина от трагичните събития през 1984г. в селото. Това съобщиха от пресцентъра на ДПС.   Председателят на ДПС Мустафа Карадайъ произнесе слово пред събралите се хиляди на митинга пред паметника на \"Тюркян Чешма\".    “Тюркян и нашите герои направиха възможно днес от площадите да може да си честитим и Байряма и Коледата, защото по онова време джамията беше заключена, както и църквата. А ключът се намираше при партийния секретар, не при ходжата или попа. Но промяната не стана лесно”, каза председателят на ДПС пред събралите се хиляди на площада.    Лидерът на ДПС припомни, че от 1984г. минаха 35 години, а от 1964г. - 55 години. Няма да намерят тези грозни събития място в учебниците, казва някой. Не напротив, докато нас ни има, ние ще пишем онези учебници, които носим в нашите души, заяви той. Ако живеем в един лицемерен свят, в който съдържанието в учебниците ще бъде едно, но в архивите ще има друго, а ние в душите си ще носим трето, няма да вървим на добре, поясни още лидерът. Трябва с достойнство да приемаме фактите от историята, но не за омраза, разделение или противопоставяне. Точно обратното – трябва да знаем фактите от нашата история такива, каквито са, за да се поучим от нашата история. Не да живеем в миналото, а да градим нашето бъдеще, бъдещето на нашите деца в нашата Родина, да има просперитет. Затова ни е нужна реалната история и фактология, заяви Карадайъ.    Председателят каза, че когато през 1964г. в Западните Родопи сменяха имената, правиха опит за насилствена асимилация, ние от Източните Родопи не се вълнувахме от този процес и на това разчиташе държавната машина. След това обаче като дойде този грозен процес и в Източните Родопи, Делиормана не се вълнуваше толкова много, защото казваше, че „те там в Родопите са други и при нас няма да стане“. Само че и там стана. Това направи възможното да осъзнаем, че разделени, ние винаги ще имаме проблеми, обяви той. Карадайъ каза, че жертвите от опита за насилствената асимилация направиха така, че благодарение на нашия почетен председател д-р Ахмед Доган, в комунистическа България имаше една-единствена система, която се опитваше организирано да се противопостави на този режим. Това бе нелегалната организация, която създаде д-р Ахмед Доган, припомни Мустафа Карадайъ.    Водачите й бяха разкрити, бяха в затворите, но дори от затворите успяха да организират мирните протести през 1989г., срещу които държавата излезе с танкове и автомати, допълни Карадайъ. И пак дадохме свидни жертви, но успяхме да свалим комунистическата и тоталитарната власт, за да дойде демокрацията в нашата Родина, каза още той.    Карадайъ каза, че днес, ако има политици, които се опитват да премълчават тази история, те са хора с гузна съвест. Но ние не сме като тях, ние ще говорим за тези исторически факти, за да може нашите деца и следващите поколения да ги знаят.    Защото нашият път не свърши до събарянето на тоталитарния режим, ние направихме нещо повече. Онова обединение от 1989г., което свали тоталитарната власт, се разгърна и от 1990г. насам, вече 30 години се нарича Движение за права и свободи, бе категоричен председателят.    Лидерът каза, че ДПС направи възможното, за да може днес България да е член на НАТО и ЕС. Никой не може да неглижира тези факти от нашата история, от историята на България. Сега обаче, след 30 години демокрация, демокрацията не е на онова ниво, което би трябвало да бъде, обясни той. Защото виждаме лицемерна политика. Защото виждаме политици от различни политически партии по едни теми в Брюксел да водят една политика, по същите теми тук в България да водят обратна политика.    Затова ние сме призвани да продължим този път на борба за демокрация, права, свободи, достойнство, име, език и за религия в нашата Родина и ще продължаваме да отстояваме демокрацията в името на по-доброто бъдеще на България, бе категоричен Мустафа Карадайъ.    Лидерът на ДПС каза още, че ако в последните 4 години на този площад имаше различно усещане, ако имаше хора с наведени глави, ако имаше хора, които се чудиха по кое време от коя страна да застанат, то тази година ние сме тук заедно с нашето достойнство и с гордо вдигнати чела, че ние успяхме да запазим нашето единство и нашата сила в нашата Родина. Това показахме и доказахме на изминалите избори през 2019г, добави още той.    Карадайъ подчерта, че на този площад има все повече християни, а не само мюсюлмани. Така стана и с общините в България. ДПС разшири своята география и присъствие в местната власт, за което бих искал да ви благодаря и да ви поздравя, заключи лидерът.    На възпоменателния митинг присъстваха още зам.-председателят на НС д-р Нигяр Джафер, зам.-председателите на ДПС Ахмед Ахмедов, Филиз Хюсменова и Хасан Азис, зам.-председателят на ПГ на ДПС Халил Летифов, председателят на Младежко ДПС и евродепутат Илхан Кючюк, евродепутатът Атидже Алиева-Вели, народните представители Адлен Шевкед, Ерол Мехмед, Имрен Мехмедова, Танер Али, д-р Джевдет Чакъров, д-р Хасан Адемов, Велислава Кръстева, Ихсан Хаккъ, Елхан Кълков, Хайри Садъков, Сергей Кичиков, Севим Али, Джейхан Ибрямов, членовете на ЦОБ Ердинч Хайрула и Станислав Анастасов, отговорниците на ДПС в Р Турция Фахри Ватансевер, Гюнер Четин и Лютфи Йозгюр, общински кметове, областни и общински председатели на ДПС, Кямил Айдън-зам.-председател на Партията на националистическото движение, Р Турция (MHP), депутате в турския Меджлис от Народно-републиканската партия, Р Турция (CHP) Илхами Айгюн, Кямил Окяй Съндър и Юксел Йозкан, Бюлент Белен-бивш депутат в турския Меджлис, Ахмед Саръкурт-кмет на община Чорлу, Расим Юксел-кмет на община Ергене, Вахап Акай-кмет на община Черкезкьой, Мурджит Геренли-кмет на община Люлебургаз, Мустафа Алтънташ-кмет на община Алибей и Невин Мутен-зам.-кмет на община Газиемир.  ", "date": "2019.12.26", "title": "Карадайъ от Тюркян чешма: Д-р Доган създаде единствената организирана съпротива срещу тоталитаризма"}
{"url": "http://epicenter.bg/article/Ivaylo-Ivanov--Dva-techa-sa-otkriti-v-Pernik-dnes/202421/2/0", "text": "Към този момент ситуацията не е изяснена напълно. Извършва се прокопаване на трасето. Само в рамките на днешния ден са открити два теча, производствени аварии. Това заяви главният секретар на МВР - главен комисар Ивайло Иванов, който посети Перник днес, предаде БНТ. Иванов бе командирован спешно в града по разпореждане на премиера Бойко Борисов. Сутринта самият министър-председател се яви с инспекция в миньорския град.   \"Това не са нерегламентирани отклонения, а производствени аварии, които са отстранени. На този етап няма нерегламентирано отклонение на питейна вода. Поставят се измервателни уреди, които в последствие ще установят дали има някакъв теч\", посочи още Иванов. В рамките на започналото разследване има образувани няколко досъдебни производства. Сформиран е екип от оперативни работници и разследващи полицаи от местната дирекция. От утре със заповед на главния секретар на МВР в Перник ще бъдат командировани полицаи от ГД \"Национална полиция\".    \"Колегите ще дойдат да помогнат на местните колеги, защото действително, това, което трябва да бъде установено, е много трудно за доказване. Огромен брой документация трябва да бъде погледана, много разпити ни предстоят. Още от утре започваме. Това не е разследване, което да бъде проведено за един ден. Трябва много неща да се проверят, за да можем да стигнем до истинските виновници за водната криза в Перник\", посочи още главният секретар на МВР.    По-рано в града дойдоха премиерът Бойко Борисов, здравният министър Кирил Ананиев и главният държавен здравен инспектор Ангел Кунчев.", "date": "2019.12.26", "title": "Ивайло Иванов: Два теча са открити в Перник днес"}
{"url": "http://epicenter.bg/article/124-zakova-e-prielo-Narodnoto-sabranie-prez-2019-g-/202423/2/0", "text": "", "date": "2019.12.26", "title": null}
