{"url": "http://epicenter.bg/article/Prof--Georgi-Mihaylov--Problemite-v-zdraveopazvaneto-iziskvat-printsipni-resheniya-/178239/2/0", "text": "Проблемите в сектор здравеопазване са много сериозни и са натрупвани години наред. Проблемът е, че управляващите и сегашното ръководство на Министерството на здравеопазването не се опитват да ги реши принципно, заяви народният представител от ПГ на \"БСП за България\" проф. Георги Михайлов по БНР по повод протестите на медицинските сестри. Това съобщиха от пресцентъра на БСП.  По думите му предложения на БСП отпреди 2 години съвпадат с исканията на протестиращите. Те са били представяни в пленарна зала и пред министъра на здравеопазването, но не са били решени.  \"Днес се вижда, че протестиращите смятат, че подобен тип искания трябва да важат за всички лечебни заведения - тук прозира колко са различни условията, в които работят специалистите в различните лечебни заведения\", каза проф. Михайлов.  По думите му частните лечебни заведения се намират в различни условия за работа от общинските болници, областните се намират в съвсем друго състояние от общинските, същото важи и за универскитетските болници.  \"Никъде по света възнагражденията на специалистите, които работят в лечебните заведения, не се определят на базата на печалбата на сътоветното търговско дружество. Оттук идва големият проблем\", коментира народният представител.  \"Исканията на протестиращите за 2 минимални работни заплати са реалистични\", каза проф. Михайлов. Той призова да си припомним какви са минималните работни заплати обаче в останалите ни съседки, а нашите са с над 100 евро по-ниски от миминималните работни заплати. \"Всичко това подсказва, че проблемите изискват принципни решения, но екипът на министър Ананиев няма нито куража, нито разрешението да тръгне към принципните решения\", изрази мнение професорът.  \"Да играем фокуси с цифри, като счетоводство, за да вземем оттук-оттам, вече не решава проблеми. Тук става дума и за доста средства, защото няколко десетки хиляди специалисти работят в системата на здравеопазването\", коментира още народният представител. По думите му е нужно да си зададем въпроса дали този процес не е същият и при лекарите, защото темите са свързани и касаят здравеопазването.  \"Протестът е спонтанен и дълбоко изстрадан от медицинските специалисти, никой не се е опитвал да му влияе. Нима тези проблеми, които се случват по улиците на София, не са политика? Кой ще отговори на исканията на тези хора, попита професорът. Той заключи, че се поставят много методики, но те не предлагат принципно решение на проблема.  ", "date": "2019.03.21", "title": "Проф. Георги Михайлов: Проблемите в здравеопазването изискват принципни решения "}
{"url": "http://epicenter.bg/article/Radev--Sluchayat-s-apartamentite-na-upravlyavashtite-dalech-nadhvarlya-obhvata-na-edna-imotna-sdelka-/178166/2/0", "text": "Случаят с апартаментите на управляващите далеч надхвърля обхвата на една имотна сделка, защото пряко рефлектира върху доверието в политическата класа и държавността. Това каза в Кюстендил президентът Румен Радев, предаде Радио „Фокус“ – Кюстендил.  „Спомняте си, че само преди два месеца на своя годишен отчет призовах Комисията за борба с корупцията и отнемане на незаконно придобито имущество и другите органи да навлязат и в старателно отбягвания периметър на властта. И много ясно казах, че ако това не се случи, то търсенето на справедливост и възмездие може да излезе рамките и механизмите на закона“, каза още президентът Радев.  Според него това е така, защото няма как антикорупционната комисия, която е назначена и контролирана от Цветан Цветанов, да разследва именно него по „беззъбия“ закон, наложен от самият Цветанов.  „Ако това не се случи наистина, можем да имаме сериозен проблем. Затова според мен поредно гарантирано оневиняване на Цветанов ще се размине с моралната присъда на обществото. Това е големият проблем, който ни очаква“, добави президентът Румен Радев.   Запитан какво е наложило създаването на Стратегическия съвет при президента и алтернатива на какво е той, Румен Радев посочи, че не става въпрос нито за партия, нито за служебно правителство в сянка. „Ролята и функциите на този съвет са ясно описани в указа, с който съм го назначил, а това е търсене на идейна алтернатива на статуквото, търсене на стратегически решения за бъдещето на България“, посочи президентът.  Държавният глава коментира още, че е поканил на среща в петък ръководството на ЦИК, за да се обсъди тяхната готовност и всички необходими мерки за провеждането на спокойни, честни и прозрачни избори.  В отговор на въпрос за предстоящото заседание на парламентарната комисия по вероизповеданията, Румен Радев изрази надежда парламентът да излезе с мъдро и справедливо решение по отношение на задълженията на религиозните общности. „Много по-важно е народни представители, управляващи, политици и особено ръководителите на вероизповеданието в България в никакъв случай да не спекулират с етническия мир, а да работят за единението на българския народ, не за неговото разделяне“, подчерта още държавният глава.   ", "date": "2019.03.21", "title": "Радев: Случаят с апартаментите на управляващите далеч надхвърля обхвата на една имотна сделка "}
{"url": "http://epicenter.bg/article/Apartamentite-na-vlastta--I-kumitsata-na-Tsvetanov-s-novo-zhilishte-v-bloka-na-Tsvetanov-/178170/2/0", "text": "Още един човек от властта е с апартамент от строителна фирма „Артекс” на цени под пазарните. Заместник-министърът на спорта Ваня Колева ще е съседка на Цветан Цветанов в сградата на улица \"Латинка\" в престижния столичен квартал „Изток”, предаде бТВ.  Цветанов е кум на Колева. Тя е купила апартамент от над 230 квадратни метра и гараж за общо 665 хиляди лева, показва справка от Агенцията по вписванията.  Сделката ще се финансира с банков кредит.  Сметките показват, че цената на квадрат за Ваня Колева е около 1300 евро.  Според брокери в района цените са двойни.  ", "date": "2019.03.21", "title": "Апартаментите на властта: И кумицата на Цветанов с ново жилище в блока на зам.-шефа на ГЕРБ"}
{"url": "http://epicenter.bg/article/Borisov-za-Tsvetanov--Shte-prosletya-vnimatelno-tezi-sdelki--resheniyata-shte-badat-tezhki-/178209/2/0", "text": "Премиерът Бойко Борисов обяви от Брюксел, че ще свика Изпълнителната комисия на ГЕРБ заради казуса с апартаментите на заместника си Цветан Цветанов. Отговорът дойде след призива на лидера на БСП Корнелия Нинова към него: \"Цветанов се освети, защо мълчите!\" Тъжно и гадно ми е, защото това идва в ден, когато дадохме 52 милиона за българските пенсонери, бе откровен пред медиите премиерът. И каза, че е говорил по телефона с Цветан Цветанов.   Никак не ми е приятна тази тема, бе откровен министър-председателят. \"Да, според тях всичко е законно. Затова ще изчакам кратко време - и прокуратурата, и КОНПИ са сезирани, да се произнесат\", продължи Борисов.   Но мина и в атака към левицата, като в същото време защити и Цветанов с думите: \"Защото виждаме едни лидери на партии ги взимат за по двеста лева квадрата. А други за по хиляда и двеста - и са виновни!\"   \"Трябва да се изправя срещу моите колеги в ГЕРБ, които казват - при всеки случай ти режеш глави и махаш, докато нашите политически опоненти застават вкупом и казват - ние подкрепяме виновния. Така че - единият взел или му дали от КТБ един милион, на другия му откраднали един милион - Вежди Рашидов, и ги слагат на една плоскост\", продължи той.   Дори само нарушение да има, много внимателно ще проследя тези сделки, увери още премиерът. И изтъкна, че решенията трябва да се взимат много бързо в тези предизборни времена.   \"Това че другите са маскари нас не ни оправдава!\", бе категоричен Бойко Борисов. И подчерта, че тежкият, морален въпрос за него е дали ГЕРБ прави така.   \"Цветанов също трябва да си направи изводи, защото утре заминава за САЩ на конференция за сигурност, откъде дойде тази атака по това време. Можеше да дойде по-рано. Като се видим ще водя разговор не на тема дали е законно или не. Не са деца, имат глави на раменете си. Но просто ми е мъчно, че толкова неща направихме и цялата енергия, цялата гадост, която в момента ни удря, е за нещо толкова битово\", каза още Борисов.   Той посочи още, че усилено се работи и по въпроса с възнагражденията на медицинските специалисти. „След като оправихме малките болници, общинските болници, възложил съм на министър Ананиев – 2 седмици максимум, да ми поправи методиката за възнагражденията на медицинските специалисти. Защото даваме огромни пари в здравеопазването, само че шефовете на болниците си дават ДМС-та и парите не стигат до сестрите. Да ми направи методика, ако трябва ще доплатим, но това трябва да се случи. Трябва да са доволни. Така че и това сме вършили днес“, каза още министър-председателят.    &n bsp;", "date": "2019.03.21", "title": "Борисов за апартаментите на Цветанов: Ще проследя внимателно тези сделки, решенията ще бъдат тежки!"}
{"url": "http://epicenter.bg/article/Meditsinskite-sestri-otnovo-protestirat-v-tsyalata-strana--nastoyavat-za-dostoyno-zaplashtane-/178215/2/0", "text": "Медицински сестри се събраха пред здравното министерство на протест срещу ниското заплащане на труда им. Те заплашват с ефективни стачни действия, предаде БНР.  Медицински сестри, физиотерапевти и рехабилитатори са за втори път пред министерството на здравеопазването с искане за стартова работна заплата от две минимални работни заплати.  Пред „Хоризонт“ медицинската сестра от столицата Таня Николчева заяви: „Основните искания остават същите, тъй като към момента не е изпълнено нито едно. Единствено на първата среща министърът обеща да ни представи анализ за заплатите на специалистите по здравни грижи. Което направи като статистика. Това не ни удовлетворява, така че протестите ще продължат“.  Вчера министърът на здравеопазването и протестиращите се разбраха до няколко седмици да изработят методика за формиране на работните заплати. Заради това обаче, че министърът, по думите им, не е спазил обещанието за увеличаване на работните заплати, протестиращите отново са пред ведомството.  Протестиращите се разграничиха от Българска асоциация на професионалистите по здравни грижи, които обаче заявиха, че подкрепят исканията им като справедливи.  Близо 100 медицински сестри със знамена и плакати протестираха на площада пред сградата на община Бургас. Те поискаха по-високи заплати и по-добри условия на труд.  Във Видин протестът на медицинските специалисти е в центъра на града, за да могат и граждани да се присъединят, каза Диана Богомолова - председател на Българската асоциация на професионалистите по здравни грижи:  \"Пациентите трябва да разберат, че това не е само наша борба. Това е борба за оцеляването на болницата в този град. За тяхно добро и за тяхно обслужване. За да могат те да получат качествени грижи, ние трябва да получим достойно заплащане, такова, че да ни позволява да работим на едно място“.  Заради ниското заплащане медицински сестри са принудени да работят по на няколко места или напускат региона.  „Липсата на здравни специалисти ще се усеща много и тепърва ще се задълбочава“, каза Богомилова.  Ако условията на труд не се променят заради липса на персонал, скоро градът може да остане и без болница - обявиха професионалистите по здравни грижи.  В 15.00 часа ще излязат на протест и медицинските сестри в Пазарджик, също пред Общината. Очаква се той да е по-мащабен въпреки заплахите, получени от недоволните медици по места, каза координаторът Димитрия Димитрова:  \"Хората все повече и повече се решават да протестират. След този протест предстоят ефективни стачки - с един час прекъсване на работа, час и половина, два. В близките дни!\".  Очаква се в 13.30 часа медицински сестри, фелдшери и лаборанти от Областната болница в Габрово да излязат пред здравното заведение, за да поискат за пореден път достойно заплащане и условия на труд.  В предаването \"12+3\" на програма \"Хоризонт\" Мая Илиева, организатор на протеста, коментира, че в заплащането на медицинските сестри има голяма ножица, като уточни, че най-високи са възнагражденията в кардиологичния сектор и въпреки това кандидати за там няма.  Илиева беше категорична, че ако медицински работници напускат системата, това ще доведе до закриване на болници и до колапс в здравеопазването. По думите ѝ не само заплатите в бранша са проблем, а и заплащането на нощния и извънредния труд, както и стресът и напрежението.  Омбудсманът Мая Манолова отиде днес по обяд при протестиращите медицински сестри и здравни специалисти на кюстендилската болница. Докато градът празнува „Кюстендилска пролет“ , в болница излязоха да заявят отново исканията си - ниски, направо мизерни заплати, напрегнат график на дежурства, лоши условия за работа.  Заплатите на медицинските сестри в кюстендилската болница са най-ниските в цялата страна в здравната система, каза една от протестиращите. „От 1 януари тя е 590 лева“, отбеляза тя.  ", "date": "2019.03.21", "title": "Медицинските сестри отново протестират в цялата страна, настояват за достойно заплащане "}
{"url": "http://epicenter.bg/article/Obshtina-Momchilgrad-izgrazhda-mostovi-saorazheniya-v-Konche-i-Nanovitsa-/178217/2/0", "text": "Две мостови съоръжения ще улеснят придвижването в района на селата Конче и Нановица, съобщи кметът на община Момчилград Сунай Хасан. Той поясни, че в момента се подготвя документацията за двата обекта и при стабилизиране на метеорологичните условия ще започне изграждането им.  Мостовото съоръжение в района на Конче ще се използва от жителите на няколко махали, чийто достъп до селото е затруднен през зимните месеци, когато Коджа дере става пълноводно и преминаването през него е рисковано.  Пътната връзка ще се използва и от жителите на село Синделци.  Съоръжението ще бъде изградено изцяло от стомано-бетон и ще представлява устои и греди. Дължината му ще бъде около 40 метра, а широчината 3,5 метра. Предвидено е по него да могат да преминават леки и лекотоварни автомобили.  Ново мостово съоръжение ще свърже махала Поляна със село Нановица. До този момент жителите на махалата използваха единствено пешеходен мост. Предвидено е съоръжението, което ще представлява стомано-бетонни устои и стоманена конструкция, да бъде с размери 12 на 3 метра.  ", "date": "2019.03.21", "title": "Община Момчилград изгражда мостови съоръжения в Конче и Нановица "}
{"url": "http://epicenter.bg/article/Na-poligonite-na-61-va-brigada-se-provedoha-zanyatiya-s-uchenitsite-ot-Klub--Priyateli-na-armiyata-quot-/178218/2/0", "text": "В районите на учебните центрове „Тюлбето” и „Анево” на 19 и 20 март се проведоха учебни занятия, в които участваха ученици от клуб „Приятели на армията“ от средните училища в градовете Карлово, Казанлък, Сопот и Хисаря. Това съобщиха от пресцентъра на министерството на отбраната.  Занятията бяха организирани от главните сержанти на военните формирования на 61-ва Стрямска механизирана бригада в район Карлово и Казанлък под ръководството на старшина Дамян Пеневски - главен сержант на бригадата. В тях се включиха над 110 ученици от Карлово, Сопот и Хисаря и над 100 - от Казанлък.  „Приятелите на армията” участваха в занятия по оцеляване в екстремни условия и по военна топография и имаха възможност да стрелят с пистолет, автомат и картечница. Кулминацията бяха стрелби, на които учениците се справиха отлично.  Те се убедиха, че личностните качества, които трябва да притежават - физическа издръжливост, психическа устойчивост, дисциплинираност, умения за работа в екип, патриотизъм и обичта към Родината, са неразделна част от воинската професия.  ", "date": "2019.03.21", "title": "На полигоните на 61-ва бригада се проведоха занятия с учениците от Клуб „Приятели на армията\""}
{"url": "http://epicenter.bg/article/Borisov-za-Brekzit--Izklyuchitelno-raztrevozhen-sam-ot-tova--koeto-se-sluchva--Vremeto-izticha-/178219/2/0", "text": "„Темата „Брекзит“ касае десетки хиляди български граждани и не малко англичани, които живеят в България. Изключително разтревожен съм от това, което се случва. Времето изтича. Хиляда дни се работи по Брекзит, остават още седем и е пълна неяснота“, обяви министър-председателят Бойко Борисов пред медии, преди началото на работната сесия на Европейския съвет във формат ЕС-27, който ще заседава по чл. 50.   „Не виждам как това, което иска Великобритания до 30 юни, може да се подкрепи. Това означава, че техните евродепутати трябва да ходят на предизборна кампания, да агитират за Европейския съюз и какво ще защитават в ЕС“, каза Борисов и подчерта, че ако има отсрочка - тя трябва да бъде кратка.  По темата за разглеждането на пакета „Мобилност“ от Европейския парламент премиерът Борисов коментира, че българското правителство и представителите на страната в ЕП ще продължат с усилията си срещу приемането на правилата, ощетяващи транспортните работници, не само в България, но и в други европейски страни. „Днес говорих и с Таяни, социалистите и либералите гласуват пакетът да влезе за разглеждане. Извънредно, въпреки, че са нарушени някои от правилата. В България те говорят друго, а днес техните партии тук направиха това“, коментира министър-председателят. ", "date": "2019.03.21", "title": "Борисов за Брекзит: Изключително разтревожен съм от това, което се случва. Времето изтича!"}
{"url": "http://epicenter.bg/article/Spipaha-polovin-ton-nelegalen-alkohol-v-kiler-na-turisticheska-baza-kray-Varna/178163/3/0", "text": "480 литра нелегален етилов алкохол, бутилиран в пластмасови туби, са открили митнически служители от Главна дирекция \"Митническо разузнаване и разследване“ (ГД ММР) в килер на частен имот на територията на село Аспарухово, област Варна. Това съобщават от пресцентъра на Агенция \"Митници“.   Имотът е използван от собственика за търговска дейност като туристическа база.   При извършената митническа проверка на 10 март тази година, митническите служители са открили в килер на първия етаж десетки пластмасови туби, пълни с общо 480 литра етилов алкохол, за който собственикът на имота не е представил никакви документи за платен акциз, според Закона за акцизите и данъчните складове. Нелегалният алкохол е иззет. Взети са проби от него за лабораторен анализ. Предстои да бъде образувано административнонаказателно производство по случая.", "date": "2019.03.21", "title": "Спипаха половин тон нелегален алкохол в килер на туристическа база край Варна"}
{"url": "http://epicenter.bg/article/KEVR--Parnoto-i-tokat-nyama-da-poskapvat-zaradi-povishenieto-na-prirodniya-gaz/178169/4/0", "text": "От първи април цената на природния газ вероятно ще се повиши с 0,82 на сто, ако Комисията за енергийно и водно регулиране (КЕВР) реши да одобри предложението на Булгаргаз\" ЕАД, съобщи пред журналисти днес председателят на КЕВР Иван Иванов, след обществено обсъждане на предложението, предава БТА.  КЕВР ще реши каква да е цената на синьото гориво на закрито заседание на 28 март.  Заради подобно малко увеличение няма да се повишава цената на парно отопление, топла вода и на електроенергията на регулиран пазар, каза Иванов.  През юни КЕВР прави годишен преглед на електроенергийните дружества и този преглед ще определи ценовите решения за енергията от втората половина на годината, добави Иван Иванов. Дружествата многократно заявяват големи увеличения и ако се съобразим с тях, цената на тока може да скочи и два пъти, подчерта той. През последните години решенията на КЕВР са консервативни и ние не допускаме сериозни изменения на цената на електроенергията, каза Иванов.  \"Булгаргаз\" ЕАД поиска увеличение на цената на синьото гориво с 0,82 на сто от първи април, защото на международните пазари се повиши цената на петрола от 62 на 67 долара за барел /един барел е близо 159 литра/ и се повишаха котировките на щатския долар, каза Николай Павлов, изпълнителен директор на дружеството.  Дългът на \"Топлофикация\" София към \"Булгаргаз\" към момента е 140 млн. лева. От дружеството бяха поели ангажимент да ни плащат от януари до март по 60 млн. лева месечно, но явно и тяхната събираемост не им позволява да погасяват дълга си, добави Павлов. За задълженията на топлофикациите в Бургас, Плевен и Враца има споразумения за разсрочване и те плащат текущите и просрочените си задължения, както и лихвите по тях, добави Павлов.  Павлов посочи, че не може да прогнозира какво ще стане с цената на природния газ от юли, всичко зависи от международните пазари, но е възможно да има леко поевтиняване на суровината, вероятно с около един процент.  \"Булгаргаз\" ЕАД е обявило на 15 март търг за покупка на 144 млн. куб. метра природен газ. Това е първата процедура за покупка на природен газ, с ясни правила, по европейските стандарти и всички могат да дадат оферти.Точката на доставка ще позволи синьото гориво да бъде доставено от всички възможни посоки и да бъде складирано в хранилището в Чирен, съобщи още Николай Павлов.    ", "date": "2019.03.21", "title": "Иван Иванов: Парното и токът няма да поскъпват заради повишението на природния газ"}
{"url": "http://epicenter.bg/article/Ventsi-Mitsov--Kogato-posochish-glupostta-s-prast--tya-reagira-kato-kisela-gradska-lelya-/178139/11/0", "text": "Дори в най - смелите си мечти не си бях представял, че едно стихотворение може да предизвика такъв истеричен пристъп.  Вчерашният ми коментар в рими относно актуалните тъжни напъни в така нареченото дясно политическо пространство предизвикаха истински взрив от емоции.  Така разбрах за себе си много неща, които не подозирах.  Но най-вече разбрах, че когато посочиш глупостта с пръст, тя, глупостта, реагира, отприщвайки истеричната си същност на кисела градска леля, която току що е разбрала, че бурканите с компот от дренки са се прецакали.  За това, скъпи приятели, пишете и четете поезия.  Римите имат сила.  Дори когато са по детски наивни.  Римувайте и наблюдавайте реакциите на околните.  Те са безценни...  А сега ви напускам, защото от писане файда няма.  Излизам с ВИП асансьора и отивам до ВИП магазина да купя един ВИП хляб и половин кило ВИП сиренье...    Денят отлита, плачем в полумрака  Над нас нощта разпери пак криле  Прелитат КОМОНИЗДИ над сокака  Предадохте ни, подло Се Де Се  Желаехме да бъдем с вас роднини  Да борим MAFIQ и Ка Ге Бе  Ний, розово - зелени, вие - сини  Но всичко свърши, лошо Се Де Се  Пристанахте на Бойко генерала  Предадохте ни зарад Е Не Пе  И днес седим и виждаме провала  И вие сте виновни, Се Де Се  А можехме със вас да бъдем цяло  Решетников от ужас да реве  А Чайка и Мадуро пребледняли  Да викат - “Иде страшното Де Бе”  Могъщи сме, но туй за вас не стига  Избрахте ГЕРБ пред нашите ръце  И днес стоим и пишем нова книга  За странната ни връзка, Се Де Се  Вървете си, бъдете там щастливи  Щом MAFIQTA днеска ви зове  Без вас сме ний по умни и красиви  Отивайте си, лошо Се Де Се  Денят отлита, плачем в полумрака  Над нас нощта разпери пак криле  Прелитат КОМОНИЗДИ над сокака  Предадохте ни, подло Се Де Се  С такава мъка днес не се живее  Стоян Михалев нека да попее...  ", "date": "2019.03.21", "title": "Венци Мицов: Когато посочиш глупостта с пръст, тя реагира като кисела градска леля "}
{"url": "http://epicenter.bg/article/Liz-Burbo-kaza--Bonzhur--na-balgarskite-si-chitateli/178208/6/0", "text": "За първи път българската публика се срещна с канадската бестселър авторка Лиз Бурбо. Тя представи новото допълнено и преработено издание на най-успешната си книга „Слушай своето тяло“, преведена на 19 езика и разпродадена в тираж от над 1 милион екземпляра по целия свят. Събитието се състоя на 20 март 2019 г. в Книжен център „Гринуич“ и събра десетки почитатели на писателката и мотивационен лектор, чието училище вече има свои работни ателиета в повече от 20 държави. „Със „Слушай своето тяло“ Лиз Бурбо ни напомня колко е важно да обръщаме внимание на всичко, което се случва у нас – във физически, емоционален, психически и духовен план“, каза управителят на издателство „Ентусиаст“ Виктория Бисерова. „С огромна страст тя помага на хората да постигнат това, за което повечето от тях жадуват – радост, мир, спокойствие, сбъдване на мечтите и желанията, както и да разкрият огромния потенциал в себе си.“ Освен че представи книгата си, Лиз Бурбо проведе своеобразен мотивационен семинар с гостите в публиката, като ги вдъхнови със своята лична история. Лиз започва своята кариера през 1966 г. и бързо се превръща в най-добрия мениджър-продажби в Северна Америка. „В тази област открих много таланти – таланти у себе си“, каза тя. „За да имаш успешна кариера в продажбите трябва да умееш 3 неща – да бъдеш смел, да бъдеш последователен, да преследваш конкретните си цели. Успях да развия тези свои качества и скоро станах №1 в Канада и в Щатите.“ Докато обучава и мотивира повече от 40 000 души да осъзнаят по-добре потенциала си, осъзнава, че хората рядко получават това, което искат в живота, и че много малко от тях са щастливи. Решена да открие причината за това, Лиз загърбва успешната си кариера и организира курсове за духовно израстване и личностно развитие. Първият човек, на когото помага, е самата тя, като преборва проблемите с наднорменото тегло. „Човек направлява тялото си така, както душата си и менталната си същност. С начина си на живот не давах свобода и обич на другите си две измерения. Дадох си сметка, че болежките ми започват постепенно да изчезват. Защото всички проблеми, които ни се случват, се дължат на това, че много от нас слушат егото си, а не сърцето си.“ Решена да сподели с повече хора опита си, Лиз загърбва успешната си кариера и организира серията семинари „слушай своето тяло“, в които хората се опитват да открият корените на своите заболявания, проблеми, несполуки, като се доверят на своя най-голям приятел на земята – самите себе си. Скоро цялото ѝ духовно учение е обединено в едноименната книга, последвана от още 24 успешни заглавия. На въпроса кои са принципите, които трябва да ръководят живота ни, Бурбо отговори еднозначно: „Истинската обич, отговорността и признанието“. По време на престоя си у нас Лиз Бурбо ще проведе два семинара – „5-те травми“ на 21 март и „Благоденствие и изобилие“ на 23 и 24 март.", "date": "2019.03.21", "title": "Лиз Бурбо каза „Бонжур“ на българските си читатели"}
{"url": "http://epicenter.bg/article/Rusiya-i-Kitay-saediniha-parviya-zhelezopaten-most-nad-reka-Amur-/178153/7/97", "text": "Руската бригада завърши работата по свързването на първия руско-китайски мост над река Амур от село Нижнеленинское в Еврейската автономна област (ЕАО) до окръг Тунцзян в Североизточен Китай, съобщи в четвъртък администрацията на провинция Хейлунзцян, предават ТАСС и Агенция \"Фокус\".  „На сутринта на 20 март беше построена последната стоманена греда: от своя страна Русия завърши работата си. Това означава, че първият железопътен мост между двете страни като цяло е успешно свързан“, се казва в изявление, публикувано на неговия уебсайт. „Придвижването на транспорт по него ще бъде възможно ориентировъчно през юли“.  В съобщението се отбелязва, че през последните години китайско-руската търговия непрекъснато се увеличава и следователно железопътният транспорт с относително ниски разходи е особено актуален.  През февруари губернаторът на Еврейската автономна област Александър Левинтал на Руския инвестиционен форум в Сочи съобщи, че това инженерно съоръжение ще започне да функционира през септември 2019 година.  Мостът, свързващ Нижнеленинско и Тунцзян е първият по рода си железопътен обект между Руската Федерация и Китай. Дължината му е 2209 м, от които 309 м са от руска страна. Споразумението за неговото изграждане бе подписано през 2013 г., като първоначално цената беше 9 млрд. рубли (около 123 милиона евро).  По-късно се е наложило да бъдат отделени допълнителни средства в размер на 15-20% от първоначално предвидената цена. 25% от обекта се финансира от Фонда за развитие на Далечния изток и Байкалския регион, а другите 75% - от Руския фонд за директни инвестиции през руско-китайския фонд (CIC). Планира се през моста в Китай да бъдат изнасяни желязна руда, въглища, минерални торове, горска продукция и други стоки.  ", "date": "2019.03.21", "title": "Русия и Китай съединиха първия железопътен мост над река Амур "}
{"url": "http://epicenter.bg/article/TsSKA-rushi--Armiyata--zaradi--Mondial-2030--/178176/8/0", "text": "ЦСКА ще разруши настоящия си стадион „Българска армия” и ще построи на негово място фантастично съоръжение, с което България ще кандидатства за домакин на европейското през 2028-а и световното през 2030 година, предава БЛИЦ.  Споразумението е било постигнато миналата седмица на среща, на която са присъствали министърът на спорта Красен Кралев и шефът на „червените” Гриша Ганчев.  Проектът ще стартира през есента, което означава, че ЦСКА ще играе домакинските си мачове през следващите поне два сезона най-вероятно на „Васил Левски”.  Издигането на новия стадион, който ще е изцяло футболен, ще струва близо 30 милиона евро, а капацитетът му ще бъде за 25-30 000 зрители, уточниха източници на БЛИЦ.  Съществува голяма вероятност ЦСКА да вземе на концесия от държавата новия стадион не за 30 години, а за по-дълъг период, като „червените” ще имат малък процент участие с идеята за бъдещи инвестиции.  ", "date": "2019.03.21", "title": "ЦСКА руши „Армията” заради... Мондиал 2030! "}
{"url": "http://epicenter.bg/article/Tazi-vecher-shte-stanem-svideteli-na-Cherveeva-Super-Luna/178157/10/0", "text": "Ако погледнете небето на 21 март ще може да се насладите на абсолютно невероятна луна с особено разочароващо име. Пълната червеева суперлуна всъщност е доста рядка. Освен че изглежда по-голяма и по-ярка в небето от обикновено, пълнолунието ще съвпадне с перигея (най-близката точка до Земята в месечната ѝ орбита). Поради тази причина става дума за суперлуна, пише сп. \"Обекти\", цитирайки IFLScience.  Доста рядко е суперлуната да се случи непосредствено след равноденствието – астрономическо понятие, с което се обозначава моментът от годината, когато пътят на Слънцето по небесната сфера (еклиптиката) пресича небесния екватор. При равноденствието денят и нощта са приблизително равни по продължителност, макар че денят винаги е малко по-дълъг, в зависимост от географската ширина. Това се дължи на ъгловия диаметър на Слънцето и пречупването на неговата светлина от атмосферата.  Пикът на пълнолунието ще е в 04:43:59 ч. на 21 март. Само няколко часа след настъпването на пролетта в Северното полукълбо (на 20 март в 23:58 ч).  Подобно на всички останали суперлуни, и тази ще изглежда невероятно. Освен това ще е последната за годината, така че не я пропускайте!  Коренните жители на Северна Америка са кръстили мартенското пълнолуние червеево, тъй като съвпада с времето, през което почвата омеква и земните червеи започват да се появяват. Според Time and Date тя е известна и като Гарвановата луна, Захарната луна, Постната луна и т.н.  Странните имена не се изчерпват с това. Според Business Insider луните през годината имат имена като Гладната, Розовата, Тревистата, Рибната, Ягодовата, Гръмотевичната и Бобъровата.", "date": "2019.03.21", "title": "Тази вечер ще станем свидетели на Червеева Супер Луна"}
{"url": "http://epicenter.bg/article/Marzeliva-banitsa-sas-spanak-i-sirene/178213/9/80", "text": "Продукти: 600 г спанак 2 чаши брашно 1/2 чаена чаша олио 1 чаша кисело мляко 1 чаена лъжичка сода за хляб 2 яйца 200 г сирене Приготвяне: Спанакът се нарязва, посолява и го намачква. Отделно в купа се разбиват олиото, млякото, в което сте разтворили содата и яйцата. Брашното се пресява и се добавя към сместа. Последни се слагат натрошеното сирене и спанака. Тестото се разбърка с помощта на лъжица и се изсипва в намазнена и набрашнена тавичка. Пече се в предварително загрята фурна на 180 градуса до готовност.", "date": "2019.03.21", "title": "Мързелива баница със спанак и сирене"}
{"url": "http://epicenter.bg/article/Alberto-Vedelago--Ostanah-veren-na-mechtata-si-da-bada-shivach-na-lichnostta/178234/10/0", "text": "  Италианският дизайнер Алберто Веделаго има богат 30-годишен опит в модната индустрия, облича световноизвестни особи като Фабио Ламборгини и не пропуска да спомене многократно думата \"душевност\" винаги когато говори за работата си.   \"Преди да взема мерките от тялото на клиента ми, аз искам да разгадая неговия нрав, емоционален свят и душевност. За мен този човек е личност и това е моето вдъхновение\", обяснява своята философия дизайнерът, който беше в София по покана на УНСС, за да изнесе лекция пред студентите. В представянето на синьор Веделаго взеха участие проф. д.н. Любомир Стойков, Аспарух Карастоянов - председател на \"Ротари Клуб Витоша\", Ангел Стойков - председател на студентския съвет в УНСС, както и зам.-ректорът Валентин Гоев, който връчи на видния гост подарък - реплика на статуята пред входа на учебното заведение на нейния основател и първи ректор Стефан Бобев.   По време на лекцията Алберто Веделаго сподели мисли на известни личности, които той споделя, като \"Модата отминава, стилът остава\" - Коко Шанел. \"Светът, в който живеем, ни лишава от възможността да бъдем адекватни - модата ни налага един цвят и една линия за следващите 6 месеца, но не може нито да ни ниложи, нито да ни отмене стила. Затова елегантността е по-значимият и силен елемент, на който трябва да държим\", обясни дизайнерът.   Пред студентите в залата той прочете цитат на писателя Съмърсет Моъм \"Елегантният мъж е този, на когото забелязваме не дрехите, а личността\". \"Сега като си тръгнете оттук, направете лесен опит по този въпрос - ако първо забелязвате как е облечен един човек, значи вие сте пленник на модата и трябва да работите още, докато човешкото започне да ви впечатлява\", обясни на младите хора дизайнерът.   Като враг №1 на мъжете той посочи стария гардероб: \"В 90% от случаите наборът от дрехи е тотално объркан - не могат да се комбинират помежду си и това ги прави неизползваеми. Затова не купувайте много дрехи и когато правите това, мислете как ще съчетаете отделните артикули\", продължи с изненадите Алберто Веделаго.   На гостите в залата той показа разкроено сако, изработено само от естествени материали и издаде какви са начините да изберем наистина качествен продукт:     \"Не се подвеждайте от марката - и най-скъпите и известни брандове могат да ви продадат не толкова качествен продукт. Сакото конкретно трябва да не съдържа никакви подлепващи материи и това е най-важното - всеки \"етаж\" от него да е подвижен, а не залепен за другия. За изработването му са нужни 10 часа, но ви гарантирам, че няма да съжалявате, ако го изберете\".   Като глобален проблем на модната индустрия Алберто Веделаго посочи изнасянето на производствения процес на много световни марки в Азия. Дизайнерът предостави на публиката платовете, с които работи - кашмир, коприна, вълна.   \"За изработването на един костюм са необходими 3 метра плат и поне 1500 евро само за материалите. Но вие не инвестирайте в марките - важното е да усещате дрехата като нещо конкретно за вас. Компаниите в индустрията вече нямат душа. Да, аз трябва да живея, да продавам, но не без душа\", каза на финала на лекцията Алберто Веделаго.", "date": "2019.03.21", "title": "Алберто Веделаго: Останах верен на мечтата си да бъда шивач на личността"}
{"url": "http://epicenter.bg/article/Tsvetanov--Sled-kato-Radev-vzima-strana-za-apartamentite--opornata-tochka-na-oponentite-ni-e-yasna-/178175/2/0", "text": "След като Румен Радев вече взима страна за апартаментите, може да си направите равносметка преди изборите каква е опорната точка на политическите ни опоненти. Това каза председателят на ПГ на ГЕРБ Цветан Цветанов пред журналисти, цитиран от „Фокус“. Цветанов посочи, че неформалният лидер на БСП трябва да заеме позиция, както го е направила снощи Корнелия Нинова.   „Няма какво да коментирам, има закони, които са спазени. Има замяна, която съответства на българското законодателство, има доплащане. Нека да оставим тези, които могат, да дадат правилния отговор. Тази тема, колкото повече я говорим и повтаряме, тя е продължение на опорната точка на БСП. Знаете ли колко въпроси мога да задам на г-н Румен Радев и той няма да може да отговори и няма да има кой да му каже какво да каже“, обърна се към журналистите Цветан Цветанов.    Не съм крил нищо, свързано с апартаментите си, всичко направено е съгласно закона, увери Цветанов. Той уточни, че е минал през всички проверки, дори когато ГЕРБ е била в опозиция. Цветанов припомни, че през 2013 е имало прокурорска проверка. Според него тези атаки в публичното пространство срещу него са в предизборни периоди.  „2013 г., когато бяха направени тези допълнителни проверки, които приключиха в период, в който БСП управляваше, нищо не излезе“, обясни той. На въпрос колко му е излязло това жилище, Цветанов уточни, че е платил 100 хил. разлика, за да се нанесе. Той посочи, че не става въпрос за преференциални цени и уточни, че не знае какви са цените, на които продават от фирма „Артекс“ на всички свои клиенти.  Във връзка с информация, че в същата сградата апартамент има и заместник-министъра на спорта Ваня Колева, председателят на ПГ на ГЕРБ заяви: „С всяка една строителна фирма, която предлага жилище на пазар, всеки един български гражданин може съгласно българското законодателство да влезе в отношение и да подпише договор. Понеже говорите за заместник-министъра на спорта, мога да кажа, че доколкото знам нейният съпруг е осми на световното по колоездене преди 20-30 години. Имат един хубав, сериозен бизнес от 30 години. Защо да не може да си купи апартамент? Защо да се притеснява човек, когато е направил всичко прозрачно, легално. Това, което тя е подписала, като декларация преди една година си е упоменала всичко това. Това, което аз съм направил преди една година, е да си подпиша нотариален акт, в който съм участвал в сделката. Ние по закон сме длъжни да го декларираме. В тази си декларация ще направя това, което правят всички обществени личности“, допълни Цветанов и коментира, че това не е нарушение.  \"Два дни вече не говорим за случващото се в БСП, това хубаво тактическо мероприятие, което фокусира вниманието върху ГЕРБ\", каза още Цветанов. Той посочи, че анонимният сигнал е бил внесен от лидера на БСП, а днес атаката срещу него е изкристализирала, след като вече излиза и Румен Радев.  „Предполагам, че като журналисти, които си обичате професията, може да видите как всъщност тръгна всичко и как се появиха тези, които могат да коментират“, уточни Цветанов.  „Всяко едно медийно пространство си има своята политика и всеки прави това, което иска и иска да направи съответната новина. Поздравления на тези, които направиха тази новина. Два дни вече не говорим за БСП, не говорим за това, което се случва там. Това е съвсем нормалното хубаво тактическо мероприятие, което може да отклони обществото от тези теми и да фокусира вниманието върху ГЕРБ“, обясни председателят на ПГ на ГЕРБ.  Цветанов попита дали има журналисти, които да били ограничени от ГЕРБ да зададат въпроси или такива, на които им е казвано какво да питат и обърна внимание, че определени журналисти не се допускат на пресконференции на БСП.  „Заставам пред вас от уважение. Не бих искал нито да бягам от тук, нито да ходя някъде, нито да си намирам повод, че отсъствам. Продължавам да върша това, което съм вършил до настоящия момент. Няма нещо, от което да се срамувам. Всичко, което съм правил като действия, било то като министър на вътрешните работи, като общественик, като участващ в много каузи и кампании, всичко съм правил със сърце и с любов и никога не съм си мислил и възнамерявал да прекрачвам закона“, коментира той.  „Има данъчна оценка, която е задължено лицето да извади, когато продава или заменя свое жилище. Купувачът, който продава също трябва да направи всичко това. Разговорите, които съм водил, това, което съм изповядвал като сделка, е в законовите норми. Това, че всеки може да си интерпретира и да прави, каквото иска, си е негово право“, каза още Цветанов.  Той посочи, че е убеден, че има политици и журналисти, които през годините са си купували жилище чрез фирма „Артекс“ и каза, че познава Симеон Велков, който е купил двата заменени от него апартамента, тъй като е бил бивш служител в централата на ПП ГЕРБ.   ", "date": "2019.03.21", "title": "Цветанов: След като Радев взима страна за апартаментите, опорната точка на опонентите ни е ясна!"}
{"url": "http://epicenter.bg/article/Izpalnitelnoto-byuro-na-BSP-kam-Borisov--Lampite-svetnaha-za-Tsvetanov--Dokoga-shte-malchite-za-imotite-/178177/2/0", "text": "\"В последните дни независими източници осветиха поредната порочна схема за облагодетелстване на властта. Вторият човек на ГЕРБ, председателят на парламентарната им група Цветан Цветанов, е придобил луксозен имот на силно занижени цени\". Това се посочва в позиция на Изпълнителното бюро на БСП. Снощи пък лидерът на партията Корнелия Нинова коментира в свой пост във фейсбук \"агонията на ГЕРБ\" и факта, че знакови лица на управляващата партия вкупом си купуват луксозни имоти.   \"Всеки ден наяве излизат скандалните факти по тази сделка, които създават основателни съмнения за данъчни измами и други нарушения на закона\", се казва още в позицията на БСП. \"Самият факт, че в една и съща фирма, при преференциални условия, пазаруват Цветанов, Цачева, Рашидов и други близки на ГЕРБ е достатъчно показателен за системата на властта. Тя покровителства определени фирми и получава подаръци срещу това.  Прокуратурата и органите се сезираха по въпроса. Но Бойко Борисов мълчи. Преди време пред актива на ГЕРБ министър-председателят заяви: „Трябва да ви светне червена лампичка, иначе аз ще ви светна синята”. Лампите светнаха за Цветанов. Настояваме Борисов да наруши мълчанието си и да изпълни заканата си, че няма да търпи дори съмнения за корупция около себе си\", категорични са от БСП.   На националното работно съвещание на ГЕРБ на 20 януари лидерът на управляващата партия Бойко Борисов предупреди актива, че ако не им светне червената лампичка, той ще им светне синята. Тогава Борисов призова актива на партия ГЕРБ \"да си почистим къщичката\", защото всеки ден се говори за корупция.    ", "date": "2019.03.21", "title": "ИБ на БСП към Борисов: Лампите светнаха за Цветанов! Докога ще мълчите за имотите, г-н премиер?"}
{"url": "http://epicenter.bg/article/Horata-v-Malko-Tarnovo-sa-gotovi-na-protesti-sreshtu-izgrazhdaneto-na-bezhanski-lager-kray-grada-/178180/2/0", "text": "Жителите на Малко Търново са готови на протести срещу изграждането на бежански лагер на територията на бившите казарми край града, предава БНР.  От поръчка на МВР вчера стана ясно, че в Малко Търново ще има селище за 280 души на 7.5 декара територия в зоната на дирекцията на „Гранична полиция“. Проектът е на стойност 1.75 млн.лв и ще се финансира от европейския фонд „Убежище, миграция и интеграция“.  Жителите все още не знаят, че край града ще се строи бежански лагер, но хората, които разбраха от кореспондента на БНР, декларираха готовност да протестират.  „Целият град не е съгласен“, сподели анкетирана жена.  Освен в Малко Търново бежански лагер, но много по-голям - за 1600 души, ще има и в Елхово. Той ще бъде разположен на 27 дка площ на територията на регионалната дирекция на „Гранична полиция“.  ", "date": "2019.03.21", "title": "Хората в Малко Търново са готови на протести срещу изграждането на бежански лагер край града "}
{"url": "http://epicenter.bg/article/Tsvetanov-chestiti-parva-prolet-vav-feysbuk/178181/2/0", "text": "Зам.-председателят на ГЕРБ Цветан Цветанов честити първа пролет във фейсбук.   \"Скъпи приятели, честита първа пролет! Пролетта е онзи период в годината, който традиционно свързаваме с надеждата за ново начало. Затова нека красотата на този сезон да изпълни душите ни със светлина и да ни зареди с много положителни емоции\", написа той в социалната мрежа.   Вторият човек в ГЕРБ е придружил публикацията си с картинка пролетни цветя.  ", "date": "2019.03.21", "title": "Цветанов честити първа пролет: Нека красотата на този сезон да изпълни душите ни със светлина! "}
{"url": "http://epicenter.bg/article/Borisov-pristigna-v-Bryuksel-za-zasedanie-na-Evropeyskiya-savet-/178183/2/0", "text": "Премиерът Бойко Борисов пристигна в Брюксел, където ще участва в редовното заседание на Европейския съвет. Това съобщи самият той във Фейсбук.  Заседанието се провежда на 21 и 22 март в Брюксел. В четвъртък държавните и правителствени ръководители във формат ЕС-27 ще проведат заседание за обсъждане на последните събития след нотификацията от Обединеното кралство съгласно член 50.  Преди да започне работната сесия на Съвета, министър-председателят Бойко Борисов и председателят на Европейския парламент Антонио Таяни ще открият изложбено пространство “Атанас Буров” в сградата на ЕП. За първи път в историята на институциите на ЕС част от Европейския парламент ще носи името на български общественик.  Атанас Буров е европейски демократ и държавник, работил усилено за въвеждането на модерни за времето си европейски практики в България. Решението за именуването на част от централната сграда на ЕП в Брюксел на Атанас Буров бе одобрено от ръководството на Европейския парламент в края на миналата година по инициатива на български евродепутати. По време на официалната церемония ще бъде открит също бронзов бюст на Атанас Буров и паметна плоча за делото на българския общественик.  На 22 март лидерите на страните членки ще се срещнат с министър-председателите на Исландия, Княжество Лихтенщайн и Кралство Норвегия за отбелязване на 25-годишнината от създаването на Европейското икономическо пространство.  По-късно на втората работна сесия на Европейския съвет държавните и правителствени ръководители на ЕС ще обсъдят укрепването на европейската икономическа база, изменението на климата, предстоящата среща на върха ЕС-Китай, както и начините за борба с дезинформацията. В началото на заседанието се очаква президентът на Румъния, който представлява текущото ротационно председателство на Съвета на ЕС, да запознае лидерите с работата и напредъка по приоритетите на Румънското председателство.  ", "date": "2019.03.21", "title": "Борисов пристигна в Брюксел за заседание на Европейския съвет "}
{"url": "http://epicenter.bg/article/Borisov-besen--Detsata-i-vnutsite-na-ubiytsite-na-Burov-napavat-da-doydat-v-EP-kato-troyanski-kone-i-shte-/178185/2/0", "text": "Искам да благодаря на всички присъстващи тук. В момента се намираме на гости в Европарламента, на гости сме на г-н Антонио Таяни, но вече има пространство наречено \"Атанас Буров\". Първият български политик, който е удостоен с такава чест.  Това каза премиерът Бойко Борисов в сградата на европарламента в Брюксел по време на официалната церемония по откриването на бюст на Атанас Буров, предаде репортер на Novini.bg.   \"Атанас Буров е казал, че трябва да бъдем приятели с всички, включително и с СССР, но първи е прозрял, че бъдещето на България е свързано с Европа. За съжаление противопоставянето в България продължава. Тези, които избиха цвета на нацията след 1944 година, ги няма днес. Напротив. Техните деца и внуци напъват да дойдат тук като троянски коне. Не искам да си разваляме настроението, но искам да се знае какво означава да се живее в страх. Попитайте наследниците на Буров какво е страх, истински страх. Да не можеш да говориш, да дойдат да ти вземат всичко без съд и присъда. А какво става сега? Децата и внуците на убийците на Буров ще ми говорят за липса на медийна свобода, когато са обградени от 100 камери и могат да си говорят каквото си искат. Наследниците на Буров ще ви обяснат какво значи страх. Него са го наричали буржоа. А червената буржоа след 1944 година какво правеше? Кой живееше в най-хубавите апартаменти тогава - на \"Позитано\", на \"Оборище\", в центъра? Те ще говорят сега за апартаменти. А ние в село Банкя си карахме Жигулитата и им гледахме Мерцедесите\", ядоса се Борисов.  \"Стига. Не искам да развалям този хубав празник днес. Още веднъж искам да благодаря на всички тук\", завърши премиерът.   По-късно от правителствената информационна служба разпространиха подробности от срещата Борисов - Таяни. Премиерът Бойко Борисов и председателят на Европейския парламент Антонио Таяни проведоха среща преди участието си в официалното откриване на изложбеното пространство „Атанас Буров“ в ЕП, съобщиха от \"Дондуков\" 1. Двамата обсъдиха въпроса с разглеждането на пакета „Мобилност“ от членовете на Европейския парламент. Антонио Таяни обясни, че пакетът ще бъде разгледан в сряда по предложение на председателя на либералите в ЕП Ги Верхофстад, за да бъде гласуван на предпоследната сесия на парламента за този мандат, идната седмица в Страсбург.   „Смятам, че това е в нарушение на правилника, защото за първи път в пленарната зала ще влезе текст, който е отхвърлен в транспортната комисия“, посочи Борисов. Премиерът е категоричен, че решението за пакета „Мобилност“ трябва да се вземе от следващия състав на Европейския парламент. Председателят на Европейския парламент Антонио Таяни посочи, че е предложил отлагане на разглеждането на пакета „Мобилност“, но социалистите и либералите в ЕП са гласували против.  Българските евродепутати ще положат всички усилия, заедно с колегите си от останалите държави, засегнати от мерките в пакета „Мобилност“, да не се стига до гласуване в пленарната зала на ЕП на неприемливия пакет за транспортните работници.", "date": "2019.03.21", "title": "Борисов бесен: Децата на убийците на Буров напъват да дойдат в ЕП и ще ми говорят за апартаменти!"}
{"url": "http://epicenter.bg/article/Tsvetanov--Govoreshe-se--che-asfalt-ne-se-yade--no-magistralite-nosyat-rabotni-mesta-i-investitsii-/178189/2/0", "text": "Говореше се, че асфалт не се яде, но навсякъде става дума за подобряване на инфраструктурата и връзката между населените места. Това каза председателят на ПГ на ГЕРБ Цветан Цветанов в отношение към изслушването в парламента на министърa на регионалното развитие Петя Аврамова за напредъка по изграждането на автомагистрали и скоростни пътища в България, предаде Агенция „Фокус“.  „За нас е изключително полезен този дебат и това изслушване, което направихме днес. Вижда се, че приоритетите на българското правителство продължават да се изпълняват“, каза още Цветанов.  По думите му тол системата ще даде допълнителен финансов ресурс, с който да се изпълнят съответните ангажименти. Според него това дава повече безопасност, бизнес и развитие на регионите.  „За да се създават нови работни места, да има инвеститорски интерес в дадени населени места, всеки гледа каква е инфраструктурата и какви са връзките, които могат да бъдат направени. За правителството е изключително важна Северозападна България, пътната магистрала, която е от Видин до Ботевград, защото в момента най-голямата концентрация на тежки ПТП е отсечката между Ботевград и Мездра. Радвам се, че вече има стартирана процедура, разделени са два лота. Надяваме се, че в рамките до 2023 г. ще имаме възможност да имаме една по-безопасна пътна инфраструктура, която да има възможност за жителите, които са във Враца, Видин и Монтана да живеят и да пътуват по-спокойно и по-свободно“, обясни той.  Според него трябва да се отчете работата на приходните агенции, които са генерирали сериозен излишък, който е дал възможност да се направи процесът да бъде необратим с отсечка до Велико Търново с магистрала.  „2022 г. ще имаме тази отсечка, която ще направи другата изключително важна връзка между Русе и Велико Търново“, каза той и обърна внимание на сериозната концентрация на катастрофи.  „Българският парламент и всички парламентарни групи, които идват на работа, знаем, че това е най-доброто, което може да има за България. Това е мечтата на много български граждани, които винаги са казвали, че инфраструктурата е артерията на един организъм“, уточни още Цветанов.  Според него всеки, който е излизал и е казвал, че асфалт не се яде, няма населено място, където да не се говори за подобряване на инфраструктурата и връзката между малките и големите населени места.  Той подчерта, че страната ни е оценена изключително добре, тъй като в новия финансов период ще имаме 4 млрд. лв. повече по оперативни програми.  ", "date": "2019.03.21", "title": "Цветанов: Говореше се, че асфалт не се яде, но магистралите носят работни места и инвестиции "}
{"url": "http://epicenter.bg/article/Boyko-Borisov-i-Antonio-Tayani-otkriha-bronzov-byust-na-Atanas-Burov-v-EP/178190/2/0", "text": "Българският министър-председател Бойко Борисов, евродепутатите Андрей Ковачев и Ева Майдел, председателят на Европейския парламент Антонио Таяни и председателят на ЕНП Манфред Вебер взеха участие в тържествена церемония в Брюксел по откриването на бронзов бюст на Атанас Буров в ЕП, предаде репортер на Novini.bg.  За първи път в историята на институциите на ЕС част от Европейския парламент ще носи името на български общественик. Атанас Буров е европейски демократ и държавник, работил усилено за въвеждането на модерни за времето си европейски практики в България. Решението за именуването на част от централната сграда на ЕП в Брюксел на Атанас Буров бе одобрено от ръководството на Европейския парламент в края на миналата година по инициатива на български евродепутати.  \"Извършва се една малка справедливост спрямо поколения българи, които са били демократи, които са искали България да бъде част от ЕС, от Европа, от семейството на свободните и демократични европейски държави, от които бяхме откъснати за десетилетия по време на тоталитарния режим, за което искам да изкажа своите благодарности на ЕП\", заяви евродепутатът от ЕНП/ГЕРБ Андрей Ковачев.  Една от наследничките на Атанас Буров изрази гордостта си от паметното събитие в ЕП.  \"За мен е голяма чест да изразя вълнението от голямото признание на Европейския парламент. Съвременнните историци определят Атанас Буров като високо ерудиран политик и държавник. Мъдър и дипломатичен човек с чувство на дълг\", разказа наследничката.  \"Още през 1939 година той предрича, че ще минат години, когато Великите сили ще загърбят различията си и отново ще се обединят на икономическа основа. Той нееднократно изказва дълбокота си любов към родината и изграждането на стабилна българска държава\", посочи тя.  \"Времето показа, че пословичният оптимизъм на Буров като част от семейството на европейските народи е бил основателен, защото половин век по-късно България е приета в ЕС\", сподели още наследничката на големия български държавник.  ", "date": "2019.03.21", "title": "Борисов и Таяни откриха бронзов бюст на Буров в Европейския парламент"}
{"url": "http://epicenter.bg/article/Borisov-kam-Tayani--Zashto-paketat--quot-Mobilnost-quot--vliza-v-EP-vapreki-reglamenta-/178191/2/0", "text": "Премиерът Бойко Борисов и председателят на Европейския парламент Антонио Таяни проведоха среща преди участието си в официалното откриване на изложбеното пространство „Атанас Буров“ в ЕП, съобщи пресслужбата на правителството.   Двамата обсъдиха въпроса с разглеждането на пакета „Мобилност“ от членовете на Европейския парламент. Антонио Таяни обясни, че пакетът ще бъде разгледан в сряда по предложение на председателя на либералите в ЕП Ги Верхофстад, за да бъде гласуван на предпоследната сесия на парламента за този мандат, идната седмица в Страсбург. „Смятам, че това е в нарушение на правилника, защото за първи път в пленарната зала ще влезе текст, който е отхвърлен в транспортната комисия“, посочи Борисов. Премиерът е категоричен, че решението за пакета „Мобилност“ трябва да се вземе от следващия състав на Европейския парламент.  Председателят на Европейския парламент Антонио Таяни посочи, че е предложил отлагане на разглеждането на пакета „Мобилност“, но социалистите и либералите в ЕП са гласували против.  Българските евродепутати ще положат всички усилия, заедно с колегите си от останалите държави, засегнати от мерките в пакета „Мобилност“, да не се стига до гласуване в пленарната зала на ЕП на неприемливия пакет за транспортните работници.    ", "date": "2019.03.21", "title": "Борисов към Таяни: Защо пакетът \"Мобилност\" влиза в ЕП въпреки правилата?! (ВИДЕО)"}
{"url": "http://epicenter.bg/article/Deset-tanka-T-72-shte-badat-vazstanoveni-v--TEREM-Han-Krum--EOOD---Targovishte-/178192/2/0", "text": "С пет тежки колесни влекачи МАЗ-537Г на 20 март пет танка Т-72 бяха транспортирани от Центъра за подготовка на специалисти - Сливен в „ТЕРЕМ-Хан Крум” – Търговище. Това съобщиха от министерството на отбраната.  Други пет танка бяха транспортирани за ремонт в търговищкия военно-ремонтен завод през януари тази година.  Десетте танка на въоръжение в Сухопътните войски ще бъдат възстановени и ще се удължи ресурсът им на използване в „ТЕРЕМ-Хан Крум” – Търговище по поръчка, възложена от Министерството на отбраната.  ", "date": "2019.03.21", "title": "Десет танка Т-72 ще бъдат възстановени в „ТЕРЕМ-Хан Крум” ЕООД – Търговище "}
{"url": "http://epicenter.bg/article/Korneliya-Ninova--Na-biznesa-e-nuzhno-trayno-zakonodatelstvo--a-ne-haos/178193/2/0", "text": "\"На бизнеса е нужно трайно законодателство и конкурентни правила. Не може законите да се променят по три пъти на месец. Подкрепата за малкия и средния бизнес в България е един от основните ни приоритети\". Това заяви лидерът на БСП Корнелия Нинова на среща с ръководството на Българската асоциация на производителите и износителите на облекло и текстил. Според нея хаотичните движения на управляващите са критични за българското производство. Тя заяви подкрепата на левицата за решаването на проблемите в сектора.   Корнелия Нинова беше категорична, че във визията на левицата е да бъдат определени няколко основни национални бранша, за които има потенциал да се развиват. Тези браншове да бъдат определени по ясни и обективни критерии- като пазари, ресурси, кадри. След преценка колко кадри са нужни, същите да бъдат заложени с в средното професионално образование и във висшите държавни училища, а издръжката им да бъде от държавата\", каза Корнелия Нинова. Според председателя на Асоциацията Радина Банкова браншът е донесъл на страната два милиарди и 11 милиона лева приходи за последната година. \"Около 90 000 са заетите в бранша. През 2007 година са били 165 000. Стопили са се наполовина\", посочи Банкова. \"Имаме нужда вие да лобирате за нашия бранш в Европа. Бихме искали вашите евродепутати да защитават нашите интереси там\"- продължи тя. Според нея дуалното образование би помогнало за решаването на проблема с кадрите. Тя обясни, че младите българи се ориентират в сферата на услугите. \"Ако през 2007 г. приходите са били 1,8 милиарда лева, сега са над 2 милиарда лева\", каза зам.-председателят на Асоциацията Валерия Жекова. Причината за ръста е, че в България работят компании от високите ценови нива. От ръководството на Асоциацията изразиха тревога, че големите компании от сектора изнасят производството си в трети страни, извън ЕС. Според председателя на Комисията по икономическа политика и туризъм в Народното събрание и депутат от ПГ на \"БСП за България\" Петър Кънев дуалното обучение може да помогне за решаване на проблемите в сектора, но е нужно и вдигане на заплатите на работещите. По думите му това ще намали текучеството и ще направи производството привлекателно за младите хора. ", "date": "2019.03.21", "title": "Корнелия Нинова: На бизнеса е нужно трайно законодателство, а не хаос"}
{"url": "http://epicenter.bg/article/Edinodushie-za-prestizha-na-Balgariya-i-rolyata-na-uchenite-/178194/2/0", "text": "С настъпването на пролетта, в Царските салони на Военна академия „Г.С. Раковски“ се състоя редовно заседание на Съвета на ректорите на висшите училища в Република България.   Любезен домакин на това събрание беше Ген.-майор д-р Груди Ангелов – Началник на Военна академия „Г.С. Раковски“. На заседанието присъстваха Министърът на образованието и науката на Република България г-н Красимир Вълчев, Зам.-министрите - г-н Петър Николов и г-жа Таня Михайлова. Реалният управленски екип на Министерството на образованието и науката беше представен и в лицето на трима директори на дирекции в Министерството, както и неговия главен юрисконсулт.   Освен това, събитието уважиха Зам.-министърът на отбраната Генерал-лейтенант (о.р.) д-р Атанас Запрянов, както и съветникът на Министър-председателя на Република България и секретар на Съвета по сигурността към Министерски съвет г-н Георги Кръстев. Преди провеждането на заседанието по предварително зададения дневен ред, Председателят на Съвета на ректорите и ректор на Минно-геоложкия университет проф. Любен Тотев официално представи на колегията новия ректор на Университета по библиотекознание и информационни технологии (УниБИТ) проф. д.н. Ирена Петева. Тя беше посрещната изключително радушно от всички колеги и гости на събранието, които пожелаха успех на младата професорка. В продължението на срещата проф. Тотев покани на официалната трибуна бившия ректор на УниБИТ проф. Стоян Денчев, който към момента е Председател на Общото събрание на УниБИТ и Директор на Института по информация и сигурност.   В словото, което произнесе проф. Тотев пред аудиторията, изтъкна заслугите на проф. Денчев за създаването през 2010 г. на най-новия български университет, като не пропусна да спомене, че той е естественото продължение на един от най-значимите феномени в българското образование – Държавния библиотекарски институт. Проф. Тотев изтъкна дейността и заслугите на проф. Денчев, в качеството му на един от най-видните общественици в страната и приносът му по линия на опазването и съхраняването на българското материално и нематериално културно наследство като Председател на Съюза на народните читалища в цели два последователни мандата, и в продължението сега като негов Почетен председател.   Както е известно мисията на проф. Денчев за издигане престижа на българската наука, образование и култура е голяма и се допълва от членството му в редица чуждестранни научни и образователни академии. Той е носител на много международни отличия за наука и образование, гост-професор в Калифорнийския университет в Бъркли и дългогодишен член на настоятелството на патриаршеския храм „Св. Александър Невски“ в София.   Разбира се, това са само малка част от нещата, в които проф. Стоян Денчев участва и по този начин поддържа авторитета на България в Европа и другите страни, допълни проф. Тотев. Именно затова от името на Управителния съвет на Съвета на ректорите в България, е взето решение проф. Денчев да бъде награден с Почетния знак на Съвета на ректорите на висшите училища в Република България и с Грамота за дългогодишна ползотворна ректорска дейност, която едопринесла изключително много за развитието на Висшето образование и духовността в България. Проф. Денчев, благодари за признанието като изтъкна ролята на ректорските ръководства, които заедно и в симбиоза с успешния министър Красимир Вълчев, постигнаха завидни резултати в развитието на българското висше образование. Това отчетливо се забелязва в настоящия мандат на министър Вълчев и неговите колеги.   Проф. Денчев бърна внимание на аудиторията, че не само той лично, но и ректорите на висшите училища в България подкрепят усилията на правителството за издигане ролята на българските учители в структурата на съвременното българско обществото, като подчерта, че следващата задача на правителството и респективно на Министерството на образованието и науката, която не търпи отлагане, е да бъде обърнато внимание и на престижа и ролята на университетските преподаватели, които ежедневно допринасят за издигането на авторитета и просперитета на нашата Родина.  ", "date": "2019.03.21", "title": "Проф. Денчев бе награден с Почетния знак на Съвета на ректорите на висшите училища"}
{"url": "http://epicenter.bg/article/VMRO-BND-provezhda-svoya-VII-redoven-kongres-/178195/2/48", "text": "На 23 март 2019 г. (събота) от 10.30 ч. започва работа VII-ият редовен конгрес на ПП „ВМРО – Българско национално движение“. Той ще се проведе в зала „Европа“ на парк хотел „Москва“ (адрес: гр. София, ул. „Незабравка“ № 25). Основна тема, която ще бъде коментирана на най-висшия форум на ВМРО, е какъв ЕС можем да очакваме след европейските избори през месец май т.г., съобщават от пресцентъра на партията.  Лидерът на ВМРО, министър на отбраната и вицепремиер Красимир Каракачанов ще открие конгреса. Сред официалните гости са премиерът и председател на ПП ГЕРБ Бойко Борисов, лидерите на партиите от КП „Обединени патриоти“, представители на българските общности зад граница, интелектуалци и общественици.  По специална покана на българския евродепутат и заместник-председател на ВМРО Ангел Джамбазки на форума на партията гости ще са редица известни лица от семейството на европейските консерватори като - председателят на АКРЕ – Ян Захрадил, Хавиер Мартин – член на испанската дясна политическа партия „Вокс“, Армин Хампел – депутат в Бундестага от „Алтернатива за Германия“, Адам Липински – заместник-председател на полската партия „Право и справедливост“, италианският сенатор от групата на „Лега“ – Мануел Вескови, членът на ЕП от датската народна партия – Андерс Вистисен, изпълнителният директор на АКРЕ – Ричард Милсом, евродепутатът от Финландия Юси Хала-Ахо и евродепутатът от Румъния – Лауренти Ребега.  Ръководството на ВМРО ще направи отчет за свършеното от предния конгрес до момента. Делегатите ще изберат нови ръководни и контролни органи на партията.   Отделна точка от дневния ред на заседанието е посветена на политиката на \"ВМРО – Българско национално движение\" и предстоящите избори за Европейски парламент.  ", "date": "2019.03.21", "title": "ВМРО-БНД провежда своя VII редовен конгрес "}
{"url": "http://epicenter.bg/article/Iliyana-Yotova--Novite-tehnologii-ne-tryabva-da-obrichat-na-sotsialna-izolatsiya/178196/2/0", "text": "„Скоро най-голямото предизвикателство няма да бъде развитието на технологиите или усъвършенстването на изкуствения интелект. Предизвикателството ще бъде не само да се върнат позициите на EQ (емоционалната интелигентност), но тя да изпревари тези на IQ. Емоционалните качества и способността за общуване, които се превръщат в дефицит, да се наредят пред рационалните и практическите.“ Това заяви вицепрезидентът Илияна Йотова на конференция „Жени. Технологии. Време“, организирана от списание „Жената днес“ и Женски форум за идеи.  Вицепрезидентът постави въпроса за начина, по който технологиите променят човешкия образ, човешкото мислене, традиционните представи. Илияна Йотова посочи, че новите технологии безспорно спестяват време, но обричат на социална изолация. „Днес от вкъщи можем да направим всичко – поръчваме храна, работим, обличаме се само с няколко клика. Ограбваме себе си, като доброволно се лишаваме от контактуване, от необходимостта да разговаряме и обменяме идеи и мисли с другите“, отбеляза вицепрезидентът.  Ние ли измисляме технологиите или те започват да измислят човека – този въпрос, който заслужава сериозно внимание, постави Илияна Йотова. „Голямо е изкушението, но голям е и рискът да затворим живота си в примката на предварително зададените параметри“, изтъкна вицепрезидентът и подчерта как новите технологии улесняват ежедневието ни, но същевременно ни лишават от въображение и мисъл. „Дори без да искаме, пренасяме модела на алгоритмите в отношенията си с хората“, заяви Илияна Йотова.  „Живеенето днес като че ли е само за да го направим съвършено в удобството. Лишаваме се дори от малките идеи, което лишава и от потребността за големи идеи, за визии за развитие. Отпечатъкът върху политика, управление, стандарт е неминуем“, подчерта вицепрезидентът.  По думите на Илияна Йотова днес гладът за информация се запълва почти изцяло по електронен път. „Ставаме по-безкритични към извиращия поток от информация, а това е хранителна добавка за фалшивите новини, която сами поглъщаме. Не е въпросът в злоупотребата с „новини“, а в слабостта на самите нас да ги отхвърляме“, посочи вицепрезидентът.  Илияна Йотова изтъкна и предимствата на новите технологии. „Те са интригуващ и неизчерпаем свят, който отваря много възможности за развитие, открива много пътища, по които можем да минем в научните изследвания например“, отбеляза вицепрезидентът и сподели впечатленията си от посещението в централата на „Майкрософт“ в Сиатъл.  Вицепрезидентът посочи, че докато в началото на зараждането и развитието на информационните технологии дейно участие са имали жените, то днес тази територия е запазена предимно за мъжете. По-голяма част от постовете в компаниите в Силиконовата долина са заети от мъже. 23 процента са жените, които работят в „Епъл“, 19% - в „Гугъл“, 17% - във „Фейсбук“. България е доброто изключение – на първо място в ЕС е по участие на жените в сектора на информационните технологии. Илияна Йотова посочи, че само 22% от професионалистите в областта на изкуствения интелект са жени.  Корицата на първия брой на „Жената днес“ от далечната 1945 г. подари вицепрезидентът на екипа на списанието.  ", "date": "2019.03.21", "title": "Илияна Йотова: Новите технологии не трябва да обричат на социална изолация"}
{"url": "http://epicenter.bg/article/Shefat-na-Antikoruptsionnata-komisiya-v-NS--Publikatsiite-za-imoti-ne-sa-osnovanie-da-se-samosezirame/178198/2/0", "text": "Медийните публикации за апартаментите на хора от властта не са основание антикорупционната комисия в парламента да се самосезира, смята дапутатът от \"Обединени патриоти\" Борис Ячев. Той е заместник-председател на НФСБ и шеф на Комисията за борба с корупцията, конфликт на интереси и парламентарна етика в Народното събрание. \"Ще коментираме, днес включително, този въпрос, но вчера, в разговора, който водихме с колегите, не съм усетил да има настроение за разглеждане на проблема в комисията\", каза председателят на Антикорупционната комисия в парламента и депутат от НФСБ Борис Ячев, предаде БНР.", "date": "2019.03.21", "title": "Шефът на Антикорупционната комисия в НС: Публикациите за имоти не са основание да се самосезираме"}
{"url": "http://epicenter.bg/article/Kaloyan-Pargov-se-sreshtna-s-protestirashtite-mayki-ot--quot-Triaditsa-quot-/178203/2/0", "text": "Председателят на БСП - София Калоян Паргов прие в централата на столичните социалисти майките от \"Триадица\", които протестират срещу липсата на места в яслите и детските градини в района. Лидерът на левицата в София изслуша проблемите им и заедно обсъдиха различни варианти за справянето с тях.   Майките от \"Триадица\" са инициирали и подписка, с която искат да покажат на управляващите в Столична община и на кмета на района, че проблемите наистина са сериозни и настояват във възможно най-кратки срокове да бъде намерено решение. До момента събраните подписи са над 550.  \"Единственият начин проблемите с недостига на места в детските ясли и градини да бъде разрешен е да започне ударно строителство на нови такива заведения, обясни Калоян Паргов, който е заместник-председател на Комисията по образование, култура, наука и културно многообразие в СОС. - До този момент управляващите в Столична община само усвояват средства, санират, ремонтират и разширяват вече съществуващи детски градини. А после режат лентички като за нови. Това не е решение\".  Калоян Паргов добави, че проблемът, който съществува в район \"Триадица\" с недостига на места в детските ясли, го има на доста места в София. \"През следващия месец ще стартират класиранията и ще започне отново голямата олелия, каза той. - Истината е, че от 2008 година насам управляващите в Столична община непрекъснато променят критериите и правилата за прием. И тези промени ги правят в зависимост от това коя целева група е по-изостанала или ощетена през тази година, за да може през новата да бъде стимулирана. И така се въртим в омагьосан кръг от 10 години. Всички обяснения на управляващите, че детските градини били закрити, преустроени и не знам още какво в миналото са само елементарни оправдания. Не може 10 години да управляват Столична община и да не намерят решение на този проблем\".  Лидерът на столичните социалисти категорично заяви, че БСП е против идеята за премахването на леглата в детските градини. \"Това предложение се прокрадна миналата година след протестите на различните граждански инициативни комитети, каза Калоян Паргов. - Премахването на леглата в детските градини противоречи на всякакви медицински и санитарни изисквания. В момента нашите експерти в образованието подготвят становище по тази тема и ще го обявим съвсем официално. За мен подобна идея е скандална\".  Калоян Паргов информира протестиращите майки, че с общинския съветник от БСП Борис Цветков вече са внесли доклад в СОС относно възстановяване ползването на неизползваните сграда и двор на ул. \"305\" №1 в квартал \"Драгалевци\", район \"Витоша\", за общинска детска ясла и градина чрез откриване на филиал на 160 ОДЗ \"Здравец\" и разкриване на яслени и градински групи. В доклада има и предложение за частично преодоляване на проблема с недостига на места в общинските детски ясли и градини в район \"Триадица\". То е свързано с промяна на предназначението на съществуваща общинска сграда, намираща се в квартал \"Гоце Делчев\", зад блок №238 на ул. \"Боянски водопад\", известна като \"малката Триадица\". \"Идеята е тази сграда да бъде предназначена за детско заведение, да бъде реконструирана, преустроена и да бъде използвана временно за детска ясла и градина\", обясни Калоян Паргов.  ", "date": "2019.03.21", "title": "Калоян Паргов се срещна с протестиращите майки от \"Триадица\""}
{"url": "http://epicenter.bg/article/Menda-Stoyanova-kam-Hekimyan--Razgovorat-za-apartamentite-na-kolegite-mi-e-neseriozen-/178145/2/0", "text": "Всеки човек от публичното пространство има право да си купи жилище. Не мога да коментирам цените на жилищата на моите колеги, защото не съм запозната.  Това заяви в сутрешния блок на БТВ депутатът от ГЕРБ и председател на комисията по бюджет и финанси Менда Стоянова. Водещият на предаването \"Тази сутрин\" Антон Хекимян я беше поканил да коментира темата за общото явяване на евроизборите със СДС и проблемите с пенсиите, но започна разговора с въпроси за апартаментите на Цецка Цачева и Вежди Рашидов.   \"Влизаме в несериозен разговор за тези апартаменти. Как мога да знам кога и къде колегите са си купили апартаменти? Не искам да си губя времето с този разговор\", каза още Стоянова, но Хекимян продължи да настоява дали тя не се е замислила също да си купи апартамент. \"Аз имам апартамент в Пловдив и нямам никакво намерение да оставам да живея в София. Тук живея в апартамент на Народното събрание. Не съм аз човекът, който трябва да отговаря на тези въпроси\", добави Менда Стоянова. „Аз живея точно до новия блок, но под наем в жилище на Народното събрание”, допълни Менда Стоянова. Тя подчерта, че не се е интересувала от жилища, тъй като няма намерение да си купува апартамент в София.  \"Какви са цените – пазарни или не, не мога да коментирам и не ми е работа, защото не съм запозната и с конкретните данни”, изтъкна тя. Менда Стоянова отбеляза, че не е знаела, че Цачева и Рашидов са имали апартаменти в кооперацията до нейния блок. „Не мога да знам колегите, които купуват апартаменти, къде ги купуват. Всеки си има личен живот и това е в рамките на личния живот”, заяви тя.   \"Чух, че прокуратурата ще извърши проверки, подаваме декларации, ще се установи дали има конфликт на интереси. Предлагам тази тема да я изчерпим. Мислих, че ще ме питате и за имотите на Елена Йончева. Нека прекратим тази тема. Не мога да отговарям за апартаментите на колеги\", ядоса се Стоянова.    И разговорът в студиото продължи с други теми - за предстоящите евроизбори.  „Как ще се бъде формиран новият Европейски парламент – дали ще имат превес националистически и популистки партии, или ще се запази консервативното дясно на политиката, на ценностите на Европа, е много важно. Това е битка. И всяка една държава, която е в тази битка, трябва да се бори за това”, каза Стоянова.  „СДС е сестринска партия в Европейската народна партия. Разцепвайки се на n брой партии, не можейки да направят дори за европейските избори обединение, те нямат никакъв шанс да бъдат представени в ЕП. Ако говорим за добро, правим добро на ЕНП. Подаваме ръка на сестрински партии, искаме да консолидираме електората така, че повече европейски депутати, членове на ЕНП, да бъдат в Европейския парламент”, отбеляза тя.   \"ГЕРБ е достатъчно голяма партия и сме доказали, че сме сериозна партия. Печелим сами избори с марката ГЕРБ. Това са различни избори - европейски избори. Те са важни, защото националистическите и популистките партии набират сила. Трябва да се води борба с този национал-популизъм. СДС е сестринска партия на ГЕРБ в ЕНП. С тази коалиция ние правим добро на ЕНП. В Европарламента трябва да има повече представители на ЕНП. Тези срещи са отворени и могат да се проведат с всички сестрински партии от ЕНП. Ние сме отворени към тях и към всички десни партии. Няма проблем да разговаряме с ДСБ, но като гледам те не могат да се изяснят вътре самите за себе си. ГЕРБ е дясна партия и член на ЕНП\", категорична беше Стоянова.  За финал шефът на бюджетната комисия и депутат от ГЕРБ разкри и за срещата с \"Воля\". \"Вчера си мислих, че срещата с \"Воля\" ще е проформа и бяхме отделили 30 минути за тази среща, а тя продължи близо час и половина. Всички представихме какво се прави, за да се случи нашата управленската програма. От \"Воля\" харесаха нашите действия и програма. В никакъв случай не можем да говорим за коалиция. Коалиция се прави, когато се разпише споразумение, обща програма, както направихме с ОП. Вчера представихме нашите действия и не можем да говорим за коалиция\", завърши Стоянова.    ", "date": "2019.03.21", "title": "Менда Стоянова към Хекимян: Разговорът за имотите на колегите ми е несериозен! Питайте за Йончева!"}
{"url": "http://epicenter.bg/article/Andrey-Raychev-za-skandala-s-imotite-na-vlastta-/178147/2/0", "text": "Целият скандал с апартаментите е шит с бели конци. Има задкулисна уговорка, това е ясно. За хората всичко това е видимо. Виждаме че два месеца преди евроизборите се заформя такъв скандал. Сигурно е, че всичко е било направено законно. Наказанието на Цветан Цветанов и Цецка Цачева обаче няма да дойде по линия на закона, а на евроизборите. Въпросът е как ще реагира Бойко Борисов.   Това заяви социологът Андрей Райчев в сутрешния блок на Нова телевизия. Той коментира разследване на Антикорупционния фонд и \"Свободна Европа\", че зам.-шефът на ГЕРБ Цветан Цветанов и министърът на правосъдието Цецка Цачева са се сдобили с имоти на \"специални\" цени. \"Всеки път когато политици се сдобият с имущество хората се дразнят. Давате обзаведена площ за необзаведена площ и доплащате разликата. Питам, как така Цветанов е платил по-малко и има разминаване в цената на апартамента\", бе прочитът на темата на политическия анализатор Георги Харизанов, който също бе гост в предаването \"Здравей, България\".   Той продължи да брани властта, като прехвърли темата към опозицията с думите: \"Мястото, от което беше повдигнат скандалът не ме изненадва. Този скандал няма да донесе нищо добро на БСП, тъй като сега ще си припомним, кои наистина са многоимотните политици. Заравянето в тази тема няма да се понрави на БСП.\" \"Ако сега Борисов и ГЕРБ защитят Цветанов, значи че партията се обрича на един безкраен обяснителен режим\", изтъкна обаче Райчев.  \"Има замяна на апартаменти, не замяна на цени. Пазарната оценка тогава може и да е различна. Когато някой е стъпил накриво в ГЕРБ, той си отива, такава е практиката в партията\", завърши Георги Харизанов.   ", "date": "2019.03.21", "title": "Андрей Райчев за скандала с имотите на Цветанов и Цачева: Въпросът е как ще реагира Борисов!"}
{"url": "http://epicenter.bg/article/Rumen-Hristov--Zalogat-za-koalitsiyata-s-GERB-e-poveche-evrodeputati-ot-ENP-/178149/2/0", "text": "Две места в общата листа за евроизборите, едно от които избираемо, обещаха от ГЕРБ на СДС. Предложенито за коалиция обаче тепърва трябва да бъде обсъдено и одобрено от Националния съвет на СДС, а кандидатите, които партията ще предложи за общата листа с ГЕРБ, са \"знакови\". Така коментира новината от вчера председателят на СДС Румен Христов в студиото на предаването \"Сутрешен блок\" по БНТ.  \"Това беше един знак от страна на двете формации, които преговаряха. Това беше сигнал към Националния съвет на СДС ако евентуално постигнем съгласие, на какво можем да разчитаме\", коментира председателят на Съюза на демократичните сили.  Според Христов призивът на председателя на Европейската народна партия Жозеф Дол е бил катализаторът за започване на преговори с ГЕРБ. Ръководството на СДС е получило мандат от Националния съвет на партията да преговаря с другите сили, членки на ЕНП - ДСБ, ДБГ и ГЕРБ.  \"Това не е първият призив от страна на ЕНП към български партии. Имаше няколко преди това в годините. Едното е много знаково - в Каденабия, след което се сформира ОДС. Благодарение на това обединение ние постигнахме 138 депутата и самостоятелно мнозинство\", припомни Христов историческата среща в Каденабия в края на 90-те.  Като залог и мотивация зад коалицията между ГЕРБ и СДС Христов определи увеличаването на броя на мандатите на ЕНП, излъчени от България.  \"Имаме различия с политическа партия ГЕРБ, ние ги критикуваме конструктивно и аналитично във вътрешнополитически план\", коментира той, цитирайки несъгласието им с изграждането на АЕЦ Белене и притесненията им във връзка с \"Турски поток\" и обвързаността с Русия.  Относно кандидатите, които ще бъдат излъчени от СДС за общата листа, лидерът на партията ги определи като \"знакови имена\". Христов обясни, че преговорите с \"Демократична България\" са прекратени едностранно от тях, но според него разговорите с тях могат да продължат.  ", "date": "2019.03.21", "title": "Румен Христов: Залогът за коалицията с ГЕРБ е повече евродепутати от ЕНП!"}
{"url": "http://epicenter.bg/article/Yavor-Bozhankov--Tova-upravlenie-se-interesuva-samo-ot-apartamentite-si/178150/2/0", "text": "\r\n „Това управление се интересува само от апартаментите си. Управляващите са си направили общежитие, в което Цветан Цветанов има ултралуксозен ВИП апартамент, купен четири пъти под пазарните цени. Цецка Цачева даде обяснения, че както се разхождала в кв. „Изток“, видяла един изкоп, попитала какво е това, отговорили й строеж – решила и купила и тя един апартамент, пак евтино, без да знае, че Цветанов й е съсед“. Това коментира депутатът от „БСП за България“ Явор Божанков пред Bulgaria on Air. \r\n \r\n \r\n   \r\n  Според него в следващите дни ще стане ясно, че и други фигури от ГЕРБ също в този блок, на едни много хубави цени, са си купили апартаменти. „Борисов многократно е казвал, че няма да търпи дори съмнения за корупция. Нека погледне около себе си заменките за милиони“, каза още той. \r\n Явор Божанков припомни, че преди години Цветанов е станал известен с шестте си апартамента. „Един политик не може да обясни такова богатство, като го оправдава с пенсиите на тъста и тъщата. Днес се оправдава не с пенсиите на тъщата, а със заменки четири пъти под пазарната цена за закупуването на тези апартаменти“, коментира депутатът. По думите му, в резултат на всичко това е докладът от Европейската комиися, който твърди, че 2/3 от прането на пари в България е свързано с известни политици, но то не се разследва и над него е опънът политически чадър. \r\n   \r\n „Мисля, че този доклад говори точно за тези случаи“, коментира депутатът от левицата. Той припомни, че човекът от НАП, който е проверявал случая с шестте апартамента, е станал депутат от ГЕРБ. „Надявам, че този път органите ще си свършат работата качествено и докрай“, допълни Божанков.  \r\n   \r\n „Елена Йончева е всичко това, от което ГЕРБ се притеснява, защото темите, които повдига – инфраструктурата, как се строи оградата на границата, как се строят магистралите и как се харчат милиарди на данъкоплатците, ГЕРБ не искат да ги чуват. \r\n   \r\n Най-вероятно и тези апартаменти не се появяват от нищото. Защо строителят се е ощетил с 1 млн. лв? Защо държавата е пропуснала това ДДС от 200 000 лв?“, попита Явор Божанков и обясни, че това са тези данъци, с които се поддържа социалната система. \r\n   \r\n „Елена Йончева постави тези теми в България. Убеден съм, че ще ги постави и на европейско ниво. Тази битка трябва да се води и там“, категоричен е той. \r\n   \r\n По повод внесената жалба от БСП до КС за Закона за личните данни, засягащи работата на журналистите, Божанков коментира: „Днешния ден показа колко прави сме били, защото свободата на словото и ролята на журналистите в нашето общество е точно това, което извади наяве аферата с апартаментите. Една власт не трябва да се намесва на друга власт. Очакваме да си свършат безпристрастно и професионално работата“. \r\n   \r\n \r\n", "date": "2019.03.21", "title": "Явор Божанков: Това управление се интересува само от апартаментите си"}
{"url": "http://epicenter.bg/article/Nastapi-astronomicheskata-prolet/178151/2/0", "text": "В 23:58 часа снощи (българско време) настъпи астрономическата пролет. Тя настъпва с пролетното равноденствие, което за Северното полукълбо е около 21 март, и завършва с лятното слънцестоене (за Северното полукълбо - около 21 юни).   Идването на пролетта, както и останалите смени на сезоните, се дължи на наклона на земната ос, който е 23.5° спрямо равнината, в която е разположена орбитата на Земята. Поради този наклон различните части на планетата ни получават различно количество слънчева светлина в даден момент. За всяка точка от земната повърхност това количество светлина се променя с движението на Земята около Слънцето, съответно се променя и температурата. Това обуславя смяната на сезоните. С напредването на пролетта все по-голяма част от съответното полукълбо е осветено от слънцето. Продължителността на деня постепенно нараства и става все по-голяма от тази на нощта.   Източник: Канал 3", "date": "2019.03.21", "title": "Настъпи астрономическата пролет"}
{"url": "http://epicenter.bg/article/Zasnemaneto-na-film-promenya-dvizhenieto-v-Sofiya/178152/2/0", "text": "Въвежда се временна организация на движението в София във връзка със заснемане на филм. Това съобщиха от пресцентъра на Столична община. Забраняват се престоят и паркирането на пътни превозни средства извън местата в режим \"Служебен абонамент“ както следва: - от 07.30 часа до 19.30 часа на пл. \"Николай Гяуров“ – 30 паркоместа; - от 06.00 до 12.00 часа на 23 март на ул. \"Червена стена“ зад хотел \"Маринела“ - 10 места.", "date": "2019.03.21", "title": "Заснемането на филм променя движението в София"}
{"url": "http://epicenter.bg/article/Krumovgrad-zapochna-blagotvoritelna-initsiativa-s-mototo--quot-Dari-kapachka---pomogni-za-zhivot-/178155/2/0", "text": "  Вчера, на прага на пролетта и в Международния ден на щастието, кметът на община Крумовград Себихан Мехмед даде старт на нова благотворителна инициатива под наслов „Дари капачка – помогни за живот“.  Деца и възрастни изпълниха парка до автогарата, където голямо сърце – символ на обич и доброта приканва крумовградчани да събират в него, пластмасови капачки, средствата от чието рециклиране ще бъдат предназначени за закупуване на животоспасяваща реанимационна маса за новородени в АГО на местната болница.  „Сърцето“ е финансирано от „Рефлекс Дрилинг – България“ ООД – Крумовград.  „Ако всеки прави добро в рамките на своите възможности, тогава възможностите на доброто ще станат безгранични…“, тези думи приканват всеки гражданин и гост на града да се включи в инициативата.  ", "date": "2019.03.21", "title": "Крумовград започна благотворителна инициатива с мотото \"Дари капачка – помогни за живот“"}
{"url": "http://epicenter.bg/article/Parlamentat-prie-na-vtoro-chetene-iztsyalo-nov-Zakon-za-targovskata-tayna-/178156/2/0", "text": "Парламентът прие на второ четене изцяло нов Закон за търговската тайна, предаде Агенция „Фокус“. Законопроектът е внесен от Министерски съвет и урежда условията и реда за защита от неправомерно придобиване, използване и разкриване на търговска тайна, осъществявана по съдебен път в производство по граждански дела.  В закона се дефинира понятието търговска тайна. По смисъла на текстовете това е всяка търговска информация, ноу-хау и технологична информация, представлява тайна по такъв начин, че като цяло или в точната си конфигурация и съвкупност от елементи не е общоизвестна или леснодостъпна за лица от средите, които обичайно боравят с такъв вид информация. За да отговаря на условията за търговска тайна, тя трябва да има търговска стойност, поради тайния си характер и по отношение на нея да са предприети мерки за запазването ѝ от лицето, което има контрол върху информацията.  Законът дефинира и понятието притежател на търговска тайна. Това е всяко физическо или юридическо лице, което правомерно контролира търговска тайна. Законът дава определение и на нарушител: всяко физическо или юридическо лице, което неправомерно е придобило, използвало или разкрило търговска тайна.  Законопроектът регламентира и придобиването, използването и разкриването на търговска тайна и обяснява случаите, когато това е правомерно. Такова е, когато придобиването на търговска тайна е чрез независимо откритие или създаване, чрез наблюдение, изучаване, разглобяване или изпитване на продукт или по силата на договор ли по друг начин.  Текстовете регламентират и неправомерно придобиване на търговска тайна. Такова по смисъла на закона е разкриването й чрез нерегламентиран достъп, присвояване, копиране на документи, вещи, материали, вещества или електронни документи, върху които се упражнява правомерен контрол от притежателя на търговската тайна и съдържат търговска тайна или информация, от която тайната може да бъде извлечена.  Съгласно текстовете притежателят на търговска тайна има право да предяви иск пред съда срещу всеки нарушител на търговската тайна за установяване на неправомерното ѝ придобиване, разкриване или използване.  ", "date": "2019.03.21", "title": "Парламентът прие на второ четене изцяло нов Закон за търговската тайна "}
{"url": "http://epicenter.bg/article/Skandal--Zhena-dalzhi-nad-1000-lv--danak-za-imot--koyto-ne-polzva--zashtoto-v-nego-se-nastanili-tsigani/178159/2/0", "text": "Възрастна жена, върху чийто имот бяха застроени десетки незаконни постройки, натрупа данъци за повече от 1000 лева, съобщи БТВ в репортаж.  Още преди близо две години медията показа как Люба Шаламанова не може да влезе в собствената си къща, защото там са се настанили други хора. Днес се оказва, че общината санкционира Люба заради неплатени данъци за имот, който на практика тя не ползва и до който няма достъп.  Люба Шаламанова е родена в къща с голям двор в пловдивския квартал „Столипиново”. Семейството ѝ притежава над 7 декара земя там, но от 20 години имотите им са превзети от роми, които са построили десетки незаконни къщи в тях. Истинските собственици имат само задължения да плащат данъците си, но не и право да владеят имотите си.  „Направиха голяма широка стена и дотам – повече навътре не може да се влезе. Завладели са къща с два входа, с чешма, с ток, с всичко. Живеят вътре, дето се казва, и пеят. Нито наем, нито здравей на нас като собственици”, разказа пред камерата на БТВ Шаламанова. Люба и семейството ѝ стават все по-големи длъжници, защото отказват да плащат данъците си за заграбените терени. Тя има всички необходими документи за собственост на родния си дом, но това се оказва без значение въпреки поредица от жалби в полицията и общината.  Две години по-късно незаконните сгради върху земята ѝ се множат, а общината иска от пенсионерката да плаща данъците и заплашва семейството със санкции. Данъкът е за над 1000 лв. „Как да ги платя, като циганите живеят там? А на моята племенница не ѝ приеха документите за детската градина на детето, защото трябвало да плати данъка. Ние сме четирима души наследници. Не може един човек да плати данъка”, категорична е Шаламанова.   Възрастната жена среща трудности и с плащането на данъците на къщата, в която живее.  „Отивам да си плащам данъка за къщата и чиновничката казва: Няма да ви взема данъка. Имате един голям данък, трябва първо да го платите и после този за къщата”, обяснява жената. В крайна сметка след големи разправии общината прави компромис за детската градина и внучето е прието, но данъчните задължения продължават да се трупат.  Районният кмет Николай Чунчуков смята, че проблемът с незаконното строителство в цялата страна не може да се реши от общините, защото е създаден в парламента. А държавата, вместо санкции, предвижда права за нашествениците, превзели чужда земя. Според Чунчуков незаконното строителство продължава, защото сега действащият Закон за устройство на територията дава правото на хората, които са построили незаконни постройки, да обжалват. „Не може ти в чужд имот, дали било общински или частен имот, да си извършил незаконно строителство и в същото време да ти дават право да обжалваш”, категоричен е районният кмет.  По думите му е необходима законодателна промяна. „Когато ти си извършил строителство в чужд имот, независимо общински, държавен или частен, то не трябва да се дава право и минута да си помислиш, че този човек може да обжалва. Това даже трябва да се криминализира, а не да му даваш право да обжалва”, подчерта той.  Докато делата се точат, имотът се ползва от нашествениците, а данъците се плащат от собственика, години наред. „И продължават още да строят, кой каквото намери. Братът на баба ми има 13,5 декара земя, ако ви заведа да видите колко незаконни сгради има, ще се хванете за главата. Нищо не плащат, а ползват”, заяви Люба Шаламанова.  На една от следващите сесии на Общинския съвет в Пловдив ще бъде внесено предложение за данъчна амнистия за хората, чиито закони за заграбени, а те дължат данъци за тях. Общинският съветник от БСП Ангел Иванов заяви, че такъв проблем имат и други хора и той се прехвърля и към следващото поколение. Според него по принцип данъците не би трябвало да се опрощават, но когато са начислени за собственост, която хората не владеят повече от 25 години, трябва да се търси вариант за разрешаване на казуса.  Айри Мурад, общински съветник от Реформаторския блок, който живее в „Столипиново”, също потвърди, че случаите, в които хора се настаняват върху чужда земя, са много. „Там в едно семейство живеят много хора и като видят празно място, се нанасят”, отбеляза той. Според него, ако постройките се събарят, общината трябва да даде жилища на тези хора.  „Проблемите в махалите трябва да бъдат решавани. Държавата и общината трябва да съдействат имотите да бъдат освободени. След това имотът може да бъде продаден, или общината да мисли възможност за купуване и пускане след това за продажба на тези терени”, посочи Борислав Инчев, кмет на район „Южен” и председател на ВМРО в Пловдив. ", "date": "2019.03.21", "title": "Скандал! Жена дължи над 1000 лв. данък за имот, който не ползва, защото в него се настанили цигани"}
{"url": "http://epicenter.bg/article/Mihail-Konstantinov--V-BSP-sanuvat-koshmari-pri-misalta--che-Ivo-Hristov-mozhe-da-oglavi-nova-lyava-part/178160/2/0", "text": "Политическият анализатор Михаил Константинов не изключва левицата да отговори на общото явяване на ГЕРБ и СДС на евроизборите с коалиция между БСП и АБВ. Според него, предвид спецификата на вота, именно 50-60 хил. гласа на \"азбукарите\" могат да помогнат на левите формации да вкарат още един евродепутат.  Пред телевизия \"България Он ер\" дългогодишният член на ЦИК допълни, че по същия начин СДС може да помогне с гласовете си за още едно място на десните в Европейския парламент. Според Константинов, на този етап ГЕРБ и СДС ще имат 8 евродепутати, БСП - 6, а ДПС - 3. Проф. Константинов обърна внимание на \"математическия момент\" при оформянето на крайните резултати от европейските избори в България, който може да бъде обърнат от десет хиляди гласа. Според последното социологическо изследване на \"Сова Харис\" мандатите са 8 за ГЕРБ, 7 за БСП, 2 за ДПС, но окончателният резултат се определя от т.нар. \"остатъци\" (гласове, които не достигат за пълен мандат и на коя партия остатъкът е най-голям - б.р.), той би могъл да е 8 - 6 - 3.   \"За първи път ГЕРБ влиза в предизборна коалиция на национални избори. Имаме 4 парламентарни, 2 президентски и 3 европейски досега, при които ГЕРБ играе самостоятелно. Сега играе в коалиция, което може да означава и зявка за бъдещо сътрудничество\", подчертава Константинов. \"Очаквам след тези избори да се направи стабилизация на властта, въпреки някои разрушителни процеси, които текат. Нека да не забравяме, че през втората половина на тази година ни предстои друг много важен избор - на главен прокурор. Ако Кьовеши заеме този пост в ЕС, ще е изключително важно кой ще бъде главният прокурор на България, защото нашата конституция е такава, че дава голяма мощ на хората, които за заемат поста заради дългия мандат и заради военизираната структура на прокуратурата. Затова, ако управляващите отидат на предсрочни избори, ще извършат титанична глупост\", е мнението на проф. Михаил Константинов.   Анализаторът каза още, че на \"Позитано\" 20 сънуват кошмари, ако Слави Трифонов направи партия с лице Мая Манолова, както и ако Иво Христо излезе от \"Дондуков\" 2, за да оглави нова лява формация с авторитета на Румен Радев.  ", "date": "2019.03.21", "title": "Михаил Константинов: В БСП сънуват кошмари от това, че Иво Христов може да оглави нова лява партия!"}
{"url": "http://epicenter.bg/article/Volen-Siderov--Stabilnostta-na-koalitsiyata-ya-krepim-vseki-den-s-nashite-krehki-ratse-/178161/2/48", "text": "Стабилността на коалицията я крепим всеки ден - надявам се да не се срути, защото БСП не са готови да управляват. Това каза лидерът на ПП „Атака“ и председател на ПГ на „Обединени патриоти“ Волен Сидеров пред журналисти във връзка със скандалите около имотите на част от управляващите и дали те ще се отразят на стабилността на коалицията, предаде Агенция „Фокус“.  Попитан дали може тези скандали да доведат до разместване на министерски постове, той посочи, че това винаги може да се случи.  „Стабилността на коалицията я крепим всеки ден. Всеки ден с нашите крехки ръце. Надявам се да не се срути коалицията. Виждате, че БСП не са готови да управляват. Ако бяха готови, да кажем: „Заповядайте, поемайте властта, започвайте да управлявате“. Не са готови, значи трябва да поддържаме стабилността на коалицията, докато се появи такава сила“, коментира още Сидеров.   \"Резултатите от евровота не трябва да се експонират върху вътрешната политика - не виждам и ГЕРБ да загуби тези избори\", каза още Сидеров по повод предстоящите европейски избори.  Попитан дали, ако ГЕРБ загуби евровота, правителството трябва да подаде оставка, Волен Сидеров заяви, че нещата не са автоматично свързани.  „Преди време развивах такава теза, че резултатите от евровота трябва да се експонират върху вътрешната политика, но мисля, че не е така, защото, първо не виждам ГЕРБ да загуби евровота. Предвид това, че в БСП стана едно тайно разделяне на водене на Станишев и Йончева, това неминуемо ще се отрази на вътрешната стабилност на БСП и ще отслаби техния резултат. Според мен направиха грешка. Пак, не ме питаха мен. Тази грешка ще се отрази, ГЕРБ ще спечели повече“, обясни още Сидеров.   \"Красимир Каракачанов е съгласен да се срещнем, чакаме Валери Симеонов, за да кажем мъжки дали ще се явяваме заедно или поотделно на евроизборите\", каза още лидерът на „Атака“.  „Въпросът е ние, Патриотите, какво правим? Сега в събота има конгрес на ВМРО. Аз ще отида, имам официална покана. Ще отида, ще поздравя ВМРО, защото сме партньори. Въпросът е, че сега г-н Чуколов чака г-н Симеонов. Искам да се съберем мъжки да кажем не през медиите „Явяваме се заедно“ или „Явяваме се поотделно“. При това положение няма да се нападаме, няма да има скандали, любими за медиите. Ще довършим управленската програма“, заяви още Сидеров. Той посочи, че Каракачанов няма проблем и се чака позицията на Валери Симеонов.  Във връзка с информацията за хотел на Валери Симеонов и твърденията за конфликт на интереси, Сидеров посочи, че има КПКОНПИ, която проверява подобни твърдения. Той обърна внимание, че всеки народен представител попълва декларация.  „Аз даже бях закъснял с моята декларация и получих административно наказание“, обясни Сидеров и уточни, че не може да отговаря вместо него. Попитан дали Валери Сименово трябва да подаде оставка за това, Сидеров припомни, че той е подал оставка като вицепремиер и е имало основания за това.  „Когато има грешки, аз ги посочвам на моите партньори и ги казвам да ги поправят, за да сме по-добри, по-силни. Ако грешките се повтарят, не се осъзнават, ставаме по-слаби. Сега ще отидем на избори, незнайно как. Може би разделени“, уточни Сидеров.  На въпрос да ли е склонен на промяна в ръководството на ПГ на „Обединени патриоти“, каквото искане отправиха от НФСБ, лидерът на „Атака“ посочи, че не разглежда своето председателство на парлментарната група като някакъв пост. Той обърна внимание, че Валери Симеонов и Красимир Каракачанов са станали вицепремиери.  „Наскоро казах, че може би това беше грешка, но тогава не го отчетохме така. Ние загубихме връзката, центъра на отбора“, посочи Сидеров. Той посочи, че да ръководиш парламентарна група от три партии е доста сложна работа. „Ако те настояват за съпредседателство и ВМРО са съгласни, нямам нищо против“, уточни Сидеров.   ", "date": "2019.03.21", "title": "Волен Сидеров: Стабилността на коалицията я крепим всеки ден с нашите крехки ръце "}
{"url": "http://epicenter.bg/article/Parvan-Simeonov--/178162/2/0", "text": "Два месеца преди евровота ГЕРБ влезе в нова коалиция - със СДС. Вчера тя бе \"подпечатана\" с ръкостискането между премиера и лидер на ГЕРБ Бойко Борисов и лидера на СДС Румен Христов.   Политологът Първан Симеонов коментира по телевизия \"България Он ер\" зараждащият се съюз в дясно и факта, че другите десни - \"Демократична България\" са извън него. \"Вдясно винаги е имало една по-тъмно синя и по-светло синя част. Едно по-колаборационистко дясно, което приема различни форми и едно, което се държи по-настрана, на моменти в лека изолация. В самата \"Демократична България\" няма единно мнение дали СДС ще допринесе или ще отнеме гласове (на ГЕРБ). Защото те възприемат СДС като партия на компромиса, а себе си - като партии на принципите. Винаги е било така. Със или без СДС шансовете на \"Демократична България\" са налични само при много сериозна работа и наличие на добра политическа конюнктура\", каза Първан Симеонов.   СДС можеше да допринесе повече при консервативните формации около патриотите, ако бе в коалиция с \"Обединени патриоти\", тъй като ГЕРБ и сами могат да спечелят тези избори, изтъква той. Симеонов подчерта, че най-вероятно в ГЕРБ виждат, че на задаващите се избори за Европейски парламент всеки глас е важен.   \"Възможно е след тези избори СДС да се претопи в ГЕРБ, които с тази коалиция взимат гласовете на малките десни партии. Интересно е Ангел Джамбазки колко гласове ще спечели. Той е най-разпознаваемият и одобряван евродепутат. Патриотите също могат да се обединят, но там думата имат Волен Сидеров и Валери Симеонов, тъй като Каракачанов каза, че ВМРО може да се яви и самостоятелно. ДПС най-вероятно ще вземе три мандата, а БСП шест\", каза политологът Симеонов в ефира на предаването \"България сутрин\". ", "date": "2019.03.21", "title": "Първан Симеонов: След евровота СДС може да се претопи в ГЕРБ"}
{"url": "http://epicenter.bg/article/Ivaylo-Lilov--Tsyaloto-upravlenie-e-v-edin-imoten-krag--oblagodetelstval-se-za-smetka-na-vsichki-nas/178164/2/48", "text": "„Купуването на апартаменти е естествен завършек на този 10 годишен период – преяждане с власт, чувство за безнаказаност, натрупване на огромен политически и финансов ресурс. Идва момент, в който не може да бъде скрито. Започвайки с Цветанов, минавайки през Цачева и Рашидов, става ясно, че цялото управление е в един имотен кръг, който се е облагодетелствал за сметка на всички нас“. Това заяви Ивайло Лилов, член на НС на БСП и председател на БСП-Враца, в сутрешния блок на БСТВ, съобщиха от пресцентъра на партията.  По повод думите на Цачева, че се разхождала, видяла изкоп и решила да си купи апартамент, Лилов коментира, че е добре, че не е била в Плевен или Белене, защото там има друг изкоп и е можело да си купи атомна централа.  „Това е абсурдно и обидно за целия български народ. Тези обяснения са нелепи и несъстоятелни. Обидно е, който и да било властимащ, да обяснява как се е сдобил с имот в пъти по-ниска стойност от пазарната“, каза още той. Лилов подчерта, че става въпрос за над 1 млн. лв., които някъде са потънали.  „Големият въпрос е защо? Защо Цветанов получава ВИП апартамент със собствен асансьор? Това е едно малко имение на върха на сградата в центъра на София, в скромните мащаби малко над 300 кв. м. Това не е стандартният апартамент, който си представяме. Това са 5 нормални апартамента“, обясни той.  Социалистът попита и до каква степен един държавен служител или народен представител си е задоволил останалите нужди, за да може да си позволи да закупи и да издържа един апартамент с такива мащаби. Лилов е на мнение, че обясненията със заменките са абсурдни и сметката не излиза.  „Двата апартамента, които заменя Цветанов, са продадени на негов подчинен, настанен на работа в РВД, където възнагражденията са сходни с депутатските“, допълни той. Лилов припомни, че стачкуват таксиметровите шофьори, защото държавата е неспособна да ги защити от нелоялната конкуренция.  „Стачкуват медицинските сестри, заради обидно ниското им заплащане, а в същото време държавата си затваря очите пред едни откровени машинации за спестяване на разходи“, коментира той. По неговите думи стойността на придобиване на този имот е точно стойността на данъчната оценка.  „Просто не може да е по-ниска. Ако можеха, сигурно и за 1 лв. биха я продали“, каза още социалистът. Той припомни, че БГА „Балкан“ е било едно от предприятията, продадени за 1 лв. и точно тези, които направиха тази сделка, от вчера са новият партньор на ГЕРБ за кампанията за европейските избори.  Според него това партньорство е опит за политическа легитимация, защото единственият сборен елемент за тази формация са парите и властта.  „Те нямат политическа легитимация. Това е нареждане, спуснато от началниците, а не е плод на лично желание на управляващите. Те не защитават националния ни интерес в Европа. Те се подчиняват на европейските си началници, продавайки националния интерес“, каза още Ивайло Лилов.  ", "date": "2019.03.21", "title": "Ивайло Лилов, БСП Цялото управление е в един имотен кръг, облагодетелствал се за сметка на всички "}
{"url": "http://epicenter.bg/article/Georgi-Markov--Az--evrodepuat--Izklyucheno-e--/178165/2/0", "text": " Това заяви пред   депутатът от ГЕРБ Георги Марков в отговор на въпрос дали ще влиза в евролистата на управляващата партия, каквато новина разпространи вчера сайтът bgsniper.com. \"И през ум не ми минава такава идея. да ме стрелят по улиците и да се чувствам несигурен.  , категоричен бе Георги Марков.    ", "date": "2019.03.21", "title": "Георги Марков: Аз, евродепуат? Изключено е! "}
{"url": "http://epicenter.bg/article/V-posledniya-moment-vkarvat-paketa--quot-Mobilnost-quot--v-Evroparlamenta-/178168/2/0", "text": "Лошо! Пакет \"Мобилност\", известен още като \"Плана Макрон\", влиза в залата на Европейския парламент в понеделник по предложение на председателя на либералите в ЕП Ги Верхофстад, за да бъде гласуван на предпоследната сесия за този мандат сесия идната седмица в Страсбург.  Това е решил председателският съвет на ЕП току-що, съобщи в Брюксел лидерът на евродепутатите от ГЕРБ/ЕНП Андрей Ковачев, цитиран от Канал 3.  \"Това е в нарушение на правилата, защото за първи път в пленарната зала влиза текст, който е отхвърлен в транспортната комисия. В понеделник с колегите от останалите държави и периферията на ЕП трябва да го съборим от дневния ред, за да не стига до гласуване в сряда\", не се отказва Ковачев. Той е категоричен, че решението трябва да остане за следващия мандат.   Припомняме, че въпросният документ, твърдо защитаван от френския президент Еманюел Макрон, заплашва с фалит българските превозвачи, които вече направиха протест в Брюксел срещу готвените ограничения.    ", "date": "2019.03.21", "title": "Лошо! В последния момент вкарват пакета \"Мобилност\" в Европарламента "}
{"url": "http://epicenter.bg/article/Hamid-Hamid-za-sluchaya-s-apartamentite--Kato-Mecho-Puh----quot-Kolkoto-poveche--tolkova-poveche-quot--/178172/2/0", "text": "Депутати коментираха за БНР казуса с придобития от председателя на парламентарната група на ГЕРБ Цветан Цветанов апартамент.  Заместник-председателят на групата на ДПС Хамид Хамид подчерта, че в страната има институции, които проверяват имуществените декларации. Той напълно изключи темата за имотите на депутати да разклати кабинета.  \"Че някой си е купил жилище ли, едва ли. Еми, хубаво е всеки да има някакво жилище. Мечо Пух: \"Колкото повече, толкова повече\". Не виждам нищо лошо публичните фигури да се проверяват по декларациите, които са подали\". ", "date": "2019.03.21", "title": "Хамид Хамид за апартаментите на ГЕРБ: Като Мечо Пух - \"Колкото повече, толкова повече\" "}
{"url": "http://epicenter.bg/article/Lukarski-se-obadi-ot-Kaliforniya--Po-golyam-sram-i-unizhenie-v-istoriyata-na-SDS-ne-sam-vizhdal--/178140/2/48", "text": "Като се замисля, аз по-голям срам и унижение в историята на СДС не съм виждал!!! Да отиде председателят на Партията, без мандат от Националния съвет и НИС и да се договаря за нещо, за което не е упълномощаван от никого, никога! Ами естествено, че ще бъдеш третиран като подлога, то ти си си такъв!  А водиш и Владо Кисьов, който лично дълбоко уважавам, за да го правиш и него за посмешище! Между другото в какво качество отива Владо Кисьов, също не е ясно при положение, че нито е член на НИС, нито е номиниран, от който и да било орган на партията, за каквото и да е било!  Бил съм обвиняван в какви ли не колаборации с ГЕРБ и Борисов... Не смятам обаче, че по мое време и за част от секундата СДС е било в такова “наведено” положение! На прима виста си мисля, че ако бях в такава позиция, поне щях да се спазаря името на Партията да фигурира в официалната регистрация и на следващите местни избори ГЕРБ да подкрепи официално нашите действащи кметове!  Никога не съм таял особена симпатия към обединението “Демократична България”, признавам си! Но ние не сключихме коалиция с тях, защото не ни дали някое от първите три места в листата и не искали да фигурира абревиатурата СДС в регистрацията! Поради какви причини правим отстъпление от същия принцип спрямо ГЕРБ, питам аз!?  А, защото Жозеф Дол бил казал еди какво си! Ами от Жозеф Дол аз лично съм чувал какви ли не неща, от типа на това, че коалиция с БСП е по-приемлива от тази с Патриотите!  Срам и позор, няма други думи! Искрено вярвам и се надявам, че върховният орган на Партията - Националният съвет няма да позволи това унижение да стане факт! Отделно в случая искане на оставката на председателя е просто задължително!  ", "date": "2019.03.21", "title": "Лукарски се обади от Калифорния: По-голям срам и унижение в историята на СДС не съм виждал! "}
{"url": "http://epicenter.bg/article/Tsvetanov-otgovori-na-Ninova/178141/2/0", "text": "\"По повод извънпарламентарната комуникация, която провежда от седмици насам Корнелия Нинова, искам да подчертая, че с днешната среща с партньорите от СДС показахме, че сме чули призива на президента на ЕНП Жозеф Дол да не допуснем разпиляване на десния вот в България. За голямо съжаление, в БСП освен, че не чуха гласа на лидера си на ПЕС Сергей Станишев за единство, дори спретнаха на собствения си пленум нагледен пример как могат да бъдат фалшифицирани едни вътрешнопартийни избори. И това го заявиха не други, г-жо Нинова, а го признаха ваши вътрешни ръководни кадри в БСП!\" Това написа в личния си профил във \"Фейсбук\" зам.-председателят на ПП ГЕРБ и лидер на парламентарната група Цветан Цветанов.  \"За разлика от БСП в ГЕРБ осъзнаваме, че европейските избори са въпрос на европейски ценности, на силен и обединен Европейски съюз, който да работи за ограничаването на влиянието на Русия и фалшивите новини, с които ни заливате всекидневно\", пише още Цветанов.  \"Що се касае до срещата на ГЕРБ с Воля в парламента - днес с колегите обсъдихме всички изпълнени ангажименти от управленската програма от началото на мандата до сега. Говорихме за повишените пенсии, за Коледните и Великденските добавки за пенсионерите, за увеличените заплати, за повишените доходи на учителите, за реформите в здравеопазването и за върнатите деца в училище, за строителството на пътища и магистрали, за санирането.  Но ако според Вас аз съм се отчитал на някого с повдигнати обвинения, то Вие, г-жо Нинова, само преди броени дни, лично издигнахте човек с обвинения за пране на пари за водач на евролистата на БСП! А може би сте забравила също, че в парламентарната група на БСП имате и други депутати с повдигнати обвинения за едно от най-тежките политически престъпления? От къде идва разликата в критериите и обективността Ви, г-жо Нинова? В този ред на мисли, смятам, че не Ви прави чест точно Вие да давате морална оценка за случващото се\", написа още Цветанов. ", "date": "2019.03.21", "title": "Цветанов отговори на Нинова: Защо не чухте гласа на Станишев?"}
{"url": "http://epicenter.bg/article/Meditsinskite-sestri-izlizat-na-ezhednevni-protesti-ot-dnes/178142/2/0", "text": "Медицинските сестри обявиха, че от днес започват да протестират всеки ден, защото не са сигурни, че обещанията, които им дава министър Ананиев, ще се изпълнят. В София медиците ще се съберат пред сградата на Министерството на здравеопазването в 15.00 часа. Протестни действия ще се проведат и в други градове от страната като: Варна, Добрич, Казанлък, Кюстендил, Пазарджик, Сливен и др.  Заявката им дойде след среща с министъра на здравеопазването Кирил Ананиев, която се проведе вчера. Тогава той обясни, че е изпълнил ангажимента си към тях и им е предоставил резултатите от анализа на възнагражденията, който екипът му е извършил за всяка болница. По думите му два са основните извода, които анализът налага. На първо място е сериозният проблем с недостига на кадри, в частност професионалистите по здравни грижи, в системата.  Според него е налице трайна тенденция страната ни да разполага със средно 420 сестри на 100 хил. души население, което ни отрежда на предпоследно място в Европейския съюз, при средноевропейско съотношение 820 медицински сестри на 100 хил. души. Той обясни, че съвместно с министъра на образованието и науката е договорено увеличение на приема за медицински сестри със 150 души, което ще бъде държавна политика, а не еднократен акт.  Освен това, с изменение на Наредбата за специализациите държавата се ангажира да изплаща стипендиите за обща медицина и педиатрия – дефицитни специалности, към които през последните години се наблюдава занижен интерес.  Като друга стъпка за мотивиране на професионалистите по здравни грижи да останат и да практикуват професията си у нас министър Ананиев припомни приетото от Министерския съвет постановление за отпускане на 30 млн. лв. на общинските и областните лечебни заведения, като преобладаващата част от средствата е предназначена за увеличение възнагражденията на персонала.  Ананиев бе категоричен, че заплатите на професионалистите по здравни грижи се очаква да бъдат актуализирани с увеличението още от 1 април. Той посочи, че процентното увеличение ще бъде различно, тъй като от една страна на много места е достигнато равнището на основната начална работна заплата по Колективния трудов договор, а освен това ще се взема предвид видът на лечебното заведение, нивото на компетентност, тежестта и обемът на извършения труд и др. Очаква се с протестиращите професионалисти по здравни грижи съвместно да изготвят методика за формирането и разпределението на разходите за персонал в кратки срокове.  По думите на Ананиев работната група ще се събере още на 26 март и със задача да изготви методиката в рамките на 2-3 седмици.  „До 30 юни, когато е крайният срок за приемането на медицинските стандарти, ще има време да се надгради тази базисна методика. След като бъде постигнат консенсус по нея, същата ще бъде внесена в Министерски съвет“, каза вчера здравният министър. ", "date": "2019.03.21", "title": "Медицинските сестри излизат на ежедневни протести от днес"}
{"url": "http://epicenter.bg/article/Maya-Manolova-podkrepya-natsionalniya-protest-na-meditsinskite-spetsialisti/178143/2/0", "text": "Омбудсманът Мая Манолова подкрепя националния протест на медицинските специалисти, който ще се проведе пред сградата на Министерството на здравеопазването. Това съобщиха от пресцентъра на Националния омбудсман на Република България.  Днес омбудсманът Мая Манолова ще посети град Кюстендил, където ще участва в традиционния празник „Кюстендилска пролет“.  В 12.00 часа омбудсманът ще подкрепи медицинските специалисти от града, които се включват в националния протест с искане за по-достойни условия на труд и заплащане.  От 14.00 часа Мая Манолова ще участва в заседанието на Националния съвет за хората с увреждания към Министерски съвет, което ще се проведе в Министерството на труда и социалната политика, зала Пресцентър.  Дневният ред на заседанието включва обсъждане на Правилника за прилагане на новия Закон за хората с увреждания и на Проекта на Методика за извършване на индивидуална оценка на потребностите.  По-късно омбудсманът ще подкрепи и националния протест на медицинските специалисти, който се организира пред сградата на Министерството на здравеопазването. ", "date": "2019.03.21", "title": "Мая Манолова подкрепя националния протест на медицинските специалисти"}
{"url": "http://epicenter.bg/article/Taksimetrovi-shofyori-izlizat-na-protest/178144/2/0", "text": "Таксиметровият бранш излиза на протест срещу незаконните превози на пътници у нас, предава Нова Телевизия.  Недоволството е предизвикано от нелоялната конкуренция на руската фирма за превоз „Максим”.  Протестиращите ще преминат по столичния булевард „Цариградско шосе” и ще стигнат до общината.  Заради протеста ще бъдат затворени улици в района около храм-паметника „Св. Александър Невски”. Очаква се движението в центъра на града да е натоварено в обедните часове. ", "date": "2019.03.21", "title": "Таксиметрови шофьори излизат на протест"}
{"url": "http://epicenter.bg/article/Sled-spetsaktsiyata-v-Cherven-bryag--Kmetat-e-kategorichen--che-nyama-konflikt-na-interesi/178146/2/0", "text": "Няма конфликт на интереси между Община Червен бряг и местни фирми при изпълнението на обществена поръчка по програмата „Топъл обяд”. Това заяви в предаването „Тази сутрин” по БТВ кметът на града Данаил Вълов, който вчера беше задържан при спецакция на прокуратурата. Той допълни, че Комисията за конфликт на интереси не е открила нередности.  Вчера в ранния следобед кметът беше освободен. Вълов не пожела да коментира информацията, че е пуснат под парична гаранция от 75 хил. лв. Той е разследван за опорочаване на обществена поръчка и за облагодетелстване на фирми, за които има съмнение, че са близки до него и семейството му.  „Класирани са фирми, които са дали най-добри оферти. Не виждам лошо в това, че те са местни фирми. Не е вярно, че фирма на счетоводителка на моята съпруга участва. Тя е била там, след като регистрира собствени фирми, от доста време тя се занимава със собствения си бизнес. В малкия град фирмите се знаят, това е нормално”, допълни кметът на Червен бряг.  Вълов каза още, че не е очаквал подобна проверка, но на неговата позиция трябва винаги да е подготвен да дава обяснения.  „Проверяващите органи дойдоха в 6:50 ч. сутринта, като изключим тежковъоръжената жандармерия, проверяващите се държаха коректно към мен и към семейството ми. Извършиха необходимите обиски, след това бях отведен за разпит в местното РПУ”, посочи кметът.  Данаил Вълов каза още, че има неща в обвинението, които го притесняват, но все още не разполага с всички материали по делото, за да коментира.", "date": "2019.03.21", "title": "След спецакцията в Червен бряг: Кметът е категоричен, че няма конфликт на интереси"}
{"url": "http://epicenter.bg/article/Daniela-Daritkova--GERB-nyama-nuzhda-ot--pateritsa--za-yavyavane-na-izborite/178148/2/0", "text": "„ГЕРБ няма нужда от „патерица” за явяване на изборите. Последните проучвания сочат, че имаме значителна преднина пред нашия основен опонент”. Така д-р Даниела Дариткова от ГЕРБ отговори на коментарите за общото явяване на евровота на управляващите със СДС.  „На нас ни трябва партньор, който да бъде не само наша коалиция, но и коректив и това виждаме в СДС – това е първата партия членка на ЕНП”, коментира Дариткова. „Ние повече от 10 години побеждаваме БСП”, заяви още Дариткова в ефира на Нова телевизия.  ТДариткова, която е шеф на комисията по здравеопазване в парламента, коментира и протеста на медицинските сестри. „Част от исканията им са справедливи, но трябва да търсим диалога и реалистичните обещания. Министърът предложи реалистично решение – да се направи стандарт за това според професионалната отговорност какви трябва да са нивата на заплащане на медицинските сестри. Вярвам, че диалогът ще бъде възстановен”, заяви Дариткова.  „На този етап не виждам във финансирането на сектора за тази година възможност за определяне на 2 минимални заплати като основна заплата. Брутните заплати в някои лечебни заведения достигат добри стойности. В голяма част от лечебните заведения от началото на годината вече са повишени заплатите на медицинските сестри. В други това предстои. Ангажиментът на министерството е да осигури повече средства за сектора, този ангажимент е изпълнен – с 30 милиона повече. Надявам се да се разсъждава реалистично”, заяви още Дариткова. ", "date": "2019.03.21", "title": "Даниела Дариткова: ГЕРБ няма нужда от „патерица” за явяване на изборите"}
{"url": "http://epicenter.bg/article/Kmetat-na-Strelcha-ot-ABV-s-obvinenie-za-prinuda/178173/2/0", "text": "Повдигнаха обвинение на кмета на Стрелча Стойно Чачов (АБВ), съобщи Нова телевизия. Той ще отговаря за това, че през 2016 г. е принудил служител на общинската администрация да подпише молба за освобождаване от заеманата от него длъжност, но без дата. За да накара потърпевшия да подаде оставката си предварително, Чачов го заплашил с незабавно уволнение. След това наредил молбата да бъде входирана с входящ номер и без знанието и съгласието на служителя, съобщават от прокуратурата.  На Чачов е определена мярка за неотклонение „ парична гаранция“ в размер на 2000 лева. По делото се разпитват свидетели, назначени са и експертизи. Срокът на приключване на разследването е два месеца.  В четвъртък кметът беше привикан на разпит в областната дирекция на МВР в Пазарджик. Той бе разследван за оказан натиск върху общо 17 свои служители, за които се предполага, че са подписали молби за напускане без дата. След акция в общината бяха открити такива документи.  Чачов отрича да е извършвал подобни противозаконни действия и заяви, че акцията срещу него е с цел да бъде дискредитиран.  \"Моята съвест е чиста. Сега просто ще чакаме прокуратурата да си свърши работата\", каза кметът на излизане от областната дирекция на МВР в Пазарджик. ", "date": "2019.03.21", "title": "Kметът на Стрелча от АБВ с обвинение за принуда"}
{"url": "http://epicenter.bg/article/Siderov--Shte-pitam-Tsvetanov-kak-i-az-da-si-kupya-evtin-apartament--che-malkiyat-raste/178174/2/0", "text": "Съпредседателят на „Обединени патриоти“ и лидер на партия „Атака“ Волен Сидеров коментира в парламента пред БНР сагата с евтините апаратаменти на министри и зам.министри на ГЕРБ.   Той уточни, че не е запознат с детайли по имотните сделки.  \"Веднага щом остане свободен, ще го питам как да си купя и аз евтин апартамент, тъй като до момента продължавам да живея под наем, а малкият расте – на три години и половина стана, трябва някакво жилище да му взема. Стига да се освободи от дипломацията, защото е много зает - виждате - преговаря с „Воля“, преговаря със СДС, с други, в ЕНП, утъпкват се пътеките...\", коментира Сидеров.   Той сравни Цветан Цветанов с Хенри Кисинджър. „Такава дипломация, такъв висш пилотаж. Това с партия „Воля“, това със СДС - Румен Христов. Все едно виждам Кисинджър 70-те години в Китай совалките“, каза още Сидеров, цитиран от \"Фокус\".   Сидеров допусна, че скандалите с апартаментите могат да доведат до разместване на министерски постове. \"Стабилността на коалицията я крепим всеки ден. Всеки ден с нашите крехки ръце. Надявам се да не се срути коалицията. Виждате, че БСП не са готови да управляват. Ако бяха готови, да кажем: \"Заповядайте, поемайте властта, започвайте да управлявате.\" Не са готови, значи трябва да поддържаме стабилността на коалицията, докато се появи такава сила\", коментира още Сидеров  ", "date": "2019.03.21", "title": "Сидеров: Ще  питам Цветанов как и аз да си купя евтин апартамент, че малкият расте"}
{"url": "http://epicenter.bg/article/Stoyan-Mirchev-za-reaktsiyata-na-premiera-po-imotniya-skandal--Borisov-neadekvatno-se-vklyuchva-v-temata/178206/2/0", "text": "Борисов неадекватно се включи по темата, коментира изказването на премиера от Брюксел депутатът от БСП Стоян Мирчев. \"Кой живееше в най-хубавите апартаменти тогава - на \"Позитано\", на \"Оборище\", в центъра? Те ще говорят сега за апартаменти. А ние в село Банкя си карахме Жигулитата и им гледахме Мерцедесите\", каза Бойко Борисов в Брюксел.   В джобовете на много хора от ГЕРБ още седят червените партийни книжки, изтъкна по този повод депутатът от БСП. Народният представител припомни случая със старите апартаменти на зам.-шефът на управляващата партия Цветан Цветанов.   „Това не са просто злоупотреби. Това е цяла схема. Преди време Цветан Цветанов го проверяваха за два апартамента. Тогава човекът, който го проверяваше и го оправда, в момента е народен представител от ГЕРБ. Явно услугата която е направил в момента му се отплаща”, каза Стоян Мирчев. „Той твърдеше, че е платил предишните апартаменти с 200 000 лв., което са събрани от пенсиите на тъщата, която взима 300 лв. пенсия. Няма как за 5 години да съберат тези пари”, продължи той.   Говорим за огромно преяждане с корупционни пари, подчерта соцдепутатът.   Много ми е интересно каква лампа ще светне за г-н Цветанов, след като за едни суджуци депутат на ГЕРБ вече не е депутат, посочи Мирчев. На националното работно съвещание на ГЕРБ на 20 януари лидерът на управляващата партия Бойко Борисов предупреди актива, че ако не им светне червената лампичка, той ще им светне синята. Тогава Борисов призова актива на партия ГЕРБ \"да си почистим къщичката\", защото всеки ден се говори за корупция.   Стоян Мирчев припомни, че някога Цветанов е ипотекирал жилището си, за да участва ГЕРБ в изборите. Сега не мога да хвана края на жилищата му, посочи соцдепутатът.   \"Докато България трупа присъди заради некомпетентността на Цветанов и неговите пиар акции и плаща за неговите присъди, Цветанов трупа апартаменти\", каза Стоян Мирчев. И в заключение посъветва зам.-шефът на ГЕРБ да продаде поне луксозните гаражи към новото си жилище, за да върне в бюджета щетите, нанесени от изплащането на компенсации на осъдилите страната в Страсбург.   \"ГЕРБ превърнаха корупцията в законна, затова и самата държава не функционира. Единствено ние от БСП изкарваме наяве всички тези скандали и сезираме съответните институции. В същото време докато текат тези скандали, забравяме за опита да съсипят пенсионерите и медицинските сестри, скандалите с мюфтийството, с Шабленското езеро. По всички тези нередности имаше реакция именно заради нас, защото сме извън парламента\", коментира случващото се в страната Стоян Мирчев.  \"Корупцията е типична за управляващите, а не за опозицията, защото опозицията няма как да произвежда корупция. Ето защо тази корупционна организация ГЕРБ трябва да си отиде. Естествено, че ще преборим корупцията, ако спечелим изборите\", завърши народният представител от БСП.     ", "date": "2019.03.21", "title": "Стоян Мирчев: Докато България плаша за присъдите на Цветанов, той трупа милиони за апартаменти! "}
{"url": "http://epicenter.bg/article/Taksimetrovi-shofyori-na-protest-v-Sofiya-sreshtu-neloyalna-konkurentsiya-/178207/2/0", "text": "Таксиметрови шофьори организираха протестно шествие в столицата. Така те изразяват недоволството си от една от фирмите в бранша – „Максим“, която обвиняват в извършване на нелоялна конкуренция, предаде БНР.  Според организаторите от около година чрез интернет платформа се извършват нерегламентирани превози на пътници. Тогава са подадени и първите сигнали до Комисията за защита на конкуренцията, НАП, прокуратурата и МВР, посочи Кирил Ризов, председател на Сдружение „Съюз такси“:  „Като данъчно задължено лице разходите им са 2/3 по-малко за нерегламентирания автомобил и оттук може да си представите, че те могат да си позволят дъмпинг и всичко останало\".  „За таксиметров превоз трябва да бъдат изпълнени определени искания. Трябва да има удостоверение за регистрация за извършване на таксиметров превоз на пътници и към него да бъдат вписани автомобили, които отговарят на определени изискания, за да бъдат вписани. Трябва да има разрешение от съответната община за такъв превоз. Такси „Максим“ имат удостоверение за регистрация, към което са вписани два броя автомобили. Фирмата е вписана в Пловдив, но няма разрешение от община. От лятото на миналата година за този проблем се работи. Водачите никой не ги знае на какви условия отговарят. За потребителите това е изключително рисково. Това е нелоялна конкуренция“, обясни в предаването „Преди всички“ Бойко Рановски, директор на Изпълнителна агенция „Автомобилна администрация“.  Адвокат Райна Димитрова, председател на Националния таксиметров синдикат, обяви, че излизат на протеста, защото няма реални действия за решаване на проблемите:  „Това, което се случва на пазара, е недопустимо. Този протест е с настояването за бърз и реален резултат“.  Протестното шествие започна в 14.00 часа на 7-и км на „Цариградско шосе“ в бус лентата в посока Враня, като се очаква да приключи в 16.00 часа на площад „Александър Невски“.  Преди протеста си представители на браншовите организации, се срещнаха в Народното събрание с председателя на бюджетната комисия Менда Стоянова от ГЕРБ. Тя уточни, че проблемът пред спирането на нерегламентираната таксиметрова дейност е в събирането на доказателства, за да може Комисията за защита на конкуренцията да се намеси: „Доказателства се събират трудно, защото те трябва да се събират чрез заявки през това приложение. Събират се трудно, защото собственикът на този сайт офшорна компания, чиито сървъри не се намират в България“.  До месец и половина дейността на интернет платформата за наемане на таксита „Максим“ може да бъде спряна, каза междувременно за „Хоризонт“ заместник-министърът на транспорта Ангел Попов. Той уточни, че са събрани доказателства за нарушение на закона.  „Подаваме необходимата документация и доказателства към НАП и към КЗК. Продължаваме работа и в рамките на около месец, може би, ще преустановят всичките административни действия и много се надяваме тази платформа да спре да съществува, по начина, по който в момента съществува“, посочи Попов.  „За радост, екипът, който събрахме, е готов с резултати, които сме предали на Комисията за защита на конкуренцията. Надяваме се те да действат бързо, както в един друг случай, за да може дейността на това приложение да бъде прекратена“, каза зам.-министър Попов. Той призова още веднъж гражданите да не използват това приложение, защото то не им носи никаква сигурност.  ", "date": "2019.03.21", "title": "Таксиметрови шофьори на протест в София срещу нелоялна конкуренция "}
{"url": "http://epicenter.bg/article/Modeli-shte-defilirat-sas-zaharen-pamuk-v-ratse/178243/10/0", "text": "  Броени дни преди представянето на предстоящата Седмица на модата (26-29.03.) организаторката Мария Бонева се зарадва на първородната си внучка, която, за да бъде щастието на бабата пълно, ще носи нейното име.   Модното събитие се провежда за седми пореден път, а в предстоящото издание ще участват видни имена от Италия, Мексико и България. Техни представители взеха участие в пресконференцията по случая: Гинка Ганчева - Djofra Fashion, Вяра Лазарова - Fede, Соня Атанасова - Princess, Илияна Иванова - Plavai.bg, Албена Петрова - Angelo Caroli и Curiel, както и носителката на \"Златна игла\" - Антония Стоянова - Imane.   На първия ред беше Ива Екимова в ролята на представител на козметиката за коса Christian of Roma, както и коафьорът Александър Филипов.   Модните къщи представиха малка част от тоалетите, които ще представят през дните на Седмицата на модата.   Соня Атанасова издаде, че всички модели на Princess ще дефилират със захарен памук в ръце, като по тази начин ще подчертаят ефирността на изисканите рокли от воал.   Вяра Лазарова прогнозира, че тоалетите на Fede ще бъдат сред любимите на абитуриентките тази година, а веселите дрехи на Djofra със сигурност ще са сред модните приоритети на всеки почитател на усмивките и слънчевото настроение.   Водещи на събитието през първите три вечери ще бъдат Елица Стойчева и Златина Иванова, а на финала - Боряна Баташова и Теодор Тодоров. Любимецът на тийнейджърите Venzy ще радва госите на Седмица на модата втората вечер.", "date": "2019.03.21", "title": "Модели ще дефилират със захарен памук в ръце"}
{"url": "http://epicenter.bg/article/Izvesten-ispanski-rapar-vazpya-Stoichkov--VIDEO--/178182/8/0", "text": "Живата легенда на българския и световния футбол - Христо Стоичков, получи ново голямо признание в Испания, където блестеше с екипа на \"Барселона\". Модерния ляв бе възпят от популярния рапър Sule B, предава бТВ.  Последният пусна в Youtube клип към песента си \"Стоичков\". В него има кадри от кариерата на българската легенда. Чува се \"Осмицата на Христо\" и \"Златната топка\".  Стоичков спечели най-ценната индивидулна награда във футбола през 1994 г., когато стана голмайстор на световното първенство в САЩ, а националният ни тим завърши на четвърто място. В същата година \"Барселона\" триумфира с титлата в Испания и стигна до финала на Шампионската лига.  Песента за Стоичков е записана от Sule B и друг рапър - Хуанчо Маркес.  ", "date": "2019.03.21", "title": "Известен испански рапър възпя Стоичков (ВИДЕО) "}
{"url": "http://epicenter.bg/article/Ispanets-kolabira-i-se-garchi-na-korta-v-Mayami--VIDEO--/178211/8/0", "text": "Крампите не са нещо необичайно за спортистите, но 19-годишният Никола Куун показа какво се случва, когато тялото ти откаже вследствие на дехидратация и изтощение, предаде бТВ.  Испанецът бе близо до шокираща победа над Миша Зверев в първия кръг на Мастърса в Маями, когато два часа след началото на мача припадна на корта.  Световният номер 272 видимо бе тотално изтощен, не можеше да движи тялото си и се свлече по корем на земята. Роденият в Инсбрук тенисист започна да се гърчи и физиотерапевт от АТП му оказа първа помощ.  Миша Зверев показа истински феърплей, като занесе бутилки с вода на своя млад съперник. Куун не успя да се изправи сам и няколко души му помогнаха да напусне корта.  Срещата бе прекратена при резултат 6:4, 5:7, 2:2 и Зверев спечели служебно.  ", "date": "2019.03.21", "title": "Испанец колабира и се гърчи на корта в Маями (ВИДЕО) "}
{"url": "http://epicenter.bg/article/Kralev--Politikata-ni-e-da-finansirame-domakinstva--koito-nosyat-pozitivi-za-sporta-i-stranata-/178221/8/0", "text": "„Политиката ни е да намалим броя на подпомаганите финансово домакинства, но за сметка на това те да са от висок ранг и да носят позитиви за спорта и страната. Като цяло финансово се подпомагат домакинства на международни състезания в спортове, в които имаме успехи, медали и млади перспективни състезатели и такива, които носят огромен международен отзвук и реклама на България“. Това заяви министърът на младежта и спорта Красен Кралев по време на изслушване в Народното събрание относно политиката на ММС за финансово подпомагане на домакинства на международни спортни състезания в България, съобщиха от пресцентъра на ММС.  Реформата стартира през октомври 2014 г., когато е създадена специална програма, регламентираща състезанията, които могат да кандидатстват за подпомагане. Това са надпревари от най-висок ранг – световни и европейски първенства за олимпийски и неолимпийски спортове, световни и европейски купи и световни лиги за олимпийски спортове и квалификации за квоти за Олимпийски игри. Въведена е много по-висока степен на отчетност на разходваните средства и са установени сериозни изисквания към проектите, които включват и рекламиране и отразяване на проявата в национален и международен план.  Кралев обяви, че в България вече има традиционни домакинства, които създават трайна аудитория и утвърждават страната ни в международния спортен календар. Той напомни за огромния рекламен ефект, който имаха шестата за последните 10 години Световна купа по ски алпийски дисциплини, провела се в Банско с телевизионна аудитория от минимум 120 млн. души и 4-ото издание на тенис турнира „Sofia Open”, достигнал до 240 млн. зрители в целия свят.  По думите на министър Кралев, съществува пряка връзка между спорта и развитието на туризма.  Той обърна внимание на факта, че преди извършване на реформите се отчита разпиляване на финансов ресурс, без да се постига особен резултат. Общият бюджет за финансово подпомагане на домакинства, който ММС определи през последните години е около 5 млн. лв. В някои години той е по-висок, в зависимост от спецификата на състезанията в конкретната година, като допълнителните средства се отпускат с постановления на Министерски съвет за надпревари от най-висок ранг, като Световното първенство по волейбол за мъже през 2018 г., таксата за което в размер на 8 845 400 лв. е плащана в рамките на три години – 2016, 2017 и 2018 г. За 2019 г. бюджетът за домакинства към този момент е 5 867 520 лв., от които близо 1 млн. лв. са такси за състезания през 2020 и 2021 г., които се плащат сега.  В годините преди 2015 г. бюджетът за финансово подпомагане на домакинства е варирал между 5 и 14 млн. лв. Разлика има в броя на финансираните международни състезания. През 2019 г. до момента ММС финансира 17 прояви, а през 2018 г. са били 20. През 2008 г. са финансирани 36 състезания, а през 2010 г. – 37, но това са състезания, които не са от най-висок ранг и са за федерации, които нямат сериозен принос за развитието на българския спорт.  След въпрос на народния представител Славчо Атанасов, Красен Кралев представи и реформата, свързана с финансирането на спортните федерации и разпределянето на средствата за домакинства в зависимост от една от петте групи, в която те попадат. В момента ММС подпомага 45 от общо 107 лицензирани федерации. При встъпването в длъжност на министър Кралев финансираните федерации са били 67.  Министърът даде пример с Българската федерация по биатлон, която по критериите на ММС от догодина ще бъде в първа група на финансиране, след като Владимир Илиев спечели сребърен медал от Световно първенство.  „Това е пример как стимулираме спортовете да се развиват и да преследват успехи. За всички трябва да е ясно, че успехите в далечното минало, не гарантират финансиране“, заяви Кралев.  Разчетите на ММС показват, че между 40 – 50% от бюджета за домакинства са за първа група, между 20 – 30% за втора, за трета и социалните спортове са около 10-15%, а за другите спортове около 5%. В годините назад финансирането за спортове извън първите три групи, е достигало до 45% от общия бюджет за домакинства.  По време на изслушването министърът обяви, че за последните 10 години в спортна инфраструктура са инвестирани около 400 млн. лв. Следващите приоритети в това отношение са свързани с футболните стадиони, когато се вземе окончателно решение относно кандидатурата на България, Сърбия, Румъния и Гърция за домакинство на Световно и Европейско първенства по футбол и изграждането на басейни.  Изслушването беше по искане на депутатите от ГЕРБ Стефан Апостолов и Георги Динев. Въпроси задаваха народните представили Владимир Вълев и Георги Динев (ГЕРБ), Славчо Атанасов (Обединени патриоти), Севим Али (ДПС) и Боряна Георгиева (ВОЛЯ).  По време на изслушването на министър Кралев в Народното събрание имаше посетителска група от 24 деца от 7А клас на 43 ОУ \"Христо Смирненски\", водени от кмета на район Илинден Иван Божилов и заместника му Мария Тодорова.  Цялото изслушване на министър Кралев може да видите тук:   ", "date": "2019.03.21", "title": "Кралев: Политиката ни е да финансираме домакинства, които носят позитиви за спорта и страната "}
{"url": "http://epicenter.bg/article/Radovan-Karadzhich--Srabskiyat-narod-veche-pobedi--Haga-ne-mozhe-da-mi-napravi-nishto--/178154/7/51", "text": "Адвокатът и член на защитата на Радован Караджич, Марко Сладойевич, предаде пред телевизия РТРС думите на първия президент на Република Сръбска към сръбския народ след произнасянето на присъдата му за доживотно лишаване от свобода, предава електронното издание на белградския ежедневник „Вечерне новости“, цитирано от Агенция \"Фокус\".  „Сръбският народ и аз, заедно с него, вече сме спечелили. Република Сръбска е създадена и сръбският народ е свободен в собствената си страна“, заяви той.  „Жертвата, която поднасям, е много по-малка от тази на другите. Хиляди млади мъже изградиха Република Сръбска. Много от тях станаха военни инвалиди... Най-голямата жертва дадоха майките, чиито синове, често единствени, дадоха живота си за свободата на сръбския народ. Това са истинските жертви“, обясни Караджич.  „Това ялово отмъщение на Хагския трибунал не ми причинява нищо, на мен, стареца. Не се предадохме дори, когато беше много по-тежко и дори в затвора аз няма никога да престана да се боря за истината за нашата праведна борба във войната, която ни беше наложена и в която страдаха всички три народа“, продължи Караджич.  „Във всяка война, особено гражданска, изроди извършват престъпления, които нашата държава би предотвратила, ако знаеше за тях. Ние се борихме честно за свободата и равнопоставеността на сръбския народ в Босна и Херцеговина. Затова винаги и навсякъде, нека бъдем достойни, не мразим другите и гордо пазим това, което е над нас - нашата Република Сръбска“, каза Караджич.  В сряда апелативният съвет на Международния остатъчен механизъм за криминални трибунали осъди на доживотен затвор първия президент на Република Сръбска Радован Караджич заради геноцида в Сребреница, престъпления срещу човечеството и нарушение на законите и обичаите на войната.  ", "date": "2019.03.21", "title": "Радован Караджич: Сръбският народ вече победи, Хага не може да ми направи нищо! "}
{"url": "http://epicenter.bg/article/Ruski-iztrebiteli-izgoniha-bombardirovach-na-SASht-ot-granitsata-na-RF-nad-Baltiysko-more--VIDEO--/178158/7/97", "text": "Два руски изтребителя Су-27 принудиха бомбардировач на САЩ США B-52Н да се отдалечи от границите на РФ над Балтийско море. За това съобщи министерството на отбраната в Москва в публикация на страницата си във Фейсбук.  Руското МО съобщава, че стратегическият бомбардировач B-52H на ВВС на САЩ е изпълнявал полет във въздушното пространство над неутрални води.  Руските средства за контрол на въздушното пространство са открили целта на значително разстояние от държавната граница на Руската федерация и е взета за съпровождане.  За идентификация и непосредствено съпровождане на целта във въздуха са вдигнати двойка изтребители Су-27 от състава на въздушните сили по противовъздушна отбрана.  След като стратегическият бомбардировач B-52H променил траекторията на полета си от руската държавна граница, изтребители са се върнали на летището си.  По-рано бе съобщено, че 6 стратегически бомбардировача B-52 от военновъздушните сили (ВВС) на САЩ, базирани в базата в щата Луизиана, са прехвърлени в Европа за „интеграция в театъра на действие и участие във въздушни учения“ съвместно със съюзниците и партньорите от НАТО. Това съобщи в сряда американският телевизионен канал CNN, характеризирайки прехвърлянето като сигнал за Русия по повод петата годишнина от присъединяването на Крим, предадоха ТАСС и Агенция \"Фокус\".  Според информацията на телевизията, групата В-52 Stratofortress се е приземила на базата Феърфорд във Великобритания в края на миналата седмица. В понеделник четирите бомбардировача са „изпълнили полети на няколко места в Европа, включително над Норвежко и Балтийско море (Естония) и Средиземно море (Гърция)“, привежда CNN данните, получени от ВВС на САЩ.  В-52, разположени в базата Андерсън на остров Гуам в Тихия океан и Феърфорд, са провели „едновременни учения по запознаване с театъра на действия в Индо-Тихоокеания и Европа“, бомбарировачите са „летели на север, в зоната източно от полуостров Камчатка“, цитира ВВС на САЩ телевизионната компания. „Заедно полетите в Индо-Тихоокеания и Европа демонстрираха лоялността на САЩ към техните съюзници и партньори чрез глобално задействане на въоръжените сили“, добавят американските военни.  Както руското министерство на отбраната съобщи по-рано, бомбардировачът B-52 на американските военновъздушни сили с включен транспондер, който прелетя над Балтийско море на 15 март, не се приближи на по-малко от 150 км до границите на Руската Федерация.  Руските военни редовно „засичат“ самолетите на страните от НАТО над Балтийско море, но полетът на стратегически бомбардировач над Балтийско море е рядко явление. Според официални доклади, за последен път B-52 е бил наблюдаван над Балтийско море през 2017 година.  ", "date": "2019.03.21", "title": "Руски изтребители изгониха бомбардировач на САЩ от границата на РФ над Балтийско море (ВИДЕО) "}
{"url": "http://epicenter.bg/article/Atina-priznava-pravata-na-Turtsiya-v-Iztochnoto-Sredizemnomorie-/178188/7/0", "text": "Турция също има права върху природните ресурси в Източното Средиземноморие, заяви министърът на външните работи на Гърция Йоргос Катругалос на съвместна пресконференция с турския си колега Мевлют Чавушоглу, предава Анадолската агенция, цитирана от \"Фокус\".  По неговите думи, Атина също така поддържа интересите на Кипър.  „Кипър има изключителна икономическа зона и жителите на острова имат право да разработват крайбрежните находища. В съответствие с международното морско право, определени права има и Турция и ние признаваме това“, заяви министърът, цитиран турската държавна агенция.  Катругалос отбеляза, че всички проблеми в региона трябва да бъдат разрешение в съответствие с изискванията на международното право.  „Гърция полага усилия за разсейване на напрежението в региона“, заяви още той.  Турският външен министър, от своя страна, заяви, че без участието на Анкара в Източното Средиземноморие и край бреговете на Кипър не може да бъде реализиран нито един проект за разработване на находищата.  Турция има всички права, в съответствие с нормите на международното право, подчерта Чавушоглу.  Що се касае до перспективите за разрешаване на кипърския конфликт, първият дипломат на Анкара отбеляза, че преговорите по този въпрос трябва да имат целенасочен характер.  „Диалогът заради самият диалог е недопустим. Важно е да се определят рамките на преговорния процес. Турция иска мирно споразумение, което би удовлетворило интересите и на двата народа на острова“, подчерта Чавушоглу.  ", "date": "2019.03.21", "title": "Атина признава правата на Турция в Източното Средиземноморие "}
{"url": "http://epicenter.bg/article/Napadenie-sreshtu-chetiri-dzhamii-v-Birmingam-za-edna-nosht--VIDEO-/178197/7/0", "text": "  Четири джамии в централния английски град Бирмингам са били нападнати за една нощ, а мъж с ковашки чук в ръка, е забелязан да разбива прозорци на две места за поклонение, съобщи полицията, цитирана от Нова тв.  Службите за борба с тероризма разследват нападения срещу джамиите в четири различни района в северната част на града, се казва в изявление на полицията в Уест Мидландс.  Добавя се, че инцидентите \"се разглеждат като свързани\", цитират АФП и БГНЕС. \"В момента не знаем мотива за снощните атаки\", заяви началникът на полицията Дейв Томпсън. \"Мога да кажа, че силите и отдела за борба с тероризма работят рамо до рамо, за да открият кой е отговорен\".  Полицаите са били алармирани в ранните часове в четвъртък, че мъж разбива прозорци с чук на едно от местата за поклонение. След съобщения за подобно нападение срещу друга джамия в съседен квартал, служителите разположили целенасочени патрули и открили \"допълнителни щети\" на други две места. \"Експертите работят за идентифициране на доказателствата и се гледат камерите за видеонаблюдение\", добавиха от Уест Мидландс.  Британската национална полиция миналата седмица съобщи, че полицаите осигуряват \"надеждни патрули\" около джамиите непосредствено след смъртоносното нападение в петък в Нова Зеландия.  Антирасистките групи предупреждават, че ислямофобията се увеличава във Великобритания и води до скок на крайно дясната дейност в страната.  В доклад, публикуван миналия месец от благотворителна организация, се посочва анкета, в която повече от една трета от британците смятат исляма за \"принципна заплаха за британския начин на живот\".  ", "date": "2019.03.21", "title": "Нападение срещу четири джамии в Бирмингам за една нощ (ВИДЕО)"}
{"url": "http://epicenter.bg/article/Silna-eksploziya-v-himicheski-zavod-v-Kitay--ima-nay-malko-6-zhertvi--VIDEO--/178199/7/0", "text": "Силна експлозия разтърси химически завод в Източен Китай. Шестима са загинали, а 30 са ранени, съобщи Ройтерс, като се позова на местните власти.  Сред ранените има и деца, пишат местни медии, цитирани от бТВ.  Взривът е отекнал около 14,50 ч. местно време в обект на компанията „Тянцзяи кемикъл”, намиращ се в град Янчън, на около 260 километра северно от Шанхай, съобщават общинските власти на града в социалната мрежа „Вейбо”.  На видео, разпространено в интернет от няколко китайски медии, се вижда огромно огнено кълбо, издигащо се на няколко десетки метра височина над завода и стълб от гъст сив дим.  \"След взрива спасителните служби, пожарникари и медицински персонал бяха изпратени на мястото на произшествието за участие в спасителни операции\", се казва в съобщението на общината във Вейбо.  \"Жителите на района спонтанно се организираха, за да откарат ранените в болница\", се допълва в съобщението.  Националният център по сеизмология на Китай е регистрирал в града в 14,48 ч. местно време земетресение с магнитуд 2,2. Това може да е потенциална индикация за мощността на взрива.  През ноември миналата година в град Чжанцзякоу на около 200 километра северозападно от Пекин при изтичане на газ в химически завод последва взрив и загинаха 23 души.  Един от най-тежките инциденти в китайската промишленост стана през 2015 г. в Тянцзин, в северната част на страната. В огромна експлозия в склад за химически продукти тогава загинаха най-малко 165 души.   ", "date": "2019.03.21", "title": "Силна експлозия в химически завод в Китай, има най-малко 6 жертви (ВИДЕО) "}
{"url": "http://epicenter.bg/article/Kremal--Vladimir-Putin-nyama-da-bade-pozhiznen-prezident/178202/7/0", "text": "Ние нямаме никакви планове да обявяваме Владимир Путин за пожизнен лидер на нашата страна, заяви прессекретарят на Кремъл Дмитрий Песков.  Говорителят на държавния глава в Москва отрече статия на \"Блумбърг\". Американската медия по-рано в обширен материал написа, че в администрацията на Путин се е разработвал план, който би могъл да позволи на президента да остане начело на Русия и след 2024 г. (когато той трябва да напусне поста си окончателно, както пише във федералната Конституцията). \"Тази статия е плод на журналистическа фантазия. Тя по никакъв начин не отговаря на реалността\", категоричен бе Песков.  В материала на \"Блумбърг\" се посочваше, че Путин може да оглави Съюзната държава (Русия и Беларус). \"Назначаването на Путин за лидер на новото образувание би му позволило да избегне ограниченията в основния закон\", посочи още медията от Ню Йорк.  Според журналистите в Кремъл са започнали дискусиите след оставката на казахстанския президент Нурсултан Назарбаев. Той се оттегли на 19 март след като бе начело на страната 28 години. Въпреки оставката Назарбаев запази титлата си Баща на нацията.  ", "date": "2019.03.21", "title": "Кремъл: Владимир Путин няма да бъде пожизнен президент"}
{"url": "http://epicenter.bg/article/Kazahstanskata-politsiya-arestuva-protestirashti-sreshtu-promyanata-na-imeto-na-stolitsata-/178204/7/0", "text": "Казахстанската полиция арестува днес демонстранти, протестиращи срещу промяната на името на столицата на страната от Астана на Нурсултан, на името на президента Нурсултан Назарбаев, който подаде оставка тази седмица, предаде Франс прес, цитарана от БТА.  Най-малко десетина протестиращи бяха задържани в близост до кметството, преди да бъдат освободени, съобщава един от активистите Ашкат Ахмедияров.  \"Натъпкаха ни в полицейска камионетка и ни отведоха в участъка, където провериха телефоните ни. Искаха да знаят дали имаме връзки\" с опозицията, каза той.  Казахстанските власти не са коментирали арестите.  Протестите в Казахстан не са законни, ако не е получено предварителното разрешение на местните власти. Те рядко дават съгласието си за прояви, свързани с политиката, отбелязва АФП.  Решението за преименуване на едномилионната столица с футуристични небостъргачи, построена на мястото на някогашни блата, беше взето вчера. Очаква се Назарбаев да запази важна роля в политиката на страната въпреки че се оттегли от президентския пост. Той запазва ключови позиции като председателството на управляващата партия и на съвета за сигурност на републиката, както и пожизнената си титла на \"Баща на нацията\".  \"Назарбаев разграби страната и остави милиони в бедност. Сега има столица на свое име и постави марионетка за президент. След това вероятно ще се опита да постави дъщеря си\" начело на държавата, казва Ахмедияров.  Дарига Назарбаева, най-голямата дъщеря на подалия оставка президент, бе избрана вчера за председател на горната камара на парламента, припомня АФП.  ", "date": "2019.03.21", "title": "Казахстанската полиция арестува протестиращи срещу промяната на името на столицата "}
{"url": "http://epicenter.bg/article/Moskva--Poyavata-na-bombardirovachi-na-SASht-kray-granitsite-ni-sazdava-dopalnitelno-naprezhenie-/178205/7/97", "text": "Появата на американски бомбардировачи край границите на Русия създава допълнително напрежение, заяви прессекретарят на руския президент Дмитрий Песков, цитиран от РИА Новости и Агенция \"Фокус\".  „Навярно от военно-тактическа гледна точка тук могат да коментират само нашите военни специалисти и аз съм уверен, че те ще го направят. Но, като цяло, аз ще се огранича само с това, че, без съмнение, подобни действия на Съединените щати не водят до укрепване на атмосферата на сигурност и стабилност в региона, намиращ се непосредствено до границите на Руската Федерация“, отбеляза Песков.  Той изрази съжалението си за действията на Вашингтон.  По-рано в четвъртък МО публикува видео как руски изтребители Су-27 съпровождат бомбардировач В-52 над Балтийско море. Според данните на авиодиспечерските ресурси, самолетът е изпълнил имитация на бомбардиране на руския флот.  Аналогичен случай имаше и в понеделник, когато Boeing B-52H Stratofortress също симулира атака по базата на Балтийския флот на Русия, приближавайки се само на 191 км от Санкт Петербург.  РИА Новости припомня, че през последната седмица САЩ прехвърлиха шест бомбардировача В-52 и В-52Н във Великобритания. Самолетите са се приземили на авиобазата във Феърфорд.  В-52 се произвеждат в периода от 1952 до 1962 година и са създадени като стратегически бомбардировачи, способни да доставят две термоядрени бомби с голяма мощност до всяка точка на СССР. И днес той остава основният самолет от далечната бомбардировъчна авиация на американските ВВС.  ", "date": "2019.03.21", "title": "Москва: Появата на бомбардировачи на САЩ край границите ни създава допълнително напрежение "}
{"url": "http://epicenter.bg/article/ES-dade-otsrochka-za-Brekzit-do-22-may-/178235/7/0", "text": "Европейският съюз даде на Великобритания срок до 22 май за излизане от структурите на Общността, предава телевизионният канал Sky News, цитиран от Агенция \"Фокус\".  Съответното решение е взето в рамките на срещата на държавните и правителствените лидери на ЕС в Брюксел, става ясно от проектозаявлението, текстът на което вече бе разпространен сред средствата за масова информация.  Очаква се по-късно тази вечер министър-председателят на Обединеното кралство Тереза Мей да направи официално изявление, в което да представи резултатите от първия ден на срещата в Брюксел.  Според ТАСС ЕС ще се съгласи да „отложи излизането на Великобритания от Общността до 22 май“, но само при условие, че „британският парламент утвърди съгласуваното с Брюксел споразумение“ за Брекзит, разкрива източник на руската информационна агенция TACC от Брюксел.  В случай на трети провал на гласуването на сделката за Брекзит, до края на март ЕС ще свика нова среща на върха за окончателно решение за по-нататъшните действия на Общността.  ", "date": "2019.03.21", "title": "ЕС даде отсрочка за Брекзит до 22 май "}
{"url": "http://epicenter.bg/article/Tramp--SASht-tryabva-napalno-da-priznayat-suvereniteta-na-Izrael-nad-Golanskite-vazvisheniya-/178237/7/96", "text": "Държавният глава на САЩ Доналд Тръмп обяви, че Вашингтон трябва да признае суверенитета на Израел над Голанските възвишения, който международната общност оспорва, предават AFP и Агенция \"Фокус\".  „След 52 години е време САЩ напълно да признаят суверенитета на Израел над Голанските възвишения“, подчерта Тръмп в съобщение, публикувано в социалната мрежа Туитър. Той определи територията като такава с „критично значение за стратегията и сигурността на държавата Израел и регионалната стабилност!\"  По силата на международното право Голанските възвишения принадлежат на Сирия, но от 1967 г. са окупирани от Израел, вследствие на Шестдневната война. От 1981 г. в областта са в сила и израелските закони.  Министър-председателят на Израел Бенямин Нетаняху приветства изявлението на Тръмп.  „В момент, в който Иран се стреми да използва Сирия като платформа за унищожаване на Израел, Тръмп смело признава израелския суверенитет над Голанските възвишения. Благодаря Ви!\", написа Нетаняху в профила си в Туитър.  ", "date": "2019.03.21", "title": "Тръмп: САЩ трябва напълно да признаят суверенитета на Израел над Голанските възвишения "}
{"url": "http://epicenter.bg/article/Razsledvane-na-ZDF--Savetnik-na-Tramp-bil-osnovna-figura-za-Brekzit-v-opit-za-razklashtane-na-ES-/178240/7/0", "text": "Националната криминална агенция на Великобритания е убедена: има основание, че голяма част от парите за кампанията преди референдума за Брекзит през 2016 г. идват от съмнителни източници. Това става ясно от мащабно разследване на германската телевизия ZDF, предава БГНЕС.  В центъра на вниманието е британският бизнесмен Арън Банкс, кукловод и близък приятел на бившия лидер на Британската партия на независимостта (UKIP) Найджъл Фарадж. През негови офшорни сметки са минали дарения за почти 9 милиона паунда.  Документалният филм на “ZDFzoom” поставя въпроса: Бил ли е референдума за Брекзит комплот с цел да изпробва границите на демокрацията? Разследването показва, че на избирателите тайно и възможно най-ефективно е оказвано въздействие. Дирк Лабс, авторът на “ZDFzoom”, проследява не само паричния поток, но и е разговарял с вътрешни хора от кампанията и задава въпроси на Найджъл Фарадж, бившия шеф на Британската партия на независимостта. Фарадж разказва в интервюто за влиянието в кампанията на Стив Банън, бивш съветник на президента на САЩ Доналд Тръмп и един от големите играчи в тази история.  Конкретно става дума за кредити за милиони, които са получени от банки за кампанията в полза на Брекзит. Вероятно парите са получени от фирми със седалище остров Ман и Гибралтар. Междувременно Националната криминална агенция на Великобритания (НКА) провежда разследване. Тя трябва да разкрие евентуалното скрито финансиране на кампанията.  Найджъл Фарадж говори открито в интервюто колко тясно са работили лагерите и колко важен е бил бившия съветник на Тръмп, Стив Банън. „Преди това нямах никакви съюзници в медиите, нито един глас. Тогава Стив ни помогна. Когато имаш много гласове на твоя страна, тогава нещата се променят“, казва Фарадж. Според него „понякога хората имат желание „за едно гюле, което да разруши старата система на „надутите“ политици.  Един от разобличителите, работил за кампанията, е убеден, че „различните кампании за Брекзит са нарушавали закона, използвали са цяла мрежа от форми, за да се сдобият с повече пари“. Според него без тези измами изходът от референдума щеше да е друг.  Авторът на предаването “ZDFzoom” Дирк Лабс пита в Брюксел какви мерки трябва и изобщо могат ли да се вземат с оглед на европейските избори, за да се регулира и контролира дигиталната изборна кампания.  ", "date": "2019.03.21", "title": "Разследване на ZDF: Съветник на Тръмп бил основна фигура за Брекзит в опит за разклащане на ЕС "}
{"url": "http://epicenter.bg/article/Trima-v-nadprevarata-za-parvi-prezident-na-Republika-Severna-Makedoniya-/178241/7/51", "text": "Държавната избирателна комисия /ДИК/ официално съобщи, че само трима кяндедяте са допуснати до участие в предстоящите президентски избори в Република Северна Македония, предаде БГНЕС.  В ДИК са постъпили необходимите документи от кандидата на управляващата коалиция Стево Пендаровски. Той бе издигнат от Социалдемократическия съюз /СДСМ/ на премиера Зоран Заев и неговия коалиционен партньор от албанския блок – Демократическия съюз за интеграция /ДСИ/ на Али Ахмети. Пендаровски е подкрепен и от още десетина други формации и сдружения.  Опозиционната ВМРО-ДПМНЕ издигна кандидатурата на Гордана Силяновска Давкова.  Две албански формации издигнаха кандидатурата на Блерим Река.  В петък ДИК официално ще връчи и необходимите документи на тримата за участие в изборите. По време на открито заседание чрез жребий ДИК ще определи и номера на бюлетината на всеки един от тримата кандидати за участие в изборите.  Първият тур ще се проведе на 21 април, а вторият на 5 май. Президентската кампания официално започва на 1 април. Избраният държавен глава ще бъде и първият на Република Северна Македония. Сегашният президент Георге Иванов няма право да се кандидатира, защото е втори мандат държавен глава. Неговият мандат изтича на 10 май.  ", "date": "2019.03.21", "title": "Трима в надпреварата за първи президент на Република Северна Македония "}
{"url": "http://epicenter.bg/article/Uzhasyavashto--Baba-ubi-s-nozh-7-godishen-uchenik-na-ulitsata-posred-byal-den-v-Shveytsariya/178242/7/0", "text": "Потресаващо убийство на 7-годишен първокласник посред бял ден шокира жителите на Базел и на цяла Швейцария днес. Момчето, което се връщало у дома след часовете, било нападнато от 75-годишна швейцарка към 12:45 ч. местно време. Умиращото дете, потънало в кръв, било открито да агонизира на земята от случайно минаваща оттам с колело учителка, предаде Канал 3.  Била повикана линейка, лекар опитал да съживи момчето, след което то било транспортирано за операция в близката клиника, където починало малко по-късно.  Полицията веднага започнала издирването на убийцата, като получила описание на оттеглила се от местопрестъплението стара дама. Малко по-късно 75-годишната швейцарка сама се предала в участъка и признала, че е нападнала момчето.  Разследването още не е установило причината за потресаващото убийство, както и дали има връзка между убийцата и семейството на момчето.  Шефът на местния Департамент по образованието Конрадин Крамер обяви, че в петък няма да се отменят учебните занятия в училището на убитото момче. Той добави, че училищни психолози ще разговарят с учениците и учителите там.  ", "date": "2019.03.21", "title": "Ужасяващо! Баба уби с нож 7-годишен ученик на улицата посред бял ден  в Швейцария"}
{"url": "http://epicenter.bg/article/Arestuvan-e-bivshiyat-prezident-na-Braziliya-Mishel-Temer--rakovodil--quot-prestapna-organizatsiya-quot--/178244/7/0", "text": "Бразилски прокурори днес обявиха, че задържаният бивш президент Мишел Темер е бил ръководител на \"престъпна организация\", отклонила 1,8 милиарда реала (471 62 милиона долара), предадоха Ройтерс и БТА.  Отклонените средства били част от схема, свързана със строителството на атомната електроцентрала Ангра на брега на Рио де Жанейро. Темер беше арестуван тази сутрин в Сао Пауло.  Следователите потвърдиха също, че са арестували и бившия министър и довереник на Темер Уелингтон Морейра Франко, който е женен за тъщата на Родриго Мая - председателят на долната камара на Конгреса и главен радетел за пенсионната реформа.  Темер и Морейра Франко многократно отрекоха предишни обвинения, че са извършили нередности. Арестът на Темер заплашва да отложи дебата за амбициозните финансови реформи на правителството.  Мишел Темер беше държавен глава от 2016 до 2018 г. и пое поста след отстраняването на Дилма Русеф, на която беше заместник в продължение на 6 години.  Бразилското разследване за корупция \"Автомивка\" разкри, според прокурори от САЩ, най-голямата схема за подкупи в света. Тя започвала с политически рушвети с участието на петролната компания Петролео Бразилейро и се разпростряла и в други сектори и в строителните дейности.  Повече от 150 влиятелни политици и бизнесмени бяха осъдени в рамките на разследването, което предизвика разместване в политическия и бизнес пейзаж в страната.   Темер е втори бразилски президент, който е арестуван. Бившият държавен глава Луиз Инасио Лула да Силва е в затвора и излежава 12-годишна присъда по обвинение в корупция.  ", "date": "2019.03.21", "title": "Арестуван е бившият президент на Бразилия Мишел Темер, ръководил \"престъпна организация\" "}
{"url": "http://epicenter.bg/article/Uchenitsi-ot-SGSAG--Hristo-Botev--predstavyat-emblematichni-sgradi-i-arhitekti-v-Stolichna-biblioteka/178220/6/0", "text": "Столичната библиотека отбелязва 140-годишнината от обявяването на София за столица на България съвместно с учениците и преподавателите от Софийската гимназия по архитектура, строителство и геодезия. На 25.03.2019 г. от 11:00 ч. на 4-тия етаж в библиотеката на пл. „Славейков” 4 ще се състои презентацията „София – европейска столица”, подготвена от учениците, членове на Европейския клуб към гимназията. Те ще проследят изграждането на столичния град в периода 1879-1914 г., като представят емблематични сгради и архитекти, превърнали „малкия, мръсен град със схлупени къщурки и криви улици” в модерна европейска столица. Презентацията ще се състои пред новата зала „Книжовно наследство”, където е подреден фондът от редки и ценни издания, съхранени в Библиотеката на София, част от културното наследство на столицата. Ще бъдат показани старопечатни книги – църковни и първите светски, образци от колекциите „Кирил Христов” и „Дирекция на полицията”, книги с автографи на известни писатели и общественици. Гостите ще имат възможност да разгледат и залата, където е подредена личната библиотека на Константин Стоилов. Във фоайето на партера ще бъде подредена фотоизложба, част от презентацията.", "date": "2019.03.21", "title": "Ученици от СГСАГ „Христо Ботев“ представят емблематични сгради и архитекти в Столична библиотека"}
{"url": "http://epicenter.bg/article/Vihroni-Popnedelev-sabira-Sofiya-v-Nirvana/178236/6/0", "text": "  Вдъхновяващи места от цяла София ще се съберат в столичната галерия Нирвана на 25 март, когато пред подбрана публика ще бъде открита изложбата на професор Вихрони Попнеделев „Софийски градски пейзажи“.   Прочутият художник, известен с чувствената си естетика, ще покаже романтиката и динамиката на столичния пейзаж в галерията на Ники Младжов, известна като един от най-изисканите арт центрове у нас. В галерия Нирвана се представят стойностни творби на автори от различни векове и държави.   Ритъмът на големия град през призмата на професор Попнеделев ще бъде представен пред известни актьори, певци, художници, скулптори, писатели и бизнесмени.   Талантливият творец, който преди дни отпразнува рождения си ден, е известен с това, че в платната си възпява радостта от живота. „Животът е весел“, повтаря той и всяка негова картина зарежда със слънчевите си цветове и непринудеността на изображението.   Градските шедьоври на Вихрони Попнеделев показват София в цветове и образи, които ни карат да забравим сивото ежедневие и да се отдадем на пролетни мечти. Неповторимият стил на професора, известен с това, че през пролетта рисува пейзажи, ще напълни трите зали на галерия Нирвана с красота и положителна енергия.   Прочутият у нас и в чужбина художник е спечелил любовта на критиката и признанието на колекционерите на съвременно изкуство. Професор Попнеделев е носител на много престижни награди, негови картини са в много частни колекции, а сред почитателите му са известни бизнесмени, хора на изкуството и меценати. Вихрони Попнеделев е един от основоположниците на групата за авангардно изкуство “Градът” заедно с Андрей Даниел, Божидар Бояджиев, Греди Асса, Недко Солаков и Филип Зидаров.   Изложбата на професор Вихрони Попнеделев ще остане в галерия Нирвана до 14 април.", "date": "2019.03.21", "title": "Вихрони Попнеделев събира София в Нирвана"}
{"url": "http://epicenter.bg/article/Georgi-Yordanov--Za-prav-znamenosets-na-Sofiya-e-izbran-geroya-na-sotsialisticheskiya-trud-Radi-Kuzmanov/178171/11/61", "text": "  Седемдесетте години на отминалия ХХ век са ознаменувани с впечатляващи резултати в икономическото, социалното и духовното развитие на град София.   Столицата израсна и се утвърди като най-крупния производствен, научен и културен център на страната. Тук се реализираше близо една пета от брутния национален доход, осъществиха се високи научни постижения, създадоха се произведения на литературата и изкуството, които с основание вече се включват в българската духовна класика.   С усилията на десетки най-талантливи архитекти и специалисти се изработи нов генерален план за развитие на столичния град през следващите десетилетия.   Целта бе София да се изгради като един от модерните благоустроени градове, със съвременни комуникации, технологии, здравеопазване, просвета, наука и култура. Прецени се, че е целесъобразно да се пристъпи към ориентиране на бъдещото индустриално, жилищно, парково, спортно и т.н. строителство освен във Витошкото подножие и към южните склонове на Стара планина.   Осигури се достатъчно вода от нови високопланински рилски източници за половин век напред. Зелената система реално можеше да достигне близо 20% от територията. Пристъпи се към подземно строителство и градеж на големия обект – софийското метро. Поканените главни архитекти на големи европейски столици дадоха висока оценка за постигнатото и за перспективите на бъдното развитие на София.   През тези години в образователната система – училища, техникуми и висши школи, научноизследователски, проектантски и развойни институти, се създаваха условия за усвояване на съвременни технологични производства с висока добавена стойност. Изградиха се огромни жилищни квартали; ежегодно се осигуряваха нови домове за около 50 хил. столичани.   Така например на 4 септември 1974 г. бяха тържествено открити 30 големи столични обекта – централната жп гара, забележителният комплекс „Бояна“ с над 1000 дка парк, няколко високотехнологични завода, Студентският град, театър „София“, училища, болници, големи булеварди, паркове... В градежа на тези нови придобивки участваха хиляди столичани с доброволен труд и безвъзмездни дарения. Растеше самочувствието на гражданите като жители и строители на лицето и сърцето на държавата.   На 3 април 1979 г. се навършваха 100 години от обявяването на София за българска столица. Единодушният избор на народните представители в старопрестолния град, придружен с продължителни скандирания „София, София!“, определя 12-хилядното селище в полите на Витоша да играе роля на всебългарско средище. И наистина разстоянието от града до най-отдалечените места, населени с българи – най-многолюдния етнос на Балканите, се оказва почти еднакво. Разбира се, тук става дума за идеалния образ на отечеството, не онова, което е останало след разкъсването му на части от Берлинския конгрес през 1878 г. и Ньойския договор от 1919 г.   Образ, останал жив в сънищата и на изключителния поет Пейо Яворов:     В Софийския градски комитет на партията и в Столичния народен съвет единодушно решихме: 3 април да се обяви за празник на София.   Пристъпи се към усилена подготовка за тържествата в чест на знаменателното столетие. В комплексната програма, утвърдена от столичното партийно и държавно ръководство и висшите управленчески органи на републиката, се предвиждаха разнообразни съзидателни начинания. На юбилея се посветиха важни научни изследвания, произведения на литературата и изкуството, трудови, професионални, спортни постижения и т.н. Изработи се и знаме на столичния град, на което заблестяха най-високите държавни награди, с които София бе отличена. За знаменосец избрахме Ради Кузманов – два пъти Герой на социалистическия труд.   Надали можеше да се намери по-подходяща личност, която да олицетворява трудовите и творческите достойнства на столичните граждани. Ради Кузманов беше популярен като един от най-заслужилите труженици. С внушителна осанка, висок почти 2 метра, но с топъл и красив лицеизраз и с открояващите се отлично поддържани мустаци, той внушаваше доверие, достолепие, респект.   Негови асистенти бяха знатната тъкачка Найда Манчева и известният столичен строител Стефан Рангелов – също два пъти герои на социалистическия труд. С тези прекрасни, чисти и светли граждани на столицата ме свързваше дългогодишно приятелство. Заедно с тях бяхме народни представители от индустриалния втори софийски район. Тази забележителна тройка, на гърдите на която блестяха шест звезди на герои, развяваше високо и с гордост столичното знаме на празничните тържества.   Да се чуди и мае човек кому хрумна да замени чудесния празник на София с Деня на майка София и дъщерите £ Вяра, Надежда и Любов. Като че ли не бе възможно утвърдилият се вече празник на София – 3 април, който се провежда през пролетта, да се обогати и с празнични прояви в чест на духовните светици. Появилите се от неизвестността „демократи“ след 1989 г. с неудържимо вдъхновение подмениха празника на София, сменяха безотговорно наименованията на улици, площади и местности, носещи имената на заслужили и прославени творци, на герои и мъченици...   За пръв път видях Ради Кузманов при откриване на помпената станция от системата „Средна Тунджа“ – най-голямата и модерна воднонапоителна система в страната. Ради заедно с други специалисти от софийския завод за електромашини и помпи бе участвал в производството и монтажа на съоръженията, които прехвърляха води от язовир „Жребчево“ през Средна гора до плодородното Новозагорско поле.   Огромният язовир и напоителната система осигуряваха живителна влага на стотици хиляди декари благодатна българска земя и на огромни плантации с праскови, лозя и други трайни насаждения в Сливенско. Край с. Баня се бяха стекли хиляди кооператори – земеделски производители, механизатори, специалисти, деца и възрастни. В центъра се открояваше грамадната фигура на Ради Кузманов, който направи първия пуск. Уви, през годините на будещия вече досада български преход и това забележително съоръжение, както и цялата напоителна система, модерна не само за българските, но и за европейските образци и мащаби, бяха разграбени, разрушени.   В началото на 1971 г. животът отново ме срещна с обаятелния Ради Кузманов. На конференцията, която ме избра за първи секретар на Софийския градски партиен комитет, Ради Кузманов също беше включен в неговия състав. Няколко месеца след това заедно участвахме в предизборните срещи за народни представители. Често посещавах огромното производствено средище, в което Ради Кузманов е постигнал забележителни трудови резултати, прославили го в цялата страна.   Тогава „Елпроменерго“ беше един от най-крупните производители на електрогенератори и електродвигатели, трансформатори, високоволтова апаратура и други изделия, без които бе немислимо индустриалното развитие и изградената за кратко време енергосистема на отечеството. В четирите завода и института на научно-производствения комплекс се трудеха близо 6500 висококвалифицирани инженери, икономисти, елтехници, работници и служители.   По производство на стъпаловидни електрорегулатори и електротурбини „Елпроменерго“ беше сред водещите фирми в света. В чужбина се удивляваха, че само за една година комплексът реализира в Съветския съюз повече от 2500 стъпаловидни електрически генератора. И още: в сложните водноелектрически системи на страната се вградиха помпи и други електропроизводни системи на съвременно световно равнище. Това даваше възможност произвежданата електроенергия заедно с тази на АЕЦ „Козлодуй“ да осигурява за индустрията и гражданите най-евтиния електрически ток.   Днешното състояние на електропроизводството е оковано в безумно скъпата енергия от двете американски централи, неузнаваемо раздутата система на възобновяемите енергоизточници и чуждите електроразпределителни дружества. Това обяснява защо сега потребителите недоволстват и тъгуват за онова време, когато енергията се предлагаше на символично ниски цени.   Удивлявал съм се от човешките качества на именития Ради Кузманов, който имаше квалификация, познания и умения, които се родееха с инженерни способности. Добродушен и отзивчив, той постоянно отговаряше на писма на избиратели, на жалби и потребности на работници не само от своето предприятие. Никога не проявяваше нервност, нито озлобление.   Неговото спокойствие вдъхваше увереност и у трудовите хора, с които създаваше електромашини, и у гражданите, които му гласуваха доверие да ги представлява в българския парламент. При обсъждането на сложни производствени, социални, битови проблеми Ради Кузманов изразяваше ясно и конструктивно гледище, лишено от емоции, ала сочещо път за благоприятно решение.   Той бе сред най-обичаните и тачени герои на социалистическия труд. Неговите големи трудови постижения и граждански добродетели насърчиха предложението ни, в което фигурира и моят подпис – той да бъде удостоен за втори път със званието „Герой на социалистическия труд“ и да получи най-високите ордени – „13 века България“ и „Георги Димитров“. Логично и естествено бе избирането му за член на Държавния съвет на Народна република България и на Централния комитет на БКП. И на тия най-високи длъжности той бе същият – скромен, разсъдлив – достоен представител на трудовите хора!   Няма да забравя 10 ноември 1989 г. На следобедното заседание на Централния комитет се обсъждаше предложението на Политбюро, взето предната вечер, за оставката на Тодор Живков като генерален секретар и избирането на този пост на Петър Младенов. След като членът на ЦК акад. Николай Ирибаджаков предложи решението за нов генерален секретар да се отложи, бе дадена почивка.   До мен дотичаха работниците, герои на социалистическия труд, членове на ЦК на БКП Ради Кузманов, Стефан Рангелов, сливенският текстилец Тенчо Кънев и машиностроителят от огромния комплекс за металорежещи машини в София Константин Джатев. Споделиха, че Милко Балев кара някого от тях да се изкаже от името на работниците в подкрепа на предложението на това заседание да не се избира генерален секретар.   Преди тях с подобен тревожен сигнал дойдоха при мен академиците Ангел Балевски, Георги Джагаров, Панталей Зарев, след тях и акад. Илчо Димитров и други. И тримата герои на труда бяха развълнувани. По лицата им се четеше чувство за отговорност. Попитах ги какво мислят. Стефан Рангелов, Константин Джатев и Тенчо Кънев, които също бяха едри мъже, отправиха поглед към стърчащия с глава над тях Ради Кузманов. С присъщия си тих и спокоен, но твърд глас той отсече: „Решението на Политбюро не трябва да се променя. Вече сме поели по този път, връщане не бива да има...“   Такъв съм го запомнил до сетните му дни: уравновесен, излъчващ сила, вдъхващ доверие. След 1990 г. на срещи с други знатни работници чувах Ради да казва: „Бяхме весели, когато работехме. Сега сме принудени да си ближем раните и да проклинаме разрухата и разграждането на индустрията и селското стопанство…“.   Той преживя тежко съсипията на заводите в неговия втори софийски район, в столичния град и в цялата страна. Походката му стана още по-тежка, скръб покриваше лицето му. Отиде си тъжен, загрижен за бъдещата съдба на България, за модернизацията и индустриалното развитие на която беше вложил труд, сръчност, умение и чувство за граждански дълг. Неговият живот би могъл да служи за пример.   Питам се къде са днес квалифицираните специалисти и работници по високи технологии, които изградиха през втората половина на ХХ век модерния индустриален образ и икономическата мощ на държавата ни, която беше сред 27-те развити в икономическо и социално отношение страни. Много от по-младите колеги на Ради Кузманов сега влагат своите знания и професионални умения в чужбина, лишени от възможността да допринасят за благосъстоянието на отечеството, което за съжаление трайно заседна на последно място в Европейската общност.        ", "date": "2019.03.21", "title": "Георги Йорданов: За пръв знаменосец на София е избран героя на социалистическия труд Ради Кузманов"}
{"url": "http://epicenter.bg/article/Tramp-gubi-voynata-za-Huawei-v-Evropa/178186/11/0", "text": "През миналото лято администрацията на Доналд Тръмп започна кампания по убеждаване на европейските се съюзници да забранят ползването на оборудване от Huawei Technologies за техните телекомуникационни мрежи. Насърчен от успеха на подобни усилия в Австралия и Нова Зеландия, Белият дом изпрати писма до европейските столици с предупреждение, че оборудването на Huawei ще отвори „задна вратичка“ за китайските шпиони. САЩ дори заплашиха да спрат обмяната на информация със службите за сигурност в Европа, ако континентът игнорира съветите на страната.  Поне засега обаче изглежда, че Тръмп не успява да убеди Европа да изолира Huawei от телекомуникационните си мрежи. Досега нито една европейска страна обаче не е игнорирала Huawei, пише в свой анализ Bloomberg.  \"Има две неща, в които не вярвам. Първото е публичното обсъждане на много деликатни въпроси по сигурността, а второто е изключването на компания, просто защото е от конкретна страна“, коментира германският канцлер Ангела Меркел по време на пресконференция в Берлин този вторник.  Европа, която се оказа в центъра на търговската война между САЩ и Китай, се опитва да намери баланса между притесненията за нарастващото китайско влияние и желанието да засили бизнеса си с втория по големина търговски партньор в региона. Без да получи забрана, Huawei преследва договори за изграждането на 5G мрежи, ултра бързата безжична технология, която европейските лидери се надяват да насърчи растежа на базираната на данните икономика.  Британският шеф на службите подсказа, че е малко вероятно налагането на забрана на Huawei, като се позова на липсата на добри алтернативи за ъпгрейд на британските телекомуникационни мрежи. Италианското правителство пренебрегна предупрежденията на САЩ, в опит да засили търговията си с Китай. В Германия властите предложиха въвеждането на по-строга регулация за сигурността на мрежите, а не блокирането на Huawei. Франция прави същото, след като първоначално имаше идеята за рестрикции срещу компанията.  \"Пускането на 5G е най-сложният и скъп технологичен проект, правен някога“, коментира Пол Триоло, анализатор от Eurasia Group. “Предизвикателството пред Европа е да намери начин да минимизира рисковете за сигурността, свързани с китайските доставчици, но да не забавя 5G, която е толкова важна за региона“.  Правителствата се вслушаха в думите на телекоми като Vodafone Group, Deutsche Telekom и Orange, които предупредиха, че отлъчването на Huawei ще забави имплементирането на 5G с години, а това ще струва милиарди долари.  \"Не сме видели никакви свидетелства за задни вратички в мрежата“, коментира Хелън Лампръл, главен юрист на Vodafone. “Ако американците имат доказателство, нека да го покажат“.  Напрежението расте от месеци. През февруари САЩ изпрати свои представители на MWC Barcelona, Световния мобилен конгрес, който се провежда всяка година в Испания. Тези представители призоваха директори и политици да избегнат Huawei и другите китайски играчи в сектора. Този месец американският посланик в Берлин написа писмо до германското правителство, посочвайки, че ако не блокира Huawei, страната рискува да не получава сведения от американските разузнавателни служби.  Въпреки че телекомите купуват оборудване от играчи като Ericsson, Nokia или Samsung Electronics, консултанти от индустрията твърдят, че качеството при Huawei е по-високо, а миналата година компанията подаде заявки за 5405 патента, или над два пъти повече от Ericsson и Nokia взети заедно.  А някои европейски депутати са предпазливи към Cisco Systems, американският конкурент на Huawei, откакто Едуард Сноудън разкри, че Агенцията за национална сигурност е използвала американско телекомуникационно оборудване за шпионаж.  Huawei не е задължително безопасна. В Германия някои твърдят, че според службите на компанията не може да се има доверие, а новата регулация, свързана със сигурността, която правителството предложи, може да затрудни спечелването на договори от Huawei.  Най-голямата телекомуникационна компания в Дания TDC A/S отказа да поднови договора си с Huawei и вместо това избра Ericsson за стратегически партньор за развитието на своята 5G мрежа. В Европа китайският играч е под натиск да промени технологията си и да увеличи гаранциите, че оборудването му не може да бъде ползвано от китайски шпиони.  Засега има малко доказателства, предполагащи, че Европа ще блокира Huawei. Държавните железопътни компании в Германия и Австрия купиха оборудване от компанията, а доставчици като Deutsche Telekom и Telefonica провеждат тестове на 5G проекти с нейните продукти.  Ръстът на глобалните приходи на Huawei за първите два месеца на годината се ускори, като сумата скочи с повече от една трета, обяви основателят на компанията Рън Джънфей тази седмица. Ако организацията твърди, че продажбите на смартфоните ѝ в Германия са се удвоили в същия период.  „Не знаем какъв ще бъде следващият ход на САЩ, така че нищо не е приключило“, коментира Бенгт Нордстром, главен изпълнителен директор на консултантската компания Northstream. “Но каквато и част от пазарния си дял да загуби Huawei в Европа, тя със сигурност ще спечели в Китай“.     ", "date": "2019.03.21", "title": "Тръмп губи войната за Huawei в Европа"}
{"url": "http://epicenter.bg/article/Otteglyane--ama-ne-savsem---mozhe-li-Putin-da-kopira-modela-na-Kazahstan-/178187/11/0", "text": "Застаряващ лидер се оттегля от президентския пост, но запазва твърдата си хватка върху властта. За мнозина в Кремъл дирижираните събития в съседен Казахстан са модел, който може да разгледа и руският президент Владимир Путин.  За разлика от своя казахстански колега Нурсултан Назарбаев обаче никой не е сигурен, че Путин ще успее да осъществи смяна на властта, без да предизвика дестабилизиращи вътрешноособни борби между съперничещите си лагери в Кремъл, които в момента се контролират от неговото управление. Политическите и личните рискове за Путин са високи, посочва Bloomberg в свой материал.  Преход, сходен с този, който е в ход в Казахстан, се обсъжда активно в Москва, казва Андрей Колядин, бивш представител на администрацията на президента, който сега работи като политически консултант за Кремъл. „Сценарият на Назърбаев може да пасне на политическия елит, който иска да има арбитър, за да може да въздейства на процеса след поемането на властта от наследника“, смята той.  Решението на 78-годишния Назарбаев да предаде президентския пост на свой доверен съюзник, като в същото време запази ключови правомощия в съвета по сигурност на страната и остане доживотен лидер на нацията, донесе облекчение.  От своя страна 66-годишният Путин миналата година спечели четвърти и вероятно последен мандат като президент с рекордните 77% от гласовете. Той успя да пречупи политическата опозиция, както и да централизира властта около себе си, превръщайки се в толкова влиятелен играч на политическата сцена, че за мнозина е трудно да назоват негов наследник.  Досега руският президент, чийто мандат завършва през 2024 г., все още не е посочил наследник, въпреки че многократно е заявявал, че няма намерение да променя конституцията на страната, за да остане на власт за по-дълго.  Представители на управляващия елит настояват руският лидер да остане президент колкото се може по-дълго, посочват трима души, близки до Кремъл. Сред разглежданите варианти са оказване на натиск за обединение със съседен Беларус и създаване на нова държава, като по този начин се заобиколи ограничението за мандати. Според запознатите все още няма консенсус за предаване на властта.  Но дори и да запази поста си „Путин не може да остане вечно – той е смъртен“, посочва социологът Олга Кръйщановская. „Ако той не подготви терена за наследник, то това (преходът на властта – бел. ред.) ще завърши зле. Всички ще се хванат за гърлата“, посочва тя.  Кремъл ще наблюдава колко контрол упражнява Назарбаев в Казахстан и как властта се преразпределя при новото ръководство, посочва Александър Баунов от Carnegie Moscow Center. По думите му Русия и Казахстан имат „сходна икономическа структура и тип авторитаризъм“.  Въпреки това все още има съмнения, че руските враждуващи политически елити ще продължат да уважават властта на Путин, ако той предаде управлението на някой друг, смята Сергей Маркол, политически консултант на Кремъл. И докато казахстанците може и да оставят Назарбаев да бъде ментор на страната, „в случая на Путин, ако напусне, той ще се изправи пред непосредствено предизвикателство“, посочва още той.  Не всички обаче са съгласни с това да се заложи на казахстанския опит. Невъзможно е да бъде повторена стратегията на Назърбаев, тъй като руската политическа система е много по-сложна, посочва московският политически експерт Аркади Дубнов.  В Казахстан най-голямата дъщеря на Назарбаев – Дарига, бе назначена за председател на Сената в страната, което я прави първа наследница на президента според конституцията – пример, който Путин е много малко вероятно да последва със собствените си дъщери.  Съпротивата в Беларус за поглъщане от Русия също прави малко вероятно изпълнението на плана за управлението на нова държава, посочва още Кръйщановская.  Превърнал се вече в най-дълго управлявалия руски лидер след съветския диктатор Йозеф Сталин, Путин ще трябва да се изправи пред нарастващо напрежение, за да запази наследството си. Бившият агент на КГБ може да се окаже притиснат между желанието си да се придържа към закона, правейки път на наследник, и предизвикателството да запази контрол върху системата за политическа власт, която той изглажда вече близо две десетилетия.  „Путин може само да завижда“ на Назарбаев, посочва Дубнов. „Няма да проработи при него“, категоричен е той.   ", "date": "2019.03.21", "title": "Оттегляне, ама не съвсем - може ли Путин да копира модела на Казахстан?"}
{"url": "http://epicenter.bg/article/Prof--Georgi-Markov--Vlastta-e-kato-narkotik--bez-koyto-zavisimite-ot-neya-ne-mogat-da-sashtestvuvat-/178201/11/0", "text": "  \"Когато се споменава за национални предатели, е неизбежно и важно да се обясни кога, как и за какво те са предавали националните интереси. Доколко са съзнавали, че извършват предателство срещу Отечеството, разчиствайки лични и партийнополитически сметки?\", пише авторът в новата си изследователска книга.  \"През февруари 1964 г. Живков води в Москва партийно-правителствена делегация, за да внуши на Никита Сергеевич необходимостта „нашата страна да се свърже още по-здраво със Съветския съюз, а в перспектива да стане член на великото семейство на съветските народи“. Речовитият гост бърза да заяви, че стремежът не е обоснован от изгодата: „Ние съвсем нямаме намерение да седнем наготово на съветската трапеза като консуматори и за сметка на Съветския съюз да повишаваме жизненото си равнище“\", разказва акад. Марков за желанието на бившия Първи България да стане 16-та съветска република - И още много примери дава той то отношение на предатилети и предателствата в историята.  Отечествоспасители и безотечественици  Тревожният зов „Отечеството е в опасност!“ кара родолюбците да настръхват, сякаш е застрашена родната им майка. Те се втурват да спасяват Отечеството с цената на всичко, та дори и като жертват едничкия си живот. Стоикът Сенека открива дълбоките корени на родолюбието: „Човек не обича Отечеството, защото е велико, а защото е негово“. За жалост, се срещат и „граждани на света“, за които „Отечеството е там, където се живее добре“. Тези практични безотечественици трескаво прес­мятат паричните знаци и се надсмиват посмъртно над „заблудените глупаци“, че се нареждат под бойните знамена в името на „непостижимия блян, наречен национален идеал“: „Капиталите нямат Отечество! Богатият човек е щастлив във всяка точка на света“. Сиреч най-важното е ти да живееш добре, а негодните сънародници „кучета ги яли“.  Когато се споменава за национални предатели, е неизбежно и важно да се обясни кога, как и за какво те са предавали националните интереси. Доколко са съзнавали, че извършват предателство срещу Отечеството, разчиствайки лични и партийнополитически сметки? Заслеплението на омразата често пъти помрачава разума до степен ненавиждащият да стане маша в ръцете на лица и сили извън полезрението на обвинението. Съветският генерал Андрей Власов (1901 – 1946) командва „Руската освободителна армия“ в края на Втората световна война на страната на Вермахта с убедената си нагласа да отмъсти на Сталин, че през пролетта на 1942 г. го е изоставил с войските му да бъдат пленени на Волховския фронт при Ленинград. „Високата идея“ за борба срещу болшевизма обаче не може да оправдае националното предателство, защото това ще подкопае цялата ценностна система на обществото.  Черно-бялото делене на „наши герои“ и „ваши предатели“ свежда опростенчески нещата до митологизиране на своите и очерняне на чуждите. Наслояването е многолетно и многопластово, поради което разчистването не е по силите на отделни приятели на историческата истина. Всяко подреждане и оцветяване освен в потока на историческото време ще бъде неточно и нечестно. Преднамереното оправдаване на „полезните предатели“ поражда основателното решение на отсрещната страна да стори същото. Осъдително е и броенето на „нашите“ и „вашите“ предатели с довода, че чуждите са „повече и по-големи“, което сравнение не издържа никаква нравствена оценка.  Отечествоспасителят се създава от стеклите се исторически обстоятелства, пред чиято сила той не вдига ръце, а ги преодолява с воля и смелост. За малцина държавни мъже може да се твърди убедено, че са колкото родолюбци, толкова и „родени политици“. Сред тях изпъква най-възхваляваният и най-охулваният строител на Нова България – Стефан Стамболов, чието име заслужено озаглавява седемте паметни години (1887 – 1894): „Стамболовото управление“.  Изгорените знамена на Военното училище и на 2-ри Струмски полк, участвали в детронирането на княз Александър І на 9 август 1886 г., ще напомнят пожизнено на юнкерите и войниците, че на Отечеството човек се кълне и изменя само веднъж, иначе то престава да ти бъде Отечество.  Разстреляните водачи на русофилските бунтове в Русе и Силистра обаче обичат не по-малко България от тези, които ги осъждат и морално със заклинанието, че „за предателите няма пощада“. Майор Олимпий Панов е зърнал празните очи на смъртта при Шипка и Сливница, капитан Атанас Узунов е бранил с гърдите си Видинската крепост, а и за техните другари има само едно Отечество. Злощастието се корени в противопоставянето между фили и фоби с избора на тази или онази Велика сила за покровителка и обвързването на бъдещето на България с нейната „Голяма политика“. Поставен на корицата на сп. „Тайм“ за януари 1941 г., Борис ІІІ ще прояви тънкото си остроумие: „Моят народ е русофилски, политиците са англофили, генералите са германофили, жена ми е италианка и единствен аз съм българофил!“.  Наричат Стамболов „Диктатора“, защото върти кормилото на държавния кораб по силата на прословутото си „вътрешно убеждение“. Тачат го като „Престолосъздателя“, понеже довежда на трона княз Фердинанд, но и като „Освободителя“ поради „повторното освобождение“ на България, този път от лапите на „Руската мечка“, стремяща се към създаването на „Задунайская губерния“. Вярно е, че министър-председателят властва със „силна ръка“ и безмилостно смазва заговорите на „рубладжиите“, но ако прекаленостите на „железния юмрук“ не са оправдани, то поне се обясняват с бурното кипене на партизанските страсти в следосвобожденска България.  Патриотичните дружинки „България за себе си“ настървено издирват „московски агенти“ и ги посочват с удовлетворение на полицията. Това става възможно, защото повече от 10 години след Априлското въстание в Букурещ е образуван пак Таен революционен комитет, този път със златото на Азиатския департамент, който въоръжава и прехвърля чети и атентатори в България. Емигрантските средища в Цариград, Белград и Одеса събират отчаяните бегълци, призоваващи да бъде отхвърлена „тиранията на изменника на свободата“. Стамболов ядовито отговаря, че за него „не са истински българи“ онези „долни мекерета“, поканили султана да окупира Източна Румелия след Съединението. Той се разминава на косъм от смъртта при поредното покушение, когато загива финансовият министър Христо Белчев.  Отсреща се чуват гневни гласове, че бившият хъш е „ортак на султана“, предлага му короната и пази тишината в поробените земи. Стамболов обаче схваща, че за освобождаването на Македония и Одринска Тракия са нужни най-напред просветлени умове – чрез Екзархията и училищата. Всеки изтръгнат берат за епархия разширява землището за засяване със семената на бъдещата национална свобода. Министър-председателят отстоява собственото гледище по стратегията на освободителното движение. Лишените от търпение го упрекват за „неверието в крайния успех“ на четническото движение, но той сам е участвал в три удавени в кръв въстания.  Като държавник, Стамболов се обляга на външната политика и на войската и на тях възлага надеждите си за решителния етап на националното обединение. Македоно-Одринският въпрос е не само най-съществената част от Българския национален въпрос, но и има и балкански и европейски измерения. Затова препатилият революционер Стамболов смята, че този изключително важен въпрос може да бъде повдигнат, но не и решен с въстание. Различията в подбора на времето и средствата обаче избледняват пред общата върховна цел. В зората на организираното освободително движение на българите в Македония и Одринско стихийното чувство за бунт срещу непоносимата вече робия крие и изненадващи опасности за зас­трашената българска държава.  Съвсем разбираемо е Стамболов да има повече политически, отколкото лични врагове. Всички наказани виновници и невинни жертви се вписват на натежалата сметка на „тирана“. Докато стои на върха, той е трудно досегаем. Благодарността не е постоянна черта на владетелите. Стамболов твърде късно, едва след тежкото си падане от власт, прозира двуличието на оня, комуто е връчил припряно и „от немай-къде“ короната. Изчерпал търпението си на наставляван и засенчван държавен глава, болезнено честолюбивият княз Фердинанд ритва стълбата на трона си. Злините от вътрешнополитическите разпри се стоварват върху „политическия гръмоотвод“, наречен Стамболов, а за международното признаване на монарха, зависимо от волята на руския император Николай ІІ, трябва да се поднесе една-единствена глава. Народняшкото правителство не позволява на белязания Стамболов да отиде на лечение в чужбина. Падналият няма приятели, но поне не го ритайте: „Горко на единия, който падне, и няма втори да го дигне!“ (Соломон).  Човекът, съсечен зверски на 3 юли 1895 г. в сърцето на столицата, съзнава своята обреченост и предварително посочва писмено бъдещите си убийци. Удобната на гузните управници легенда тръби, че са го погубили ножовете на „кръвожадните македонски харамии“. Истина е, че извършителите на покушението са родом от Македония, но те си въобразяват, че отмъщават за разстрела на любимия си предводител майор Коста Паница и в името на по-скорошното освобождение на поробения си край. Зад ужасната сцена се скриват същинските виновници. Стамболов е предаден от княза, продаден от правителството и умъртвен от харамиите. Той е опасен да ония, които приемат, че България трябва да бъде управлявана единствено от чужденци със „синя кръв“.  Човек има една майка и едно Отечество, които не може да избира и естествено, ги обича най-много на света. Берлинският договор не позволява на васалното Княжество България да избере българин за държавен глава. Князът е избиран от Велико народно събрание, но се одобрява от султана и утвърждава от Великите сили. България не става Отечество на княз Фердинанд, който идва в нея с „мисия на Изтока“, като „последния кръстоносец“ срещу Османската империя.  Стамболов е пожертван за международното признаване на княза, но през второто десетилетие на ХХ век ще се водят три войни за национално обединение, завършили с две национални крушения. Тогава дори най-заклетите политически противници на Стамболов ще признаят, че той „липсва на Отечеството“. „Диктаторът“ толкова изпреварва времето си, че не е разбран от своите съвременници.  Властта е като наркотик, без който зависимите от нея не могат да съществуват.  Водачът на Либералната партия Васил Радославов (1854 – 1929) е известен с откровението си: „Господа, оголяхме и обосяхме, значи е време партията отново да дойде на власт!“. В най-критичните дни и часове на Втората балканска война Радославов оглавява коалиционно правителство (4 юли 1913 г.), което не успява да предотврати националното крушение. Според Цариградския договор за мир на 16 септември Османската империя признава възвръщането на Западна Тракия в пределите на българската държава. Правителството на Радославов обаче се съгласява да даде политическа амнистия на всички провинили се по време на Балканските войни, да назначи турчин български поданик за окръжен управител в Гюмюрджина и да не разоръжава насилствено населението. Покръстените българи мохамедани се връщат в „правата вяра“. Младотурският комитет запазва своята тайна организация в новоосвободените земи между Кърджали, Гюмюрджина и Скеча, която поддържа постоянно връзка с Високата порта.  Радославов желае да узакони властта си и на 24 ноември 1913 г. са проведени изборите за ХVІ обикновено народно събрание. Получените резултати обаче са разочароващи: от 204 места либералната коалиция получава 95, които са крайно недостатъчни за трайно управление. Фердинанд разпуска Народното събрание като „неработещо“ и насрочва нови избори. Радославов решава да спечели мнозинство „на всяка цена“ и разчита особено на гласовете на турците и българите мохамедани в Гюмюрджински окръг. На 22 януари 1914 г. военното положение в новоосвободените земи е вдигнато и започва оспорвана предизборна кампания.  Всичките предложени 12 мюсюлмани от Западна Тракия са избрани, като към тях се присъединяват още 4 мюсюлмани от Лудогорието. Тази група в Народното събрание подкрепя правителството на Радославов, което без нея няма парламентарно мнозинство и трябва да напусне управлението. Така в съдбовните години на Първата световна война външната политика на Царството е подложена на натиск от Високата порта за намеса на страната на Централните сили и Османската империя, както и при възникналите спорове в хода на войната. Фактически в Западна Тракия е създадено двувластие, а депутатите мюсюлмани от тази област „постоянно сноват до Цариград и обратно“.  Недалновидната политика на Фердинанд и Радославов довеждат до следващото национално крушение, когато по силата на Ньойския диктат от 27 ноември 1919 г. България губи излаза към Бяло море през Западна Тракия наред със Западните покрайнини и Струмишко. Нови кервани с хиляди нещастни бежанци потеглят към орязаните предели на Отечеството. Радославов се измъква от тежката отговорност, като бяга и се заселва в Германия. Там той написва и издава спомени, в които пропуска да обясни причините за своето национално предателство. Болезнената потребност от власт „на всяка цена“ не може да го оправдае пред народа и Историята, тъй като дори и в политиката трябва да има някакъв морал.  Националното предателство започва от часа, когато някой съзнателно се впрегне да служи против интересите на народа си независимо от надлежното идеологическо оправдаване. Въпросът обаче е прекалено сложен, за да му се дава еднозначен отговор.  През пролетта на 1941 г. българите предприемат поредния опит за постигане на националното обединение. Относно избора, до известна степен принудителен, може и да се поспори, но след като Вермахтът прегазва Югославия и Гърция и строшава версайските вериги на Балканите, огромното множество от народа заживява с нова надежда. Комунистите не предприемат нищо против навлязлата в България 12-а германска армия, защото все още е в сила Германско-съветският пакт за ненападение.  С нахлуването на Вермахта в „родината на осъществения социализъм“ на 22 юни 1941 г. положението рязко се променя. Коминтернът се разпорежда да започне повсеместна съпротива в близкия и дълбокия тил на настъпващите германски армии. Само два дни по-късно ръководството на БКП взема решение за вдигане на въоръжено въстание! Отговорните другари в Москва не разполагат с никакво време да направят разлика между окупираните страни и съюзниците на Третия райх, където липсва „революционна ситуация“, а и това едва ли ги интересува. Георги Димитров обаче е генерален секретар на Коминтерна и добре познава особеностите на политическата обстановка в обединена България. Въпреки всичко са изпратени по въздух и под вода диверсионни групи, които са посрещнати вместо от възторжено въстанало население – от полиция и селяни с криваци.  Захвърлените на заколение парашутисти и подводничари са съдени като „родоотстъпници“ и „болшевишки агенти“. Пламва странният спор „кое е първото Отечество“ на нелегално завърналите се политически емигранти. Едни отговарят, че това е Съветският съюз, където се спасяват след смазването на Септемврийското въстание през 1923 г., а други настояват, че България е „първото Отечество“, а Съветският съюз е „второто Отечество“, критикувайки другарите си, че заради тях „фашистите ги хулят като безотечественици“. Всъщност много от българските политически емигранти в Съветския съюз са погубени от Сталин през годините на Големия терор, а хвърлените в българските затвори „противодържавни елементи“ доживяват „победата на Деветосептемврийската социалистическа революция“.  Полковникът от Червената армия Цвятко Радойнов се защитава с твърдението, че не е дошъл да пречи на националното обединение, а да ръководи взривяването на германските складове и ешелони за Източния фронт. Той заявява, че не е и помислял да воюва срещу собствения си народ и не би стрелял в български войник. На връчената от легацията в Москва протестна нота е отговорено, че Хитлер се стреми „чрез преоблечени агенти“ да създаде причина за скъсването на дипломатическите отношения. Такива са неписаните правила на тайната война. Съветските радисти не са осъдени на смърт, но са разстреляни като „предатели“ през есента на 1944 г. по присъда от трибунала на Червената армия.  Противопоставените категории „национални герои“ и „национални предатели“ са оцветени и от политическата конюнктура.  След 9 септември 1944 г. генерал Владимир Заимов е честван като герой, а след 10 ноември 1989 г. е очернен като „болшевишки шпионин“. Обратното, земеделският деец Георги М. Димитров (Гемето) е прокълнат като „англо-американски агент“, а след падането на Берлинската стена му издигат паметник на „борец за демокрация“. Всъщност през Втората световна война и двамата работят за Антихитлеристката коалиция, в която освен западните демокрации участва с голямата си тежест и Съветският съюз. Така че, ако Заимов, воден от наследените си по баща русофилски чувства, е док­ладвал в Москва поверителни сведения, тази му дейност е полезна за общото дело на съюзниците. Нека припомним, че младият поручик е един от героите на Калиманската битка през юли 1913 г. и участва в щурма на Тутраканската крепост в началото на септември 1916 г., където пролива кръвта си. Лекомисленото лепене на етикети не допринася за доближаването към истината и опростява премятането по стълбицата на моралните ценности.  Близо половин век „епохата на социализма“ ражда митове и легенди за „героите с борческо минало“ и настървено търси „врагове със или без партиен билет“. „Бившите“ управници са сурово наказани „в името на народа“, понеже „привързват България към колесницата на Третия райх“. Не им признават дори правото да умрат като българи. „Оръдията на Сталин“ ги разстрелват като „лакеи на Хитлер“. Вдигнатият над главата застрашително свит юмрук се стоварва с класова омраза върху всичко, което не влиза в тесния калъп на „съветския модел на държавен социализъм“.  Родолюбието не е плод на идеология, а въпрос на характер и възпитание. Случаят с генерал Асен Николов, командир на 1-ви корпус през 1942 – 1944 г., е доста поучителен.  На 4 септември 1944 г. в отговор на предприетото в България обезоръжаване и интерниране на германски войскови части, отстъпващи от Румъния, щабът на корпуса в Нишка баня е взет в заложничество. Генерал Николов отказва за участва в „изгнаническото правителство“ на Александър Цанков със седалище във Виена и не приема да сформира неговия легион. Хвърлен в концлагер, той дочаква освобождението си от американската армия. Осведомен, че в Отечеството го очаква изпълнението на смъртна присъда, генералът въпреки това пожелава да се завърне и умре на родна земя. Той е спасявал сръбски заложници от наказателни и назидателни разстрели, въпреки че е оперативно подчинен на германското армейско командване в Белград: „Българската войска не е германска жандармерия!“. Озовал се у дома, възпитаният в доблест и чест генерал Николов е погубен „по бързата процедура“. Не го защитават и неговите бивши колеги, докопали се до благинките на новата власт. Обреченият „военнопрестъпник“ не може да понесе само едно – разстрелват го в присъствието на югославския военен аташе!  „Бащата на народите“ е известен майстор на „измесването“ на нови нации.  На 5 юни 1946 г. той заповядва в Кремъл на Димитров да даде „културна автономия“ на Пиринска Македония с наистина „стоманения довод“: „Че нямало още развито македонско съзнание у населението, това нищо не значи. И в Белорусия нямаше такова съзнание, когато я обявихме за съветска република. А после се оказа, че действително има белоруски народ!“. Дъното на националното предателство е достигнато от Димитров и неговите верни съратници на 9 и 10 август, когато пленумът на ЦК на БКП издава директива за „македонизирането“ на българите около Пирин планина. Комунистите са длъжни да работят за „националното осъзнаване“ на „недораслото“ население като първа стъпка към откъсването му от ядрото на българската нация и присъединяването към „Народна република Македония“ в границите на южнославянската федерация.  Злокобните решения на пленума са последвани от отвратителна пропаганда сред „неосъзнатите още македонци“. Добре „подковани“ агитатори тръгват да устройват сказки за „македонската нация“, пръскат се брошури и вестници. В Горна Джумая (дн. Благоевград) е основан Македонски областен театър. Десетки стипендианти отиват в Скопие да се учат на „майчин език“, а оттам проникват учители по „македонско писмо“ и снабдени с „македонска литература“ книжари. Портретът на Васил Левски е сменен с този на Гоце Делчев, вместо да стоят редом както в Историята. По-старателните крещят до пресипване „Сталин – Тито – Димитров“!  С цел да бъде статистически увековечена „новата нация“ през декември 1946 г. е извършено преброяване на населението на Народна република България. Комунистическата партия и Отечественият фронт призовават хората в Пиринска Македония да се запишат като „македонци“ по националност. Дирекцията на статистиката разпорежда на преброителите в графата „Народност“ да отбелязват задължително като „македонец“ или „македонка“ всички българи и българки в Горноджумайска област, с изключение на дошлите от другите краища на страната.  Областният комитет на БКП дава указание, щом главата на семейството е родом от Пиринска Македония, то всички членове на семейството да се записват като „македонци“. Той спуска дори „контролни числа“ за съревнование между отделните околии, които трябва да бъдат постигнати с цената на всичко и дори под дулото на пистолета. Случва се единият брат, живеещ извън Пиринска Македония, да го запишат „българин“, а другият в бащината къща го пишат „македонец“. По-трудно определят националната принадлежност на майка им! На историка не е известно някое друго партийно и държавно ръководство да е насилвало част от собствения народ „да се пише“ друга националност.  Но предателството не свършва с живите.  В началото на 1947 г. са разтурени македонските благотворителни братства, организацията на ветераните от освободителните борби „Илинден“ и Македонският научен институт. Техните архиви и движимо имущество са дарени на Скопие. Предават и костите на Гоце Делчев, апостола на свободата на македонските българи, завещал да бъде погребан в земята на свободна Македония. Когато българските патриоти биват избивани със и без съд, комунистически функционери с родословни корени в Македония като Г. Димитров и Т. Павлов смятат, че там действително е изгряло „слънцето на комунизма“.  Бледските споразумения между Димитров и Тито (30 юли – 1 август 1947 г.) са посветени на идеята за сключването на съюзен договор между България и Югославия за изграждане на южнославянска федерация. Българската делегация се задължава да проведе редица „мероприятия за развитие на македонско национално съзнание“, като въвеждане на задължително изучаване на „македонски език“ и „македонска история“, приемане на скопски учители и разширяване на мрежата на „македонски книжарници“. При отказ да преподават по новите предмети учителите биват незабавно уволнявани, а учениците, нежелаещи да се научат на „роден език“ – изключвани.  Вярно е, че още в началото на 1934 г. Изпълнителният комитет на Коминтерна взема решение за създаването на „македонска нация“ наред с „добруджанска“ и „тракийска“, а левосектантският ЦК на БКП дори измисля и „помашка нация“. „Правенето на политически нации“ на Балканите обаче започва в края на Втората световна война. Сам българин от Македония, Димитров не намира смелост да възрази срещу изкуствено насажданото „ново македонско самосъзнание“. Напротив, той съдейства да бъдат „претворени в дела“ исканията на Москва и Белград. За видните комунисти Националният въпрос е подчинен на класовата борба. Те вярват, че след победата на „Социалистическата революция“ на Балканите няма да има държавни граници, а всички народи „ще се прегърнат братски“ и ще се сплотят в „строежа на светлото бъдеще“. Стотици членове на „фашистката“ ВМРО са съдени като „великобългарски шовинисти“, а мнозина са предадени на Титовата Обществена безопасност и са изтребени зверски.  Конфликтът между Сталин и Тито изостря отношенията с Югославия, но не променя съществено предателската политика на ръководството на БКП по Македонския въпрос: „Сталин – дупка – Димитров!“ Вълко Червенков говори за необходимостта от „освобождаване на македонския народ от агентите на ревизиониста Тито“ и не споменава и дума за страданията на македонските българи. След смъртта на Сталин и възстановяването на отношенията се прокарва тезата, че Югославия „все пак е социалистическа държава“, с която не бива да се разискват „открити спорни въпроси“. Преброяването през есента на 1956 г. също включва графата „македонец“, макар натискът да не е толкова безогледен, както преди 10 години. Тито продължава да въздейства чрез Кремъл в София по Македонския въпрос, което допълнително усложнява двустранните отношения.  Повратът в политиката на БКП по Македонския въпрос извършва Тодор Живков (1911 – 1998), който е местен комунистически кадър и не е толкова обременен от „Световната пролетарска революция“ както възпитаниците на Коминтерна Димитров, Коларов и Червенков. Новият първи секретар на партията изнася дълъг доклад пред пленума на 11 и 12 март 1963 г. за „решението на Македонския въпрос“, чиито основни положения са утвърдени от Политбюро. Добре подготвен с научни аргументи, Живков се връща чак в Средновековието, за да докаже с факти, че „така наречената македонска нация“ не съществува в далечното минало, а в Македония населението е българско според всички родни и чужди извори: „Следователно ние трябва решително да отхвърлим фалшификацията на скопските ръководители за някакво обособила се македонска народност, македонска националност през Средните векове. Това е абсолютно невярно! През Средните векове Македония е била огнище на старобългарската писменост и книжовност. Това е истината!“.  По-нататък Живков утвърждава още една истина, че „Македония е люлка на Българското възраждане“ и „никаква македонска националност не е съществувала тогава“. Българското население в областта Македония говори български език със западно наречие. Дейците на Вътрешната македоно-одринска революционна организация се борят за освобождаването на българите от османска власт, а на политическата автономия гледат като на наложителен преход за присъединяването към българската държава. Приведените доводи са толкова категорични, че не срещат никакво възражение в Централния комитет.  По-трудната задача пред Живков е да обясни партийната политика по Македонския въпрос. Тесните социалисти начело с Димитър Благоев от с. Загоричане, Костурско, отстояват българската националност и виждат решението в образуването на Балканска социалистическа федерация. Без да споменава изрично за греховете на Коминтерна, Живков стоварва цялата отговорност върху „левосектантския уклон в партията“ и „обърканата постановка“ за създаването на македонска, тракийска, добруджанска и родопска нация. Отечественият фронт се произнася за „цялостна свободна и независима Македония“, за да престане да бъде „ябълката на раздора“ на Балканите.  Основната грешка Живков вижда в „неоснователното квалифициране“ на българското население в Македония като „самостоятелна македонска нация“. Другата грешка е в „неправилното издигане на лозунга за Федерация на южните славяни“, който поставя въпроса: „Ние накъде трябваше да вървим – към Белград или към Москва?“. Рада Тодорова услужливо изпреварва „Първия“: „Към Москва, то се знае!“. Живков отчита промените след Втората световна война и приема признаването на Народна Република Македония „само във Вардарска Македония“, както и отбелязва „продължаващия процес на формирането на националното съзнание на населението във Вардарска Македония“. „Денационализацията на противобългарска основа“ е утвърдена политика на Белград и Скопие, което усложнява междудържавните отношения.  Същевременно Живков рязко променя партийния курс относно Пиринския край, чието население „е част от българската нация“: „Никаква македонска националност там няма и не може да има!“. Занапред партията ще се противопоставя „на всякакви аспирации, откъдето и да идват те, и специално от страна на скопските ръководители това население да се таксува като македонска националност“: „Така че всичко, което вършихме досега – налагане на език, налагане на друга националност, налагане да се пишат македонци и т. н., това беше насилие върху волята на това население!“. За съжаление, от произнесеното закъсняло признание не последва никакво извинение в общественото пространство.  Живков призовава обективно да се изследва вековната родна история и „да се казва историческата правда“ като отпор срещу зачестилите скопски фалшификации: „Ние не можем да се откажем от нашата история!“. Накрая първият секретар на партията предупреждава „да не се поддаваме на сантименталности“ и да се проявява търпение при подобряването на двустранните отношения въпреки съществуващите различия. Тази застраховаща позиция е съобразена и с балканската политика на СССР, която ухажва непослушния маршал Тито в името на „Третия свят на необвързаните“. От натрупания исторически опит може да се изведе политическата формула: „Колкото са по-изострени съветско-югославските отношения, толкова по-добре за българските национални интереси“.  Последиците от Мартенския пленум са положителни и дългосрочни. През септември 1965 г. Тито посещава София, за да окаже натиск върху начина на извършване на следващото преброяване на населението. Той обаче „удря на камък“ и си тръгва крайно недоволен със заканата: „Щом не се разбрахме в София, то ще отида в Москва и там ще решаваме!“.  В края на 1966 г. „македонската националност“ в Пиринско внезапно изчезва, както се е появила преди 20 години, поради свободното волеизявление на местното население. Паметникът на Паисий Хилендарски в Банско е издигнат, за да напомня на поколенията, че българинът „знае своя род и език“ въпреки предателските попълзновения на вярващите в „отмирането на нациите“ и в изчезването на националните държави.  Правешкият хитрец непрекъснато се взира във ветропоказателя над Кремъл и умее да надживява във властта своите сменящи се господари. Той е ненадминат в клетвите си в името на „вечната дружба“: „Който не обича Съветския съюз – той не обича България!“. Разбира се, като смисъл е пълна глупост, но така се управлява 33 години без достойна конкуренция. Бай Тошо знае кого и за колко да целува, което прави страстните целувки с първите съветски ръководители най-скъпите в Историята. Малцина са в състояние да схванат докъде стигат действителните намерения на Първия и откъде започва целенасочената хвалебствена пропаганда. Сателитният синдром на българската външна политика е с дълга история и дълбоки традиции.  Скоро след като Живков отрича „непоследователната политика“ на партията по Македонския въпрос и отхвърля идеята за южнославянска федерация, той излиза с ново смайващо предложение.  На 31 юли и 1 август 1963 г. се провежда поредният пленум на ЦК, чиито участници са изненадани от скромно споделената идея: „Тук трябва да кажа, че тази идея не е моя, това е идея фактически на другаря Димитров“. Застраховката е сто на сто, макар че никому не е известно „вождът и учителят“ да се е произнасял меродавно по този важен въпрос. Живков започва с „откритието“, че България е „малка изостанала икономически страна“, но двете комунистически партии са „рамо до рамо“, „великата дружба“ с „двойните освободители“ свързва здраво „от векове за векове“, следователно – „очевидно назрял е въпросът“. След единодушно обсъждане в Политбюро се решава: „Да се обърнем с едно писмо към ЦК на КПСС и към правителството на Съветския съюз, в което да поставим въпроса, да аргументираме необходимостта от създаването на по-тясна връзка между съветската и нашата икономика в перспектива нейното сливане. И по-нататък – политическо сливане“.  Естествено, чуват се одобрителни ръкопляскания, но те все пак не са нито бурни, нито продължителни. Живков не е по сложните обяснения и не се вълнува толкова от загубата на суверенитета: „Суверенитета народът го разбира да има ядене, да живее. Ето това е суверенитетът – щастие и благоденствие за народа. Ние работим за народа, а не за формата!“. Вярно е, че ситият народ е много по-различен в поведението си от гладния с бунтовно настроение.  От 24 юни до 26 юни 1963 г. Живков е на посещение в Москва, където предварително запознава Хрушчов с идеята за евентуалното сливане. Първият в Кремъл знае, че промяната на статута от съветски сателит в съветска република противоречи на следвоенното статукво в Европа, а и не е лишена от практическото съображение: „Вие искате България да дойде при нас, защото сега имате по 30 килограма месо на глава от населението, а ние имаме 45 килограма и ще дойдете при нас да ядете 45 килограма!“. Подобно нечестно подяждане и на без това полугладните съветски хора е недопустимо за комунистическия морал.  Макар и отрязан в Кремъл, правешкият хитрец не престава да развива обзелата го идея, в която се съдържа силен заряд за доказване на преданост и за икономическо ѝ осребряване. Следващият пленум на 4 декември 1963 г. също е посветен на „по-нататъшното най-тясно сближаване и в перспектива за сливане на България със СССР“. Живков отново изразява своята убеденост, че без Съветския съюз е немислимо развитието на България по пътя на комунизма, така че се поставя „началото на нова глава в българската история“.  Той толкова силно вярва, че българският народ „с радост“ ще приеме неговата идея, че намира за излишно да го попита: „Нашата перспектива, най-близка от всички други перспективи, това е сближаването и обединяването с великия Съветски съюз!“. Този път ръкоплясканията са „бурни и продължителни“ и Първият се залавя да се подготви старателно в стремежа си да убеди Хрушчов, че не става дума само за мръвките, а и за много други неща. Той обаче охлажда прекалените надежди и предвижда поетапно развитие: „Пълното сливане и обединение на България със Съветския съюз не стои като наша непосредствена задача, а е крайната цел!“. Започва се с икономическото сближение и сливане, а политическото може и да почака.  Предпазливият Живков предупреждава казаното и решеното на пленума да остане в тайна и „да не изтича навън“, за да не плъзнат слухове сред неподготвеното за решителното предложение население: „Ние няма да правим сливане от ден до пладне, а навеки, което ще бъде образец за всички (социалистически – б. а.) страни“. Формата на обединението със СССР не е предпоставена – „дали федерация, или нещо по-друго“. Пленумът бърза да зарадва „скъпия Никита Сергеевич“ с писмо за желаното сливане в перспективата на комунистическото бъдеще, наблягайки на икономическото сливане с очакване на „братска помощ“. Всъщност т. нар. 16-а съветска република прилича на комунизма, който постоянно се отдалечава като мираж с наближаването на хоризонта.  През февруари 1964 г. Живков води в Москва партийно-правителствена делегация, за да внуши на Никита Сергеевич необходимостта „нашата страна да се свърже още по-здраво със Съветския съюз, а в перспектива да стане член на великото семейство на съветските народи“. Речовитият гост бърза да заяви, че стремежът не е обоснован от изгодата: „Ние съвсем нямаме намерение да седнем наготово на съветската трапеза като консуматори и за сметка на Съветския съюз да повишаваме жизненото си равнище“.  Стопанинът на Кремъл обаче се задоволява да покаже нагласена благосклонност: „КПСС приветства и поддържа идеята за все по-тясно сближение и в перспектива за сливане“. Но веднага добавя, че България на сегашния етап трябва да запази държавния си суверенитет, сиреч „не му е още дошло времето“. Главната причина е в международното задължение, поето от Сталин в Ялта, да не „съветизира напълно“ Източна Европа. Гласът на България в ООН е допълнителен довод за отклоняване на настоятелното предложение, което не е „неприятна изненада“ за Живков.  Неуморимият Първи не се впечатлява от отказа и веднага преминава от теория към практика, където всъщност му е силата. Наскоро България получава от Москва нисколихвен кредит от 300 000 000 рубли, но сега едва ли не като „обезщетение“ за отказа да се премахне суверенитета Живков иска още 400 000 000 рубли. Молбата трябва да отправи Станко Тодоров, като Бай Тошо свенливо предлага другите точно тогава да напуснат заседателната зала, „тъй като нас ни е срам да го слушаме“. Все пак отговорните другари остават заедно и получават заема макар и в намалена сума, след което Хрушчов се изправя с обръщение за довиждане: „Дорогой Станко Тодоров!“. Стоящият до него Анастас Микоян го поправя с арменски хумор: „Не дорогой, а золотой!“.  На 26 февруари 1964 г. Живков свиква пленум, за да обяви, че „сливането не е непосредствена задача, а е въпрос на бъдещето“: „Животът ще покаже колко време е необходимо то да бъде подготвено и извършено“.  След 10 години Живков отново вади своя политически коз в дълголетната си игра на осребрена преданост към Москва, като намира Леонид Брежнев (1906 – 1982) на почивка в Крим, за да извърши коронния си номер: „За мен е ясно и друго няма – в бъдеще ние ще влезем (в СССР – б. а.) като една от вашите републики!“.  Генералният секретар обаче е зает с „процеса на разведряване“ в Хелзинки и хич не му е до декламация на горещи чувства. Въпреки неодобрението на Големия брат Живков се завръща в София и свиква Юлския пленум през 1973 г., но този път на участниците предварително са раздадени в писмен вид „Основните насоки за развитието на всестранното сътрудничество със СССР в етапа на изграждане на развито социалистическо общество в НРБ“. „Качественото ново съдържание на сътрудничеството“ започва с „интеграция в областта на икономиката“ и „непосредственото свързване на възпроизводителния процес“.  Предвижда се „взаимна обратимост между лева и рублата“ и „съгласуване на системите на ценообразуване“ като предпоставки за свързване на финансите. „Непрекъснато укрепване на политическия съюз“ изисква разработването на планове за общи действия на международното поле, а органите на МВР да взаимодействат тясно с тези на СССР за „защита на социалистическите завоевания от посегателствата на враговете на социализма“. В областта на правото задачата е „сближаването на основното законодателство“ с това на СССР. Всички държавни и политически органи са задължени неуморно да работят за „възпитанието на трудещите се в дух на любов и преданост към СССР“. Всички изказали се на пленума другари сърдечно поздравяват Живков за посочената „нова ера в историческото развитие“, като го поставят „наред с имената на творците на българската държава“.  „Първият“ скромно издържа на нарастващите хвалебствия и изразява увереност, че „нашият народ не само ще ни разбере, не само горещо ще одобри „Основните насоки“, но и ще се сплоти още по-тясно около своята Комунистическа партия и ще се вдигне за тяхното осъществяване“!  Същевременно Живков влиза в противоречие с призива си да не се огласяват „Основните насоки“ в изпадналото в догадки общество: „Очевидно не е целесъобразно да се публикува документът, който беше изнесен пред настоящия пленум на ЦК. Не е целесъоб­разно също така да се предостави в този вид и на цялата партия. Не бива такъв документ да попада в западните вражески централи, защото ще има да го навиват две години!“. Очевидно Държавна сигурност вече е докладвала за упорития слух, разпространяван в столицата, че „България щяла да става 16-а съветска република“ и появилия се тревожно отрицателен отзвук дори в редиците на офицерството.  Два месеца след пленума, от 18 до 21 септември 1973 г., в България пристига на официално посещение Леонид Брежнев, който е окичен с поредната златна звезда на „Герой на НРБ“ и заведен на лов в резиденция „Воден“. Гончиите подбират един благороден елен с разклонени рога за световен рекорд и го излагат пред дулото на снайперската пушка на видния гост. Зареден с добро настроение, Брежнев отговаря с готовност на въпросите на своя любезен домакин относно световната политика, който скромно изтъква, че неговата „камбанария е ниска“ в сравнение с „видния деец на международното комунистическо движение“.  Прелитайки над Куба, Виетнам и Близкия изток, Живков докарва „скъпия Леонид Илич“ в своите води на Балканите. Той пита последователно генералния секретар на КПСС на кого може да разчита в този невралгичен район на света и се оказва, че Чаушеску е „националист“, Тито е „ревизионист“, Енвер Ходжа е „маоист“, а Гърция и Турция са в НАТО. Брежнев убедено обобщава: „България е Съветският чук на Балканите!“.  Да, но „Чукът“ трябва да се поддържа в боеготовност и Живков вади списъка с молбите за „братска помощ“. Допълнителните доставки на евтин нефт се увеличават с милиони тонове и след последвалото арабско ембарго върху нефтените доставки за западните държави поради поредната арабско-израелска война валутните постъпления от износ на горива в „твърда валута“ нарастват до 1 000 000 000 щатски долара годишно!  Другият списък съдържа доставките на съвременно оръжие, за да се засили южното крило на Варшавския договор. Живков забравя за сливането със Съветския съюз: „Ние се споразумяхме със съветските другари да не разгласяваме широко нито документа, приет от Юлския пленум, нито нашата съвместна договореност с КПСС да действаме в това направление“.  С изявите си за „сливане със СССР“ Живков прави своя ловък „маньовър“, за да придобие привилегировано положение на България в специализирането на производството по линия на Съвета за икономическа взаимопомощ, както и да засили армията и флотата чрез плановото въоръжаване във Варшавския договор.  Неосъществен актьор от детството, той се проявява успешно на политическата сцена като несменяем изпълнител на ролята на „най-верния съветски сателит в Европа“. Предлагането на суверенитета за продажба наистина е недостойно, но полезно за задържането на политическия връх и за поддържането на жизненото равнище на народа. При една среща със западни банкери, индустриалци и търговци в края на 1985 г. първият партиен и държавен ръководител е пределно откровен: „Какво ни предлагате? Та ние имаме осигурени суровини и пазари в най-обширната колония на света – Съветския съюз!“.  Самият Живков си „царува“ в България и няма никакъв личен интерес да става един от 16-те първи секретари на съветските републики. Той се нагажда към вятъра откъм Кремъл, за да спечели и задържи продължително едноличната власт за себе си и в интерес на оглавяваната от него държава. Живков както и неговите „началници“ от Москва отлично знаят, че не е възможно да се увеличи броят на съветските републики за сметка на другите социалистически страни, и тъкмо поради това правешкият хитрец предлага и настоява на невъзможното, което му носи и изтъкнатите изгоди.  Последният генерален секретар на КПСС Михаил Горбачов обаче обвинява Живков, че иска да направи от България „мини ФРГ“ или „мини Япония“ и завъртва кранчето на „братската помощ“: „Дружбата е дружба, но сиренето си е с пари!“. Живков се възхищава от реформите на Дън Сяо Пин и не вярва в успеха на Перестройката, която дава гласност, но не пипа задъхващата се икономика. Горбачов снема доверието от опитния играч и поощрява върхушъчен партиен преврат на 10 ноември 1989 г. за свалянето му от власт един ден след падането на Берлинската стена. Развенчаният диктатор е съден в кокошкарски процес за раздаване на апартаменти и коли, но не и за национално предателство. Поставен под домашен арест, той доживява дните си в къщата на внучка си, която днес е трудно забележима сгушена между палатите на новите богаташи.  Когато чете съхранените документи от не толкова далечното и преживяно минало, пристрастният съвременник е склонен да им повярва и да обвини Живков в „национално предателство“, но нещата не са такива, каквито изглеждат.  Самото опозоряващо определение „16-а съветска република“ липсва в стенограмите на пленумите, а се използва с пропагандна цел от множеството закъснели отмъстители след падането на Първия от власт: „На умряло куче нож вади!“. „Черното предателство“ се превръща в лесно достъпна дъвка за политици. Историкът обаче трябва да чете и „между редовете“, като взема под внимание кога и при какви исторически обстоятелства са правени предложенията за „икономическо и политическо сливане“ със СССР, какви са скритите мотиви за извършването на „националното предателство“ и дали то е било изобщо възможно.  Задълбоченият анализ на неопровержимите факти доказва, че не е допустимо превръщането на България в съветска република поради установеното и строго спазвано от победителите следвоенно статукво. Дори Монголия, която по-отдавна е тясно икономически, политически и военно свързана със СССР, не става съветска република. Сталин отрязва завоевателното намерение на Чан Кайши да присъедини и Външна Монголия в края на Втората световна война: „Народна република Монголия ще продължава да е суверенна държава!“ За пред света е важно дали една страна участва с името си в работата на ООН, а нейната фактическа зависимост от определена Велика сила не е въпрос на международното право. В края на краищата Съветският съюз има и четвърти сигурен глас в Световната организация, този на Народна република България, който обаче се брои отделно.  Историята на нравите се поддава на противоположни тълкувания в зависимост от съотношението между гледните точки. Образците за следване могат и да се изключват взаимно, защото не съществува всеобщо приемлив и всепризнат герой: „Прекален светец и Богу не е драг!“.И все пак Доброто и Злото са нравствено определени величини и е трудно да се сбъркат въпреки острастената мешавица. Разликата се усеща от потърпевшите, макар и с променлива нагласа за възприятие. Ако двама герои бъдат ударени с еднаква сила в лицето, то всеки от тях убедено ще твърди, че го е заболяло повече: „На чужд гръб и 100 тояги са малко!“. Така че историкът трябва да умее да се поставя на различните места, за да схване същината на противопоставянето. В случая той не разполага с мерки и теглилки за точно отмерване на делата и отговорностите, но добре развитият изследователски нюх е в състояние да долови къде е пределът между нравственото и безнравственото.  Най-критическо е положението, когато се объркат предумишлено понятията, та безнравственото се наложи като правна норма в обществото, а нравственото е осмивано като „заблуждение на лековерници“. Младите се озъртат и уверяват, че „по честен път“ не се забогатява, а правото на силата потиска силата на правото. Тогава на помощ се възкресяват ярки примери от Историята, чрез които да им се докаже неопровержимо, че материалното е преходно, а духовното е трайно. Това важи и за добрите нрави, заложени в човека, но за жалост, често затривани от „така или онака“ сложилите се обстоятелства.   Безнравствени хора не могат да правят нравствена история, както и нравственият историк не бива да мижи пред слънцето на Истината или да си сменя подарените от покровителите разноцветни според случая очила: „Силата е в Истината!“.        ", "date": "2019.03.21", "title": "Проф. Георги Марков: Властта е като наркотик, без който зависимите от нея не могат да съществуват "}
{"url": "http://epicenter.bg/article/Georgi-Markov--Sram--Heringa-li-e-Viktor-Orban--ili-dzholan-da-go-zamrazyavat-i-razmrazyavat-/178216/11/34", "text": "- Ползвам въпроса ви, за да задам няколко въпроса към Европейската народна партия, на които имам право да получа отговори като гражданин на Европа, гласувал за партия ГЕРБ, която е част от ЕНП.     Вярно ли е, че Жозеф Дол е звънял по телефона на лидери на различни партии, включително и на такива в България, да ги уговаря да „замразят” Виктор Орбан за няколко месеца, докато мине евровота и след това да го „размразят”. Въобще, отива ли терминологията „замразяване” и „размразяване” на Християндемократическия интернационал? Херинга ли е Виктор Орбан, или джолан да го замразяват и размразяват?     ЕНП счита ли, че председателят на ЕК, пък било то представител на ЕНП, не може да бъде критикуван? В съветските времена ли се връщаме, когато във Варшавския блок беше забранено на страните членки да се критикува Брежнев? Избиран ли Юнкер или е назначаван – за разлика от Орбан?     Какво е отношението на ЕНП към връзките на нейния председател на ЕК със злополучния Джордж Сорос? Нормално ли е под знамето на ЕС, на подиума, където стоят държавни и правителствени ръководители на все още 28-те страни-членки на ЕС Юнкер да лиготи по бузите публично Сорос? Кой е Сорос - държавен глава, министър-председател, полубог или финансов спекулант?   : ЕНП счита ли, че изборът на Юнкер носи вина за Брекзит и напускането на Англия?  Нормално ли е да бъде избиран шеф на ЕК от ЕНП без да са съгласни консерваторите от Англия - такава велика страна, каквато е Кралството?    : Защо ЕНП продължава да говори упорито за европейски ценности без да споменава християнството? Отказа ли се ЕНП от християнския характер на Европа? Това е много важно, за да знам как ще гласувам на следващите европарламентарни избори след два месеца!   : Носи ли Юнкер персонална вина за налагане на политиката на мигрантски квоти? Той не знае ли, например, чл. 4 от Лисабонския договор, според който всяка страна може да се позове на своята конституционна идентичност? Той не знае ли, че в Унгарската конституция изрично пише: „Бог да благослови Унгария” и задължава държавните органи на Унгария да се борят за опазване на християнския характер на страната, нейната култура и бит? Навремето комунистите изселваха хора, днес комунистът Юнкер заселва мигранти, въпреки тяхната воля и волята на страните, където са изпращани - примерно, Германия и Словакия!    Защо ЕНП и председателят на нейната парламентарна фракция Манфред Вебер не спряха изпълнението на безумната фраза на Меркел: „ , вместо да каже: „Не, идвайте, няма да се справим, поради това, че не подлежите на интеграция!”    Вярно ли е, че Макрон се бърка в работите на ЕНП? Имам предвид крилата му фраза, че ЕНП трябва да се определи – не може да бъде и с Меркел, и с Орбан, трябва да избере един от двамата. Кой е Макрон, освен че е едно банкерче, което не е член на ЕНП, та да определя нейната политика?   : Вярно ли е, че Макрон ухажва 35 партии, членки на ЕНП, за да ги вкара в своя т.н. Прогресистки фронт – това са партиите от Бенелюкс и Скандинавия, които поискаха изключването на Орбан.    : Защо ЕНП търси партията ДСБ „ Бай Хуй“ от България да е в ЕНП? Не знае ли, че нейният лидер в национален ефир е употребил тази фраза към министър-председател на страна-членка от ЕНП?   : ЕНП направи ли анализ за тежкото състояние, в което се намира? Ако говорим, че ПЕС са се сгромолясали, то ЕНП са се полусгромолясали. Днес може би за първи път в историята на ЕНП на заседание ще присъстват само четирима премиери. Имаха петима, отпадна Орбан, сега имат четирима. Това са Меркел, Борисов, Курц и Пленкович. ЕНП дава ли си сметка, че и четирите единствено управляващи партии в ЕНП (след като Орбан излезе) управляват в коалиции и нямат чисти победи? При това три от тези страни са с население под 10 милиона!    : Дава ли си сметка ЕНП, че със своята неолиберална политика отвори голямо дясно пространство в политическия живот на Европа, което вече се заема изключително сполучливо – от„Право и справедливост” в Полша, която управлява с 50+1, от партията на Салвини в Италия, от Партията на свободата на Щрахе в Австрия, без която Курц не може да управлява и т.н.?    Има ли разлика между ЕНП и ПЕС? Ако има – каква е? Защо партиите в ЕНП приеха Истанбулската конвенция? Защо приеха гей-браковете и джендър идеологията, ако наистина са християндемократически?    : Защо ЕНП не се занимава със свободата на медиите в Германия, след като цял свят се погнуси от тях, когато скриха малтретирането на хиляди европейки и германки на прословутата Кьолнска Новогодишна нощ?    : Защо ЕНП не се занимава със съдебната власт в Германия? Независима ли е тя? Невероятно ли е, че мръсникът и убиец Абдула, многократно заплашван и предупреждаван, уби малолетната Мия и след жестокото убийство на публично място е осъден само на 8 години лишаване от свобода, като съдът е приел, че това животно го е направило от ревност?   : ЕНП дава ли си сметка кой е Виктор Орбан? И кой от нейните представители е имал куража през 1988 г. да прави партия срещу комунизма, а през 1989-а – да изгони съветските танкове? Не е ли срам за водещата партия в ЕНП - Християндемократически съюз и нейната сестринска партия - Християндемократичен съюз на Бавария да замразяват точно партията, чиито активисти участваха в безпрецедентния пикник в гр.  Sapron,  Унгария, през лятото на 1989 г., когато хиляди източногерманци минаха през границата в Австрия и, както призна Меркел, именно тогава падна първата тухла от Берлинската стена.   : Защо никой от ЕНП не присъстав на нито едно погребение на жертви, загинали от ножа, плод на тяхната политика в Европа?   - Аз съм голям привърженик на Орбан, още от 89-та година. Но за първи път в живота си сега съм разочарован от него. Може би емоционално ми се искаше той да напусне ЕНП още през 2016 -а. Няма да забравя прословутия съвместен брифинг с Меркел в Берлин при последното му посещение, когато той каза пред нея, че ако води нейната политика за мигрантите в Унгария, ще бъде или уволнен, или обесен като през 1956 година.  Консервативният унгарски вестник ” Magyar memet\" излезе с обръщение към Орбан да напусне ЕНП. По националното радио той отговори, че трябва да се запази спокойствие и самообладание и трябва да действа с хладен ум. Орбан продължава да страда от сантименти, че е поканен от Хелмут Кол в ЕНП и не вижда политик от този ранг, който да го изгони. Той се мъчи да обедини ЕНП отвътре, да води християнска политика срещу миграцията на ножа, което опитен политик като него трябва да знае, че е невъзможно.    На това инфарктно заседание на ЕНП Орбан се бе облякъл много официално – черен специфичен костюм и траурна връзка, той носеше в джоба си писмо до Жозеф Дол, с което го уведомява, че при гласуване за „замразяване” на партията му, ще напусне ЕНП. По време на дебатите, а и малко преди това той е взел решение сам да се „замрази” и както обясни на брифинга, го е взел с една цел – да не стане причина за срив на ЕНП на изборите - тъй като той има сериозни последователи, някои много върли, като бившия премиер и председател на Словенската народна партия, да не се превърне във виновник за евентуалния много лош резултат на ЕНП на изборите през май   - Да. Решава да използва един вече проигран прецедент в ЕНП и предлага партията му да се „самозамрази” за няколко месеца, докато минат изборите с уговорка, че две групи старейшини – трима старейшини от ЕНП и трима от ФИДЕС да изгладят противоречията за няколко месеца и да се види кой крив и кой прав. Орбан е бил излъган, че главен старейшина от страна на ЕНП ще бъде известен в миналото австрийски политик с опит в т.н. „замразяване”. И е останал като гръмнат, че е сложен за старейшина именно Жан Клод Юнкер - човек, който съсипа Европа под влияние на Меркел. Бог да пази ЕНП! В крайна сметка вече хората и от ЕНП, и от ФИДЕС са определени. Дотогава Орбан няма да участва в заседанията на ЕНП – ще понася всички последици на „замразен” човек. Винаги съм се удивлявал на неговото спокойствие –може би затова успява да е 30 години избиран безпрецедентно в Европа и да отгледа пет деца! В последния момент е решил да направи компромис, за да не го обвинят в евентуален лош резултат на изборите.   - Самият Орбан е гласувал „за”. Беше почти единодушно – 99,9%. Моята версия е, че е имало намеса от определени среди на Християндемократическата партия на Германия и Християнсоциалния Баварски съюз. Но това е само моя версия. Но знам добре, че Орбан има влиятелно лоби в самата партия на Меркел още от времето на Кол и сегашнното консервативно крило,което има близки отношения с бившия премиер Едмунд Щойбер.  Смятам, че е оказан натиск върху  мини-Меркел, новата шефка на Християндемократическата партия да не се стига до крайност, но мисля, че е имало и натиск върху Орбан да се стигне до някакъв компромис.    Да, ГЕРБ защити Обран и се обяви против неговото изключване на конгреса в Хелзинки. Разбира се, тогава Борисов постави условия, на които трябваше да отговори Орбан, като това да не закрива университета на Сорос.  Вчера е имало консенсус в ЕНП в името на евроизборите да се гласува по този начин. Не изключвам и обстоятелството, че в Германия има 6000 германски фирми, някои от тях дори са в изключително близки отношения с Орбан и имат влияние в Германия, -също са съветвани да не се стига до трясък, какъвто щеше да бъде изключването.  Второ, Орбан намекна, че вече е готов с нова формация - първата столица, с която той ще преговаря за нов десен алианс да е Варшава. Знае се, че той на всеки три месеца обядва с Качински.    - Нещата в ЕНП са комплексни. Първо, за да имат по-голяма бройка от ПЕС, в ЕНП са приели партии „кол и въже”. Само ще кажа за читателите на  , че най-много членки на ЕНП като партии от една държава има България. И веднага питам що за партия е ДБГ? Унгарците ме питаха и аз ми казах, че такава партия няма. Що за партия е ДСБ - \"Бай Хуй\" да стои в ЕНП, като проповядва открито неолиберални позиции, гласува вот на недоверие в кабинета „Борисов 1” и го квалифицира като „Бай Хуй”? От друга страна, как е възможно в ЕНП да има 35 депутати, работещи в различни фондации на Сорос и т.н.?    - Да, големият проблем опира до голямата политическа криза на системните партии в Европа. На това се дължи кризата в ПЕС и в ЕНП. Не може да има нормална ЕНП, в която Християндемократическата партия на Германия е с най-нисък резултат от Втората световна война и в която партията на великия Йозеф Щраус даде най-нисък резултат на местните избори – под 45%. Не може никой да не знае, че Народната партия на Франция в ЕНП е на четвърто място във Франция, а тя даде президентите Ширак и Саркози! Кой знае кой е председателят на Народната партия на Чехия, която не е и в тройката, на Словакия, Холандия, в Италия – Берлускони е сдал багажа. Затова са в криза - защото водещите партии в Западна Европа са тотално сринати и са останали тотално без лидери. Затова се дразнят от Орбан, който е лидер, визионер и най-вече има самочувствие.   - Вече няма партия СДС, която да има силно влияние в обществото. За мен символично е това, че ГЕРБ се вреди на практика заедно със СДС. Както, например, винаги в последните три победи на Орбан освен партията ФИДЕС в бюлетината отдолу пише и Християндемократическа народна партия – една малка партия, колкото СДС у нас. Символично е съдружието ГЕРБ-СДС, защото сме в 30-а година на демократичните промени и има символика във факта, че ГЕРБ, която побеждава 4 пъти БСП, ще бъде заедно с партията, която за първи път победи БСП. Това е моето СДС – на изборите на 13.10.1991г. аз бях един от 10-те, завоювали най-голям успех за победата на СДС. Това е един жест към тези, които мръзнеха по митинги и площади, че все пак ще имат известен дан в евентуалната бъдеща победа на ГЕРБ. Виждам съюза ГЕРБ-СДС като символичен реверанс към историята на демокрацията у нас през тези 30 години, в които без съмнение ГЕРБ има заслуга. Дори мисля, че ако покойните ми приятели д-р Желев и Стефан Савов бяха живи, щяха да отидат в зала „Армеец”.    - Отдавам това или на сантимент, или на шега. В момента ми е много тъжно, тъй като е годишнина от смъртта на жена ми и съм в Унгария на нейн помен. През акъла не ми е минавало, а съм сигурен че и на Борисов също - да се включва в евроизборите. И причината е проста - първо, аз имам разкошен дом на пъпа на Будапеша, второ, ненавиждам Брюксел и нямам никакво намерение да живея в страна, нито да посещавам страна, която казва на Дядо Коледа - Дядо Мраз, която забранява коледните празници и ги заменя със зимни, в която се стрелят по метра, трамваи и т.н. ГЕРБ е партия, аз не съм нейн член, те са си подредени по отношение на взимане на кадрови решения и не искам да се бъркам в правенето на листи – не искам по какъвто и да е било начин бъда водач. Смятам, че не е и нормално. Аз съм гражданско лице в ГЕРБ, приемам се като последния мохикан в партията, останал от романтичния период на българския преход и съм така да се каже, доайен, ветеран. Като такъв виждам моята задача да се намеся, когато ги виждам в ГЕРБ, че са ги „качили на пързалката”, да потъват и катастрофират. Така беше за Истанбулската конвенция, за която с вас първи бихме камбаната в   после и за международния Пакт за миграцията, накрая а ЦИК и за преференциите. Мисля, че тази ми роля се оценява от Борисов и тя не е малка в ГЕРБ. Нямам намерение да нося повече багаж на гърба си. Вчера чукнах 69 години - за един живот да си конституционен съдия, депутат във ВНС и трети път депутат, хич не е малко – нямам никакви други амбиции!   - Намирате ме в чужбина - не мога да коментирам, не съм в детайлите. Аз си живея в жилище, отпреди царска България. Не съм купувал жилище нито по комунизма, нито при демокрацията. Всеки отговаря за себе си!  ", "date": "2019.03.21", "title": "Георги Марков: Срам! Херинга ли е Виктор Орбан, или джолан да го замразяват и размразяват?"}
{"url": "http://epicenter.bg/article/Petko-Dobrev--Otkade-doyde-zalpat-po-apartamentite-v-GERB/178223/11/33", "text": "Апартаментите, придобити от високопоставени членове на ГЕРБ, са тема на много сериозен политически скандал. Този скандал обаче има интересна история.  Няма как да не ни направи впечатление, че скандалът тръгна от публикация в „Свободна Европа“. „Свободна Европа“ не е просто новинарски сайт. Просто е само и единствено „Свободна Европа“.  Централна фигура в апартаментгейт е Цветанов. Поне така изглежда на пръв поглед. Ударът срещу Цветанов е тежък. И тежестта не е толкова заради самия апартамент, а заради първоначалния източник на информацията –„Свободна Европа“.     Когато „Свободна Европа“ говори за апартаментите на властта,  не е логично властта да говори за борба с корупцията, правова държава, евроатлантически ценности и т.н. Така е прието в демократичния свят.  Важен е въпросът за посланията, идващи от САЩ и които са свързани с България. Преди няколко седмици посланикът на САЩ бе в МС във връзка с венецуелските петродолари. После посети БНБ и Димитър Костов подаде оставка. Иван Гешев се върна от САЩ и сам сподели, че няма да се кандидатира за Главен Прокурор. Сега „Свободна Европа“ удари властта с апартаментите им. Това не са случайни ходове.  Към името на Цветанов се присъединиха и имената на Цачева и Рашидов. Списъкът продължи със зам.министър на спорта, която е близка на Цветанов. И това в навечерието на евроизборите.  Няма специалисти по правене на избори, които да приемат, че този скандал няма да повлияе върху доверието в ГЕРБ. Затова тази тема трябва по всякакъв начин да изчезне по време на кампанията за евроизбори. Но това поставя под въпрос участието на Мария Габриел, тъй като нейното име беше замесено отново за скандал с апартамент, но общински.  Слуховете спрягаха Цачева като кандидат за Главен Прокурор. Сега вече няма да има и слухове на тази тема.  В момента на скандала се произведе новината, че ГЕРБ се коалира със СДС. А това означава, че изборите вероятно няма да бъдат по модела на Цветанов. Сега ще се търсят и хора, които би трябвало да мобилизират бившите седесари. Т.е. влиянието на Цветанов при формиране на листата с кандидати за евродепутати ще бъде поне с една степен понижено.  И така да се върнем към фактите. Най-важни от тях са източникът на информация и моментът на нейното оповестяване. Анализът на фактите показва, че апартаментгейт вероятно е активно вътрешнопартийно мероприятие на ГЕРБ. Може да се направи обосновано предположение, че вътрешни хора от ГЕРБ са споделили случайно информацията за апартаментите. Така случайно споделената информация заживява свой собствен живот.   Пряко влияние апартаментгейт ще окаже върху кариерното битие на Цветанов и Цачева. Индиректно това ще повлияе и върху Мария Габриел. За да може ГЕРБ да проведе пълноценна кампания по време на евроизборите, тези имена трябва да не се споменават. А това е невъзможно.   Би било логично при загуба на ГЕРБ да се търсят виновниците за това. Много лесно може да се предположи, че този скандал в навечерието на евроизборите е повлиял върху доверието в ГЕРБ.  И като нарочени виновници тези политици може да се наложи да понесат и своята отговорност пред партията. В този смисъл Мария Габриел ще трябва да се откаже от евродепутатство. Цачева трябва да се оттегли като министър на правосъдието. Тя вече не може да участва и в надпревара за Главен Прокурор. А Цветанов ще трябва да понесе най-голямата отговорност. Политическата логика при загуба на ГЕРБ ще изисква неговото оттегляне. Ако той не се оттегли, ще трябва да се оттегли Борисов. Но това ще е пагубно за ГЕРБ.  Към всичко това може да се прибави и фактът, че този скандал изненада и БСП.  Всичко това навежда на мисълта за използване на апартаментгейт за вътрешно разчистване на сметки в ГЕРБ.   Дали някой не използва този скандал да си подсигури възможно място във властта след евроизборите на една от трите позиции – евродепутат, министър на правосъдието или главен прокурор?  Дали някой вътрешен човек не отстрелва Цветанов като човек владеещ партията ГЕРБ? Защото ако днес органите трябва да проверяват сделката на Цветанов, то утре ще трябва да проверяват дали няма извършени фиктивни сделки в полза на Цветанов. Става въпрос за това дали сделката със вече заменените апартаменти не е фиктивна. Както и дали закупеният апартамент от Ваня Колева не прикрива Цветанов като негов владелец.  Очевидно е, че този, който е споделил жилищната информация, е чакал удобния момент –в навечерието на евроизборите. Моментът е избран с изключителна прецизност. Ефектът от споделената информация е повече от предвидим. Предвиден и ефектът, че медии могат да стигнат до януари 2017, когато са гласувани промени в ЗТУ. От тези промени се оказва, че се възползва фирмата, която е замесена в апартаментгейт. Тази фирма пък се оказва, че първа е подала сигнал срещу Иванчева. И т.н. Това са факти, които показват, че този, който е замислил апартаментгейт, е човек от кухнята на ГЕРБ.  Има и още една подробност във връзка с момента на създаване на скандала апартаментгейт. Вярно, че това се случва в навечерието на евроизборите. Но още по-точно трябва да кажем, че това се случва след като Елена Йончева беше избрана за водач на листата на БСП. С апартаментгейт кампанията на БСП и Елена Йончева ще бъде много по-лесна, тъй като ГЕРБ сами се вкараха в луксозна жилищна криза.  И за да завърша размислите си по отношение на луксозната жилищна криза в ГЕРБ ще се върна към думите на Борисов:  „Най-големият враг на ГЕРБ е самият ГЕРБ“  Апартаментгейт ще даде отговор на два важни въпроса:  Изтече ли времето на Цветанов в ГЕРБ?  Ще използва ли Борисов апартаментгейт , за да започне обновление на партийния елит?  Борисов няма как да замете апартаментгейт. Това не е суджукгейт и да се измъкне с това, че суджуци не яде. Борисов най-вероятно осъзнава, че ако нещо може да възмути истински народа, то това е демонстрацията на лукс. Няма как Борисов да си говори с обикновените хора на темата лукс. Няма как да си говори на темата лукс и с десетки хилядите малки търговци, които трябва всяка година да сменят касовите си апарати.  БСП вече припомни на Борисов неговото задължение да пуска сините лампи. И така ще бъде дълго време. Борисов трябва да избира кой и за кого да пусне синята лампа. Първият вариант е Борисов да пусне синята лампа срещу лукса в ГЕРБ. Вторият вариант е народът да гласува за Елена Йончева, която от ЕП да пусне синята лампа за лукса в ГЕРБ.  На ход е Борисов.  ", "date": "2019.03.21", "title": "Петко Добрев: Откъде дойде залпът по апартаментите в ГЕРБ"}
{"url": "http://epicenter.bg/article/Udalzhavat-sroka-za-razbivki-v-kasovite-belezhki-ot-benzinostantsiite-/178178/4/0", "text": "Данъчните предлагат срока за смяна на софтуера в бензиностанциите да бъде удължен до края на септември. Това съобщиха за bTV от НАП.  Така бензиностанциите ще разполагат с допълнителни шест месеца, в които да въведат касови бележки с разбивка за цената на горивото.  Според НАП времето ще бъде достатъчно, така че да няма риск от временно затваряне на бензиностанции заради неспазване на изискванията.  От Петролната и газова асоциация неведнъж предупредиха за риска от криза на пазара и частично затваряне на обекти, тъй като няма да успеят да въведат новия софтуер до 1 април.  От НАП не коментираха съображенията на антимонополната комисия, че детайлната разбивка за цените в касовите бележки може да доведе до “по-лесна координация на ценовата политика”.  Все още се очаква и реакцията на финансовото министерство по темата.  ", "date": "2019.03.21", "title": "Удължават срока за разбивки в касовите бележки от бензиностанциите (ВИДЕО)"}
{"url": "http://epicenter.bg/article/Petya-Avramova--Predvizhdame-avtomagistrala--Struma--da-bade-zavarshena-napalno-prez-2023-g-/178184/4/0", "text": "Предвиждаме автомагистрала „Струма“ да бъде завършена напълно през 2023 г. Това каза министърът на регионалното развитие Петя Аврамова по време на изслушването си за напредъка по изграждането на автомагистрали и скоростни пътища в България, предаде репортер на Агенция „Фокус“. „За да бъде изцяло завършен трансевропейският коридор номер 4 на територията на България по направлението, на който е автомагистрала „Струма“, предстои да изградим и участъкът Видин-Монтана–Враца за Северозападна България. Проектът е разделен на следните участъци: Видин-Димово и Димово-Бела-Ружинци. За обекта има изработен технически проект и успоредно с процедирането на подробния парцеларен план, ще се обяви и проведе процедура за възлагане на строителството, за да съкратим сроковете. Предстои обявяване на тръжните процедури през първата половина на 2019 г.“, допълни министърът.   75% е общото изпълнение на обекта от „Хемус“ между Ябланица и Боаза, каза още министър Петя Аврамова по време на изслушването. „Най-важният проект, по който се работи още от първия ден на правителството и за който МРРБ и АПИ имат ангажимент е завършване на автомагистрала „Хемус“. За нейното доизграждане е съставен стриктен график с дейности и срокове. Убедена съм, че при спазването му и добра организация е напълно реалистично до 2024 г. да имаме изцяло изградена автомагистрала от София до Варна\", изтъкна строителният министър.  По думите ѝ автомагистрала „Хемус“ ще изпълнява функциите на главна пътна комуникация в Северна България, която ще осигурява връзките на столицата и големите градски центрове и ще подобри достъпността до инфраструктурните проекти с международно значение. „Още от миналата година общо над 25 км от северната магистрала са в активно изпълнение“, уточни Аврамова. По думите ѝ за обекта между Ябланица и Боаза има сключен договор от 2017 г. за изпълнение на строително-монтажните работи. „Към днешна дата имаме 75% общо изпълнение на обекта. Срокът е 910 дни. За участъка 16 км между Буховци и Белокопитово има сключен договор“, допълни още Аврамова.  Тя допълни, че са одобрени през декември 2018 г. допълнителни разходи по бюджета на МРРБ в размер на близо 1,350 млрд. лв. за изграждане на участъка от Боаза до пътния възел Русе - Велико Търново. Новата магистрала „Европа“ е ключов проект, каза още министърът по време на изслушването си в парламента.  „Предстои избор на изпълнител за консултантската услуга във връзка с проектирането и строителството. На 15 февруари е сключен договор на стойност 9240 лв. за провеждане на одит по пътна безопасност на проекта. Индикативната стойност обща за проекта е малко над 177 млн. лв. Финансира се частично 24,77% по механизма за свързване на Европа в сектор „Транспорт“. „Одобреното финансиране е 40 258 818 лв. с ДДС, като съгласно решение на Министерски съвет останалите средства за цялостната реализация на проекта, се предвижда да бъдат осигурени с бюджета на Република България“, обясни министърът. „Голяма е мобилизацията за реализация на проекта от Мездра до Ботевград. Очаква се решението на комисията за избор на изпълнител за допълнително проектиране и строителство на лот 1 от проекта с дължина 19,36 км, с индикативна стойност 147, 6 хил. лв. с ДДС“, обясни Аврамова. Министърът посочи, че Лот 2 на пътя Мездра – Ботевград е с дължина 13,43 км. Тя уточни, че в случай, че решенията не бъдат обжалвани, строителството ще започне веднага след сключване на договори с избраните изпълнители.   ", "date": "2019.03.21", "title": "Петя Аврамова: Предвиждаме автомагистрала „Струма“ да бъде завършена напълно през 2023 г."}
{"url": "http://epicenter.bg/article/-Arteks-Inzhenering--Nyamame-nuzhda-ot-politicheski-tlasak--za-da-pravim-biznes-/178229/4/0", "text": "Ние сме перфекционисти както в архитектурното проектиране на жилищни сгради, така и в строителния процес като цяло и затова нямаме нужда от политически тласък, за да правим бизнес. Това се казва в отворено писмо до медиите на \"Артекс Инженеринг\", фирмата, чиито апартаменти са закупени от хора от ГЕРБ,  Оттам допълват, че името им е било замесено в чужд медиен сценарий.  Ние градим жилища за поколение напред. Българските политици – бивши, настоящи и бъдещи, планират живота ни само в рамките на своя мандат. И това е голямата разлика между всеки отговорен бизнес и политическата класа, посочват още в позицията си.    „Името на нашата чисто българска строително-инвестиционна компания – „Артекс Инженеринг АД”, която от 25 години на пазара е синоним на качество, коректност и законност попадна в чужд медиен сценарий.  В хилядите проектирани и построени от нас жилища живеят семейства с различни професии. За компанията ни никога не е било приоритет какво е служебното положение и политическите пристрастия на клиентите ни. Всеки, който познава нашите проекти и механизма на продажби, ще потвърди, че законът и пазарните правила, са тези, които от 25 години държат „Артекс” в най-светлата част на строителната индустрия.  Ние сме перфекционисти както в архитектурното проектиране на жилищни сгради, така и в строителния процес като цяло и именно това е разпознаваемият почерк на „Артекс”.  Именно затова ние нямаме нужда от политически тласък, за да правим бизнес. Един дом, който изгражда „Артекс”, е за десетилетия напред, в който да живеят поколения наред. Проектираме и строим като за внуците и правнуците на клиентите си.  За съжаление, българските политици – бивши, настоящи и бъдещи, планират живота ни само в рамките на своя мандат. И това е голямата разлика между всеки отговорен бизнес и политическата класа.  В тази връзка „Артекс” очаква да не бъде въвличан в предизборна риторика, защото нашият сериозен авторитет е само на архитектурно-строителния, а не на политическия терен. Ако има съмнение за законността на която и да е направена сделка с клиентите на „Артекс”, контролните органи могат да проверят – всички документи са на тяхно разположение.  За „Артекс” най-важното е всяко семейство, всеки наш клиент да получи дом на хармония, мир и радост, проектиран и построен с професионализъм и изключително качество по световните стандарти от компанията ни. Тогава считаме, че сме изпълнили предоставената ни мисия и сме оставили истински достойна диря за благото на гражданското общество и България”.  ", "date": "2019.03.21", "title": "„Артекс Инженеринг”: Нямаме нужда от политически тласък, за да правим бизнес "}
{"url": "http://epicenter.bg/article/Spetsprokuraturata-povdigna-obvinenie-na-kmeta-na-Cherven-bryag/178167/3/0", "text": "Специализираната прокуратура повдигна обвинение за длъжностно престъпление на кмета на Червен бряг Данаил Вълов.  Специализираната прокуратура привлече към наказателна отговорност кмета на Червен бряг Данаил Вълов. Той е обвинен за длъжностно престъпление, за това, че през 2017 г., като публичен възложител по Закона за обществените поръчки, е нарушил служебните си задължения. Без да са били налице основанията в закона, е прекратил обществена поръчка за доставка на топъл обяд за социално слаби в Червен бряг и гр. Койнаре, като по този начин е облагодетелствал две свързани с него фирми. Вълов бе задържан (по Закона за МВР) на 20 март 2019 г. при провеждане на действия по досъдебно производство на Специализираната прокуратура, извършени от следователи в отдел „Следствен“ на СП и подпомогнати от служители на КПКОНПИ и МВР. След като му бе повдигнато обвинение и взета паричната гаранция в размер на 75 000 лева, Вълов бе освободен. Предстои Специализираната прокуратура да поиска от Специализирания наказателен съд да бъде отстранен от длъжност.  По време на операцията бяха задържани до 24 часа и петима служители в общината, участвали в обществената поръчка. След разпит те също бяха освободени. За момента имат качеството на свидетели по делото.    ", "date": "2019.03.21", "title": "Спецпрокуратурата повдигна обвинение на кмета на Червен бряг"}
{"url": "http://epicenter.bg/article/Varhovniyat-kasatsionen-sad-sprya-deloto-za-tsarskite-imoti-/178179/3/0", "text": "За първи път Върховният касационен съд спря дело по т.н. Царски имоти, предаде бТВ. Висшите магистрати разгледаха казуса със собствеността на двореца „Царска Бистрица”.  Сега Конституционният съд трябва да отговори на въпроса на какво основание преди години е върнал имотите на Симеон Сакскобурготски с отмяна на еднократен закон.  След това да се вземе решение на кого е \"Царска Бистрица\".  Това решение може да повлияе на всички други съдебни решения за собствеността на имотите на Сакскобурготски.  Все още нерешено например, е делото за двореца \"Врана\", което едва след месец ще бъде гледано от Апелативния съд.  В последните си коментари за bTV Симеон Сакскобургготски беше категоричен, че за дворците „Царска Бистрица” и „Врана” има най-много документи и поне за тях собствеността трябва да е безспорна.   ", "date": "2019.03.21", "title": "Върховният касационен съд спря делото за царските имоти (ВИДЕО)"}
{"url": "http://epicenter.bg/article/Spetsprokuraturata-predade-na-sad-Mityo-Ochite-i-oshte-12--sred-koito-e-i-dashterya-mu-/178200/3/0", "text": "Специализираната прокуратура внесе в Специализирания наказателен съд обвинителен акт срещу Димитър Желязков като ръководител на организирана престъпна група за изнудване, принуда чрез заплахи, палежи и разпространение на наркотици, действала от януари 2013 г. до 2 август 2018 г. в Бургас, Ямбол, Несебър и \"Слънчев бряг“,  На съд по същото дело са предадени още 12 лица. Деветима от тях - за участие в ръководената от Желязков група, а 3-ма за престъпления, извършени по поръчение на групата. Сред обвиняемите участници е и дъщерята на Желязков – Станислава, обвинена за събиране на \"такса спокойствие“ от таксиметрови фирми и собственици на търковски обекти в курорта \"Слънчев бряг“.  Освен като ръкводител на организирана престъпна група, Желязков ще отговаря за 9 деяния, извършени от него и от останалите обвиняеми по негово лично разпореждане.  От създаването на групата през януари 2013 до края на 2017 г. участниците получили само от две собственички на погребални агенции в Бургас близо 72 000 лв. \"такса спокойствие“. Чрез заплахи те били принудени да плащат по 150 лв. за всяко погребение, като се \"отчитали“ на групата на всяко 10-о число от месеца. “Ако не ми дадеш парите веднага ще има чупене на капачки, нали знаеш?“, \"... ако спреш да плащаш ще съжаляваш - последствията ги знаят всички“. Само през 2013 г. събраната \"такса“ възлязла на 20 100 лева.  Когато в началото на следващата година те отказали да плащат, едната от тях била заплашена с пистолет в лицето: “Дължиш ми по 150 лв. за погребение... Жива няма да те оставя-не го ли разбра? Ей сега затварям вратата и те почвам. Ей сега ще те обезобразя. Ще те оставя без лице, бе! Давай парите ... мастийо долна“. След случката плащанията продължили.  \"Такса охрана“, но и \"Такса рекет“ бил принуден да отчита на групата предприемач от Ямбол. Най-напред той бил заставен да приеме обектите му в града да бъдат охранявани от \"Аркус Сигурност Бургас“ ООД – фирмата, в която Димитър Желязков е бил назначен на длъжност експерт по сигурността.  “Остави джипа - виж децата ти. Не можеш да ги пазиш непрекъснато. Има лоши хора – може да им се случи нещо лошо – я ще вземат да ги отвлекат, я някоя беля ще направят“, \"съветвали“ бизнесмена хората на Желязков. Иначе \"няма да бъдат отвличани децата ти, няма да ти бъдат палени коли“, няма “да ти счупят стъкло на заложната къща или на офиса... да хвърлят нещо вътре и да ги запалят“.  Таксата за охрана за обектите на предприемача в града била 2520 лв. месечно. Освен нея обаче, той трябвало да плаща на групата и \"Такса рекет“. От 2013 г. до началото на 2018 г. въпросната такса плавно се покачвала, за да достигне до 45 000 лв. месечно. Когато бизнесменът отказвал да плаща повече, му показвали снимката на детето, или отправяли му смъртни заплахи на самия.  Бизнесмен от Бургас пък бил изнудван да се откаже от дяловете си в успешно търговско дружество в полза на групата, както и да продаде на ниска цена своите дялове във фирма, стопанисваща казино в Слънчев бряг. Отказът довел до опожаряване на казиното и личния автомобил на бизнесмена.  На друг предприемач от Бургас Желязков наложил \"глоба“ от 250 000 лева, защото отказал да плаща такса \"рекет“, заплашен бил и с убийство.  В част от случаите Желязков лично участвал в рекетирането на набелязаните от него жертви. За извършените от него престъпления законът предвижда до 15 г. затвор, глоба от 5 до 10 хиляди лева и конфискация на една втора от имуществото му.  ", "date": "2019.03.21", "title": "Спецпрокуратурата предаде на съд Митьо Очите и още 12, сред които е и дъщеря му "}
{"url": "http://epicenter.bg/article/Spetsprokuraturata-protestira-parichnata-garantsiya-na-Minyu-Staykov-/178212/3/0", "text": "Специализираната прокуратура протестира определението на Специализирания наказателен съд от 18 март 2019 г., с което мярката за неотклонение на Миню Стайков \"задържане под стража“ бе изменена в \"парична гаранция“ от 500 000 лева.  Със същото определение в по-лека бе изменена и мярката за неотклонение \"задържане под стража“ на другия обвинен по делото Иван Димитров – в гаранция в пари от 50 000 лв.  Прокуратурата предлага Апелативния специализиран наказателен съд да потвърди взетите най-тежки мерки за неотклонение и за двамата обвинени.  Стайков и Димитров бяха задържани с други лица на 5 септември 2018 г. и обвинени за участие в организирана престъпна група за пране на пари, данъчни престъпления и продажба на акцизни стоки без бандерол.  ", "date": "2019.03.21", "title": "Спецпрокуратурата протестира паричната гаранция на Миню Стайков "}
{"url": "http://epicenter.bg/article/Interpol-sprya-izdirvaneto-na-zhenata-i-dashteryata-na-Tsvetan-Vasilev--prokuraturata-protestira-/178233/3/0", "text": "Мотивите, вписани в решението на Комисията за контрол на данните на Интерпол да спре да издирва дъщерята и съпругата на Цветан Василев създават опасен прецедент. Такова е   във връзка с пуснатата в публичното пространство информация, че Антоанета и Радосвета Василеви са били заличени от базата данни на международната организация.  От държавното обвинение уточняват още, че решението на Комисията на Интерпол е взето още на 30 януари 2019 година, като българската страна е била уведомена за него на 13 февруари 2019 г. чрез Дирекция \"Международно оперативно сътрудничество\" (ДМОС) към МВР, след което прокуратурата е изпратила своето възражение. В него държавното обвинение сочи, че решението е в противоречие със статута и функциите на организацията, \"защото се основава на мотиви, свързани с обсъждане на обвиненията по същество, което е правомощие само на наказателен съд\".  \"Обвързването на доводите с обвиненията срещу Цветан Василев е неоснователно, защото не е отчетено, че наказателното производство по отношение на него е вече в съдебна фаза, за което Генералният секретариат на Интерпол е уведомен \", смятат още от прокуратурата по отношение на отказа на Интерпол да продължи да издирва Василеви.  На 13.02.2019 г. чрез ДМОС - МВР , прокуратурата е била уведомена за решението на Комисията за контрол на данните на Интерпол, взето на закрито заседание на 30.01.2019 г., за заличаване на личните данни на Антоанета Василева и Радосвета Василева от базата данни на Интерпол.  След запознаване със съдържанието на това уведомление и с мотивите за взетото решение, Прокуратурата на Република България е отправила официално възражение до Комисията за контрол на данните при МОКП Интерпол. В него се изразява несъгласие с направените констатации от страна на конкретния състав на Комисията, взел това решение. Подчертава се, че то се основава само на твърденията на засегнатите лица и на направените от тях възражения, без въобще да е обсъдена позицията на държавното обвинение. Изразено е категорично становище, че взетото решение е в противоречие със статута и функциите на Интерпол, защото то се основава на мотиви, свързани с обсъждане на обвиненията по същество, което е правомощие само на наказателен съд.  Обвързването на доводите с обвиненията срещу Цветан Василев е неоснователно, защото не е отчетено, че наказателното производство по отношение на него е вече в съдебна фаза, за което Генералния секретариат на Интерпол е уведомен. Казусите с Антоанета Василева, Радосвета Василева и Цветан Василев досега са били обект на всеобхватен обмен на данни между Комисията и ДМОС – МВР, неприсъщ за множество други казуси.  Категорично се възразява срещу твърдението за наличие на политически мотиви за наказателно преследване, като се поддържа позицията, че всеки опит на Комисията /на неин състав/ да преценява основателността на обвиненията и да прави правни изводи противоречи на правомощията й и въобще на статута на международната организация. Поради тези и други аргументи и на основание чл. 42 ал. 1-3 от Статута на Комисията за контрол на данните на Интерпол, Прокуратурата на Република България настоява за ревизия на решението Комисията, взето на закрито заседание на 30.01.2019 г.  Осъществена е координация с ръководството на МВР с цел конкретния казус, създаващ опасен прецедент, да бъде поставен за обсъждане в Генералния секретариат на Интерпол.   ", "date": "2019.03.21", "title": "Интерпол спря издирването на жената и дъщерята на Цветан Василев, прокуратурата протестира "}
{"url": "http://epicenter.bg/article/Stanishev-kam-liderite-ot-levitsata--Paketat--Mobilnost--razdelya-Evropa-/178222/2/0", "text": "Днес лидерът на ПЕС Сергей Станишев бе домакин на традиционната координационна среща на левите премиери преди Европейския съвет в Брюксел. На срещата присъстваха премиери на шест европейски държави, еврокомисари и партийни лидери от Партията на европейските социалисти, включително Джереми Корбин, лидер на британските лейбъристи. Социалистите обсъдиха последните развития около Брекзит, както и предстоящите европейски избори.     По време на срещата, президентът на ПЕС Сергей Станишев обърна специално внимание и на темата за пакета „Moбилност” часове след като стана ясно, че по настояване на Групата на либералите в ЕП - АЛДЕ той ще бъде разгледан и гласуван следващата седмица в Страсбург по време на пленарната сесия на Европейския парламент.  Станишев отправи призив към премиерите и лидерите на левите партии да убедят своите евродепутати да отхвърлят спорните текстове в новото европейско законодателство, които ще ощетят държавите от Източна Европа за сметка на „старите“ страни-членки. Според него, разумен компромис може да бъде постигнат едва след изборите за Европейски парламент.     „В настоящия си вид пакетът „Мобилност” разделя Европа, тъй като наред с мерки за подобряване на условията на труд на шофьорите, са налице и редица протекционистки елементи, които целят ограничаването на достъпа до европейския пазар. Това е поредната разделителна линия, която е в услуга единствено на крайнодесни и националистически движения.     В Европейския парламент разделенията остават на географски и национален принцип, а не на партиен. Семейството на социалистите обаче, трябва отново да застане на страната на единството и солидарността в ЕС и категорично да се противопостави на националните егоизми и тезата за Европа на няколко скорости“, заяви Станишев.  Лидерите от ПЕС обсъдиха и следващите стъпки, които ЕС ще предприеме относно Брекзит, след поисканото отлагане до 30 юни от Тереза Мей.  „Дори след като сделката на Тереза Мей, обречена от поставените от самата нея червени линии, беше отхвърлена с рекордно мнозинство от Британския парламент, тя не се вслуша в призивите на лейбъристите за по-близко сътрудничество с ЕС. Нейната цел е преди всичко да запази властта си, включително в собствената си партия, както и да не допусне провеждане на европейски избори във Великобритания, защото това може решително да наклони везните в европейските институции. Тя трябваше да обърне повече внимание на ефекта от Брекзит върху британската икономика и отражението върху правата на британските и европейските граждани.  ЕС няма как да се съгласи на отсрочка, само за да продължат опитите на Мей за овладяване на собствената й партия. Всяко отлагане трябва да бъде добре обосновано, a опитът за налагане на сделка, отхвърлена вече два пъти, със сигурност не е достатъчно добра причина. Изходът може да бъде само един - дългосрочно отлагане на Брекзит с цел нови парламентарни избори или нов референдум”, заключи лидерът на ПЕС.   ", "date": "2019.03.21", "title": "Станишев към лидерите от левицата: Пакетът “Мобилност” разделя Европа!"}
{"url": "http://epicenter.bg/article/Kaloyan-Pargov--Darzhavata-e-dlazhna-da-zashtiti-taksimetroviya-bransh-ot-neloyalnata-konkurentsiya/178224/2/0", "text": "Държавата е длъжна да защити таксиметровия бранш от нелоялната конкуренция. Това заяви председателят на БСП - София и на групата на социалистите в СОС Калоян Паргов пред събралите се на протест шофьори на таксита на площада пред храма \"Св. Александър Невски\". Лидерът на левицата в София подкрепи справедливия им протест срещу нерегламентираните превози през популярна онлайн платформа и покани техни представители да присъстват идната седмица на заседанието на Комисията по транспорт и туризъм в СОС, на която той е заместник-председател. Калоян Паргов се ангажира да повдигне отново всички въпроси, които ги вълнуват, и заедно да обсъдят възможностите за решаването им.  \"Позицията на БСП винаги е била в посока полагане на необходимите усилия, за гарантиране сигурността, качеството и комфорта на таксиметровата услуга, каза Калоян Паргов пред протестиращите шофьори. - Това минава през стриктно спазване на Закона за автомобилните превози, както и през утвърдените от СОС минимални и максимални тарифи за дейността, приетия с бюджета на СО за 2019 година размер на патентен данък и необходимите разрешителни за извършване на таксиметров превоз в столицата\".  Калоян Паргов добави, че с общинските съветници от групата на БСП в СОС настояват компетентните държавни органи да предприемат спешни мерки и да преустановят нерегламентираните таксиметрови превози в столицата и страната. \"В края на миналата година таксиметровите шофьори дойдоха на среща с нас в централата ни, защото не бяха чути от управляващите за тарифната политика, припомни Калоян Паргов. - Днес отново им казах, че начинът да постигнат успех в отстояването на правата им е да покажат, че са единни и да се борят. Заявих, че имат пълна подкрепа от мен в битката им срещу сивия сектор и нелоялната конкуренция. Сега КЗК и ДАИ трябва да си свършат работата. Защото всички искаме таксиметровата услуга да е бърза, удобна и качествена. В много държави таксиметровите шофьори имат и социални функции, за което използват и специални условия за движение. Правилата, които в момента съществуват в България за таксиметровите шофьори, трябва да бъдат спазвани, да има контрол и да бъдат прецизирани там, където е необходимо. Защото шофьорите на таксита трябва да получават справедливо възнаграждение за труда си, да работят спокойно, за да може да гарантират качество и сигурност на предлаганата услуга\".  ", "date": "2019.03.21", "title": "Калоян Паргов: Държавата е длъжна да защити таксиметровия бранш от нелоялна конкуренция"}
{"url": "http://epicenter.bg/article/Zapochna-Evropeyskiyat-savet-s-uchastieto-na-Borisov--SNIMKI-/178225/2/0", "text": "Започна работната сесия на Европейския съвет във формат ЕС-27 в Брюксел, в която участва премиерът Бойко Борисов, съобщи пресцентърът на \"Дондуков\" 1. Държавните и правителствени ръководители обсъждат последните събития след нотификацията от Обединеното кралство съгласно член 50, пише в съобщението от пресслужбата на правителството.   Епицентър.бг припомня, че британският премиер Тереза Мей поиска одължаване на срока за напускане до 30 юни. По график Обединеното кралство трябва да напусне ЕС на 29 март.  ", "date": "2019.03.21", "title": "Започна Европейският съвет с участието на Борисов (СНИМКИ)"}
{"url": "http://epicenter.bg/article/Ognyan-Minchev--Zameryaneto-s-evtini-apartamenti-shte-prodalzhi-/178226/2/0", "text": "„Няма съмнение, че вече сме в предизборна ситуация“, каза пред БНР политологът Огнян Минчев, като коментира ежедневните скандали и компромати в публичното пространство.  „За пореден път се срещаме с феномена на политическа кампания, която изцяло е центрирана върху динени кори, въпреки че става дума за европейски избори“, уточни Минчев в предаването „Нещо повече“.  По думите му публиката трябва да бъде информирана какво се случва в Европа, какво ние да предложим или да очакваме от Европа, какъв е нашият интерес, но ще се разминем с такъв вид кампания.  Според Минчев гражданите очакват публична позиция на управляващите по скандалите, защото „замерянето с евтини апартаменти ще продължи“.  Във връзка с договорената обща европейска листа на ГЕРБ и СДС и състоянието на десницата политологът заяви, че проблемите на десните партии в българската публичност са силно преекспонирани:  „Досадно е да се опитваме да представяме като новини неща, които от десетилетия са непроменени“.  ", "date": "2019.03.21", "title": "Огнян Минчев: Замерянето с евтини апартаменти ще продължи "}
{"url": "http://epicenter.bg/article/Maya-Manolova--Shte-stoya-do-meditsinskite-spetsialisti--dokato-badat-izpalneni-spravedlivite-im-iskaniya-/178227/2/0", "text": "„Ще стоя до медицинските специалисти, докато бъдат изпълнени справедливите им искания. За тях се сещаме, когато имаме нужда от помощ, когато ние сме в беда. Сега те имат нужда от помощ и подкрепа. За това съм тук, да ги подкрепя.“   Това каза омбудсманът Мая Манолова на националния протест на медицинските специалисти пред Министерството на здравеопазването в София.  По думите й проблемите на съсловието са трупани с години, но е дошло времето за тяхното разрешаване, защото положението на професионалистите по здравни грижи е станало нетърпимо. „Отговорността е пред цялото общество, пред тези, които управляват държавата и няма как медицинските специалисти да бъдат заблудени или излъгани. Това, което искат е абсолютно справедливо и трябва да им бъде дадено“, отсече омбудсманът.  Тя подчерта, че вчера, заедно с протестиращите, се е срещнала с министъра на здравеопазването Кирил Ананиев, където е начертан план за решаване на проблемите, но това, с което трябвало да се започне незабавно е изготвянето на методика за формиране на възнагражденията на медицинските специалисти. „Би следвало ръководството на здравното министерство да разбере, че имаме нужда от тези специалисти, трябва да ги задържим в България и трябва да се направи всичко възможно техните искания да бъдат удовлетворени“, отбеляза общественият посредник.  Манолова акцентира, че професионалистите по здравни грижи няма да отстъпят от своите искания за минимална стартова заплата, върху която, съобразно квалификация и положен труд, да им бъдат начислявани добавки.  „Трудът им е подценен, заплащането им е унизително - минимална работна заплата за хора с квалификация, за хора, които извършват отговорен, високоспециализиран труд, за хора, в чиито ръце ние сме поверили живота и здравето си. Мисля, че тази професия е безценна и трябва да бъде защитена. Държавата, управлението трябва да я подкрепят“, категорична бе Манолова. Тя повтори, че ще стои до медицинските специалисти, докато техните искания бъдат осъществени, но допълни, че сред тези искания има и такива, които не могат да се случат в близките месеци, но медицинските стандарти и клиничните пътеки трябва да бъдат променени, за да се остойности сестринският труд, включително и за да имат стимул ръководителите на болници да плащат на специалистите.  „Медицинските стандарти означават качество на медицинската грижа“, заключи омбудсманът. Манолова коментира и сигналите за натиск, оказван върху протестиращите професионалисти по здравни грижи.  „Изразих публична позиция на възмущение и осъждане на натиска, който се осъществява върху медицинските специалисти, които протестират. Смятам, че това са срамни действия, излагащи за ръководители на болници и представители на мести власти, които си позволяват да натискат хората да не протестират. Правото да изправиш своето мнение и правото на протест са основни конституционни права“, завърши омбудсманът.  По-рано пред деня общественият защитник подкрепи и националния протест на медицинските сестри в Кюстендил.  ", "date": "2019.03.21", "title": "Мая Манолова: Ще стоя до медицинските специалисти, докато бъдат изпълнени справедливите им искания!"}
{"url": "http://epicenter.bg/article/Ninova-privetstva-mladezhi-ot-balkanskite-strani-na--quot-Pozitano-quot--20-/178228/2/0", "text": "Председателят на БСП Корнелия Нинова ще се срещне с лидери на младежки леви организации от Балканите на \"Позитано\" 20, съобщиха от пресцентъра на социалистическата партия.   Балканска кръгла маса, чиято основна тема ще бъде „Участието на младите във формирането на политика” събира лидери на балкански младежки леви организации в София. Форумът ще продължи три дни – от 21 март до 24 март 2019 г. Участие в срещата ще вземат представители от Сърбия, Северна Македония, Албания, Черна гора и Босна и Херцеговина. Ще присъстват гости и от Швеция. Домакини на събитието са Младежко обединение в БСП и ЕЛМА. В дискусията ще вземат участие председателят на НС на БСП – Корнелия Нинова, Елена Йончева- водач на листата на БСП на предстоящите европейски избори и народни представители от ПГ на „БСП за България”. ", "date": "2019.03.21", "title": "Нинова приветства младежи от балканските страни на \"Позитано\" 20!"}
{"url": "http://epicenter.bg/article/-quot-D-39-21-quot--Remontat-na--quot-Graf-Ignatiev-quot--i--quot-Solunska-quot--e-nesavmestim-s-iziskvaniyata-za-dostapna-sreda-/178230/2/0", "text": "Партия \"Движение 21\" излезе със специална позиция, посветена на достъпната градска среда.      ", "date": "2019.03.21", "title": "\"Д'21\": Ремонтът на \"Граф Игнатиев\" и \"Солунска\" е несъвместим с изискванията за достъпна среда!"}
{"url": "http://epicenter.bg/article/Antikoruptsionniyat-fond-oproverga-Tsacheva-s-dokumenti/178231/2/0", "text": "Антикорупционният фонд уличи правосъдния министър Цецка Цачева в премълчаване на важни факти и обстоятелства около чисто новото жилище в блока на Цветан Цветанов, купено също като него на невъзможно ниска цена за простосмъртни граждани.   От фонда вадят документи, с които доказват твърденията си - нотариалните актове на сделките, с които провалената \"майка на нацията\" председателя на културната комисия в парламента Вежди Рашидов също са се оказали новодомци благодарение на строителната фирма Артекс.   По повод твърденията на Цачева, че става дума за спекулативна информация от страна на АКФ, от фонда категорично заявяват, че цената, която са публикували е тази, посочена в нотариалния акт от 27 юли 2018 г. и че според документа това е “окончателната и действителна цена”. В този документ за собственост няма договорени никакви допълнителни плащания, посочват от АКФ.   Според фонда твърдения, че тепърва щял да се оформи окончателен нотариален акт не отговарят на разпоредбите на българското доказателство и е юридически невъзможно да се сключи втори “окончателен” нотариален акт за прехвърляне на собственост.   Ето и цялата позиция на Антикорупционния фонд: След твърденията на министър Цачева за “спекулативна информация на Антикорупционния фонд” за цената на придобиване на нейния имот от фирма “Артекс”, както и че има направени плащания по предварителен договор от 2017 година (както и ангажименти за последващи такива, които променят крайната цена), публикуваме нотариалните актове и за двете сделки - на министър Цачева и депутата Рашидов. Заличени са единствено личните данни и подписите. Твърденията на министъра на правосъдието по казуса са меко казано спорни и заслужават специален коментар:   Цената, която сме публикували е тази, посочена в нотариалния акт от 27 юли 2018г. , където се посочва, че това е “окончателната и действителна цена”. В този документ за собственост няма договорени никакви допълнителни плащания. Дори да се приеме, че посочената в нотариалния акт е само за имот в “груб строеж”, това влиза в сериозно противоречие както с оферираните цени от фирмата-строител, така и с обичайните имотни цени за района дори за този етап на строителство.   Ако г-жа Цачева е уговорила допълнителни плащания с Артекс, които следва да бъдат платени месеци след това (в края на май 2019г. по нейните собствени думи), логичният въпрос е защо това не е отразено в нотариалния акт, каквато и е обичайната практика и както е направено от Рашидов пропъртис ЕООД (вижте приложения документ). Припомняме и че на наш изричен въпрос относно цената преди нашата публикация не беше получен отговор.   Твърдения като “оформяне на окончателен нотариален акт с отразяване на всички плащания” са юридически необосновани и не отговорят нито на законодателството, нито на нотариалните практики.    С въпросния нотариален акт от 27 юли е прехвърлена собствеността върху апартамента срещу сумата от 138 хиляди евро и е юридически невъзможно да се сключи втори “окончателен” нотариален акт за прехвърляне на собственост.  ", "date": "2019.03.21", "title": "Антикорупционният фонд опроверга Цачева с документи"}
{"url": "http://epicenter.bg/article/Hasan-Ademov--Izlizane-na-DPS-ot-parlamenta-oznachava-edno---predsrochni-parlamentarni-izbori--VIDEO--/178232/2/48", "text": "Излизане на ДПС от парламента означава едно - предсрочни парламентарни избори при всички положения, независимо от тази нова структура (на управляващите) с Воля и т. н. Но за нас по-важният въпрос е не кога ще има предсрочни парламентарни избори, а за нас важният въпрос е какво се случва след изборите. Защото ние не сме съгласни с принципа \"стани да седна\". И идва другата политическа партия, без държавата да има приоритет, както беше преди 15 г., когато държавата бе обединена около стратегически приоритети - членство в НАТО, членство в Европейски съюз. Това заяви в предаването \"Всичко коз\" по Канал 3 депутатът от ДПС Хасан Адемов, председател на социалната комисия в парламента, по повод изявление на лидера на социалистите, че движението крепяло парламента.  Той изтъкна, че през последните десетина години социалистите се опитват да пришиват ДПС към ГЕРБ, които, от своя страна пришиват движението към БСП.  \"Ние обаче сме самостоятелна, автономна политическа сила, и изпълняваме нашата програма, каквато е заявена в предизборната кампания. Независимо от конюктурните политически цели на другите партии, пришивайки ни към едната или другата, за да могат да извлекат някакви политически дивиденти, чисто конюктурни цели, които нямат стратегически характер. Не на последно място сегашната фиксация на колегите от БСП върху ДПС, в опит да ни пришият към ГЕРБ, е със съвършено ясна цел - да може да се привлече популистки, националистически вот, който е разочарован от ОП, той се чуди в момента накъде да се ориентира и пришивайки ДПС към ГЕРБ се опитват да го привлекат към тях\", обобщи Хасан Адемов.  Той припомни, че преди президентът Радев да призове за създаване на стратегически съвет, ДПС са определили стратегическите приоритети пред страната ни.  \"Преди президентът да направи това, ние заявихме, че страната има нужда от ясни стратегически приоритети, от ускорена програма за икономическо развитие. И ние искаме останалите политически сили да кажат - ето ги тези два приоритета, около които трябва да се обединим. Ние казваме да има един или два или три стратегически приоритета, които всяко следващо правителство да следва, за да може страната да върви напред. Иначе нека да си има опозиция, нека всеки да си има програма, но нека да има един или два стратегически приоритета. Какви да бъдат те? Да имаме догонващо икономическо развитие\", посочи бившият министър на труда и социалната политика.  \"Нямаме нищо против всяка партия да направи или визия, или програма, или каквото и да е. Ако официално те заявят това са нашите приоритети, нашата програза за преструктуриране на икономиката, ако те кажат, това са нашите приоритети, това са вашите, и да извлечем два или три около които да се обединим\", предложи Хасан Адемов.  За обещаната минимална пенсия от 240 лв. в края на сегашния мандат след срещата между парламентарните групи на ГЕРБ и Воля, той бе категоричен: \"Най-притеснителното е, че управляващите, без да са променили закона, говорят за минимални пенсии от 240 лв., и то с формацията на господин Марешки, при положение, че имат легален, официален партньор в управлението (Обединени патриоти\", които са обещали 300 лева. Дискусията за минималния размер на пенсията е изключително сериозна, защото минимален размер получават хората, получавали минимални доходи. Увеличаването на минималната пенсия минава през изключително сериозна дискусия, защото се нарушават балансите в системата.  Затова винаги съм казвал, че минималната пенсия за стаж и възраст, когато тя е под линията на бедност, държавата да има фонд, който да компенсира всички тези, които примерно нямат имущество, без допълнителни доходи, нямат възможност да стигнат линията на бедност - те да бъдат подкрепени. Това, ако може да стане, е най-добре\", пожела г-н Хасан Адемов.   ", "date": "2019.03.21", "title": "Хасан Адемов: Излизане на ДПС от парламента означава едно - предсрочни парламентарни избори (ВИДЕО) "}
{"url": "http://epicenter.bg/article/Prof--Mihail-Konstantinov--Politicheskata-klasa-tryabva-da-svikne-s-misalta--che-ne-e-nedosegaema-/178238/2/0", "text": "Политическата класа трябва да свикне с мисълта, че не е недосегаема. Това каза за предаването „Това е България“ на Радио „Фокус“ проф. Михаил Константинов, коментирайки темата с апартаментите на властта. Според него незабавно трябва да има произнасяне по законността на сделките за апартаментите, които вероятно ще се окажат законни, но обществото очаква и партийна политическа оценка за тяхната моралност.  В момента има стрелба по високите етажни на големите партии, коментира той и добави, че зад залповете могат да стоят в очакване два нови политически проекта, за които анализаторите говорят.  “Политически проект около г-н Слави Трифонов и „Шоуто на Слави“ с острие г-жа Мая Манолова. Това е един много интересен проект, който ще се реализира и той според анализаторите има шанс да промени някои от нещата в политическата действителност на България. Този проект няма да се реализира за евроизбореите, а ще се изчака като първа проява на това нещо местните избори. Другият проект – това е да кажем партия, която негласно се подкрепя от сегашния президент. Това няма как да стане за такава партия специално, но може негови хора от президентството да излязат и да направят партия, за която ще се знае, че е подкрепяна от Румен Радев и така ще се направи опит за преливане на авторитет - от авторитета на президента към една политическа сила, която се свързва с него“, каза той.  Професор Константинов каза още, че такива структури могат да се възползват от пораженията, които БСП и ГЕРБ взаимно си нанасят, като добави, че тези 2 формации няма как да се появят едновременно, защото и двете ще се борят за гласовете на едни и същи хора. Българите са ядосани и са готови да дадат властта на нов политически играч, добави още той.  Политическата класа реже целия клон, на който стои, коментира проф. Константинов. Оказва се, че ръководствата на големите партии са пълни с хора, купили апартаменти на ниски цени, каза проф. Константинов, като добави, че явно политиците са забравили, че има нещо, което се нарича „Имотен регистър“ и декларации за имущество на властта. Михаил Константинов припомни излязлата информация, че и кадри на БСП са купували жилища на 4 пъти по-ниска цена.  Той заяви, че причините за това могат да бъдат две:  „Първото е - пишете данъчната оценка, за да спестите държавната такса, която трябва да платите и съответно данъците, които дължите върху жилището, което означава, че цената е доплатена. Другият вариант е, че всъщност е получен подарък от фирмата - производител. Двете хипотези не са лицеприятни. Аз очаквам в съвсем скоро време правоохранителните органи да се произнесат, но засега може да се каже, че тези сделки ще се окажат в рамките на закона. Силно неморални и в рамките на закона. Това засяга политическата класа, а скоро ще бъде ударена и юридическата“, прогнозира той.  Професор Михаил Константинов добави, че тук не става дума за секретна информация, защото информацията присъства в Имотния регистър и декларациите. Според него се набляга на тази информация заради евроизборите.  ", "date": "2019.03.21", "title": "Проф. Михаил Константинов: Политическата класа трябва да свикне с мисълта, че не е недосегаема "}
