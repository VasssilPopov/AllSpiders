{"url": "http://epicenter.bg/article/Rosen-Plevneliev--Imam-golyamo-pritesnenie---siguren-sam--che-Balgariya-shte-kupi-butikovite--quot-Gripen-quot-/165742/2/0", "text": "\"Имам голямото притеснение и съм почти сигурен, че предстои България да вземе едно изцяло погрешно решение в областта на самолетите\", заяви Росен Плевнелиев, президент на Р България (2012 - 2017). \r\n \"Аз виждам геополитика в решението дали ще се купи един, или друг самолет. На източния фланг на НАТО (Румъния, Полша, Гърция, Турция) има само Ф-16 и няма Грипен. Ако нещо се случи на изток от България, тя трябва да може да допринесе за своята и за колективната сигурност,\" уточни бившият държавен глава пред Bulgaria ON AIR. \r\n \"Друг е въпросът какви са техните коментари, доколко те са доволни от тези изтребители. Ако се закупи Ф-16, ние влизаме в клуба на тези, които ще имат способности, заедно със съседите ни, да бъдат максимално ефективни, ако нещо се случи. Ф-16 е машина, на която можете да закачите възможно най-съвременното оборудване\", уточни Росен Плевнелиев. \r\n   \r\n Според него Ф-16 е по-добър избор от геополитическа гледна точка, от гледна точка на способности и самочувствие на нашата армия. \r\n   \r\n \"Но очаквам да бъде взето друго решение,\" заяви бившият държавен глава като уточни, че очаква страната ни да закупи една \"бутикова система\" като Грипен, която дългосрочно няма да свърши работата, която се очаква от нея. \r\n", "date": "2018.10.13", "title": "Росен Плевнелиев: Имам голямо притеснение - сигурен съм, че България ще купи бутиковите \"Грипен\""}
{"url": "http://epicenter.bg/article/Parvan-Simeonov--Mashinata-na-vlastta-skartsa/165692/2/0", "text": "Машината на властта скърца и не знам дали на Борисов така му се управлява. Скърца, скърца и дори една искра може да подпали властта - чумата в Странджа и т.н. Една искра може да събори едно управление. Това заяви социологът Първан Симеонов. \r\n Може сега всичко да е наред, но травмата може да се появи след месеци, допълни той пред Нова телевизия. \r\n   \r\n Първан Симеонов коментира и последните социологически изследвания: Разликата между БСП и ГЕРБ се смалява и се дължи на износването на управляващата партия. Ако се изравнят силите горе - ще е нова политическа ситуация и говоренето ще е различно.  Ситуацията ще е нова. БСП е на максимум, няма къда де ходи. По-скоро очакваме не БСП да печели, а ГЕРБ да губи като консумира грешките си. \r\n", "date": "2018.10.13", "title": "Първан Симеонов: Машината на властта скърца"}
{"url": "http://epicenter.bg/article/Bivshiyat-saprug-na-Viktoriya-Marinova--Iskam-tozi-narod-da-se-promeni-/165694/2/0", "text": "Аз искам този народ да се промени, този народ да спре да мисли за наказания, да спре да мисли за проблемите, да спре да се оплаква, да мрънка. Това каза в ефира на bTV Свилен Максимов, бивш съпруг на зверски убитата русенска журналистка Виктория Маринова и баща на детето й.  „Предпочитам да мисля за бъдещето, както трябва да направя, за да продължим това, което Виктория започна. За мен това е най-важното в момента”, призна той. По думите му журналистката бързо в кариерата си е показала, че се интересува от социалните теми и от проблемите на хората в затруднено положение и особено на децата.  „Детектор”, предаването, от което Виктория Маринова води само едно издание, пък е било създадено с цел да се даде гласност на важните теми, за които не се говори достатъчно – като задържането на журналистите от „Биволъ” и тяхното разследване за злоупотреби с европари.  „Това е несправедливост, която няма как да бъде поправена, ако всички хора не научат това нещо – и не само да стоят пред телевизора и да гледат, но и да направят нещо по въпроса”, подчерта Свилен Максимов.  В тази връзка той призова да не търсим мъст: „Мотористите са хора с изключително свободен дух, със санкции няма да ги уплашите. Те по душа са добри хора и ако им обясните, че такива показности и походи в махалите ще доведат само до напрежение, до допълнително насилие, аз съм сигурен, че тези хора ще разберат”.  Според Свилен вариантите в момента пред нашето общество са два:  „Да продължим да мрънкаме, да искаме наказание, да правим походи в махалите, да страдат други хора, които нямат нищо общо и да гледаме как да навредим или да погледнем нещата от един друг ъгъл – че моментът за промяна е дошъл. Не е важно какво ти се случва, важно е как ти го приемаш, как реагираш на това. В този смисъл аз бих искал да направя каквото зависи от мен, за да тръгнат нещата и да се оправят”.  Той призна, че не иска да мисли за арестувания за убийството Северин Красимиров. Не вижда как извиненията на близките му ще върнат Виктория, но и не вижда кое наказание ще има такъв ефект: „Той е някакъв изверг, аз в момента го мразя страшно много, но от друга страна дори и да го убием с камъни, да го обесим, това няма да ни върне Виктория”.  ", "date": "2018.10.13", "title": "Бившият съпруг на Виктория Маринова: Искам този народ да се промени "}
{"url": "http://epicenter.bg/article/Fandakova--Razgovaryah-s-premiera-darzhavata-ili-obshtinata-da-pridobie-kashtata-na-Yavorov-/165714/2/0", "text": "\"Къщата на Яворов е част от културно-историческото наследство на София и ценен архитектурен паметник. След новината от вчера, че тя е обявена за продажба от ЧСИ, разговарях с минисър-председателя Бойко Борисов и министъра на културата Боил Банов затова общината или държавата да я придобият\", написа кметът на столицата Йорданка Фандъкова в личния си профил във фейсбук.  \"Къщата на Яворов трябва да бъде отворена свободно за граждани и пълноценно да изпълнява функцията на музей на един от най-великите български поети. Нашата задача е тя да бъде съхранена като архитектурен паметник, заедно с всички изключително ценни сбирки от ръкописи, книги и вещи на поета Пейо Яворов\", написа още Фандъкова.  \"Къщата от десетилетия е частна собственост. Поради отказ на собственика да я реставрира и поддържа съм налагала най-високата глоба от 100 хил. лв. Преди години беше направен ремонт на фасадата, по състоянието на конструкцията остава тежко\", завърши публикацията си столичният кмет.  ", "date": "2018.10.13", "title": "Фандъкова: Разговарях с премиера държавата или общината да придобие къщата на Яворов "}
{"url": "http://epicenter.bg/article/NFSB-prizovava-Balgarskata-pravoslavna-tsarkva-da-priznae-nezavisimostta-na-ukrainskata-/165715/2/0", "text": "Националният фронт за спасение на България приветства решението на Светия Синод на Вселенската патриаршия в Истанбул за обявяване за канонични Украинската православна църква и Украинската автокефална православна църква и призовава Българската православна църква да последва този пример. Това се посочва в позиция на партията, съобщиха от пресцентъра на НФСБ.  „Украйна е близка на България държава, дом на една от най-големите задгранични български общности. Българските изпълнителна и законодателна власт водят последователна политика през годините както за сближаване на българския етнос в Украйна с Родината и българския народ, така и за изграждане на трайни и устойчиви икономически, социални и културни връзки между Украйна и България.  Смятаме за критично важно Българската православна църква да се включи в този процес и последва българската държавна политика и да направи нужното, за да може украинският народ и българите в Украйна да имат своя независима Църква\", посочват от НФСБ.  „Националният фронт за спасение на България също така напомня на Светия синод на Българска православна църква, че на 21 февруари 2018 г. изпратихме призив и искане за среща по темата за канонизирането на Васил Левски за светец\", посочиха от партията. Според НФСБ до този момент, Светият синод не е отговорил на нито едно от двете.  „НФСБ продължава да смята, че обявяването на Апостола на свободата за светец е обща национална кауза, която би могла да сплоти българското общество и да остави трайна светла следа в българската историческа памет, култура и духовност\", се посочва още в позицията на партията.  ", "date": "2018.10.13", "title": "НФСБ призовава Българската православна църква да признае независимостта на украинската "}
{"url": "http://epicenter.bg/article/Rumen-Petkov--Premahvaneto-na-sakratenoto-sadebno-sledstvie-nyama-da-sposobstva-na-pravorazdavaneto-/165717/2/48", "text": "Премахването на института на съкратеното съдебно следствие няма да способства на правораздаването. Това заяви на пресконференция във Варна председателят на АБВ Румен Петков по повод искането на„ Обединени патриоти“ за отпадане на т. нар. съкратено съдебно следствие за убийства, изнасилвания и други тежки престъпления след убийството на телевизионната водеща Виктория Маринова в Русе, предаде репортер на Радио „Фокус“ – Варна.  „Премахването на института на съкратено следствие няма да реши въпроса. Въпросът е в оперативния контрол на административните ръководители. За определени протакания с години на дела няма никакво обяснение и докато продължава да не се вади пред обществото поименния състав на съдиите и прокурорите, които точат делата, няма да стигнем до никъде, но това не е въпрос на премахване на такъв тип институти“, заяви Румен Петков.  Според него ако съкратеното съдебно следствие бъде премахнато, силата на закона няма да се стовари върху извършителя на престъплението с цялата си сила.  „Когато има самопризнания, съдействие на съответните институции, има и акт на държавата. Когато има стремеж за укривателство, когато има стремеж за несъдействие на държавата, има и съответните репресивни мерки от страна на държавата, но премахването на този институт няма да способства на правораздаването. Напротив, ще доведе определен тип хора с такъв манталитет до стремежа за укриване, за неразкриване и рязко ще се редуцират пълните самопризнания със стремеж да се съдейства на държавата срещу облекчена процедура“, подчерта Румен Петков.  ", "date": "2018.10.13", "title": "Румен Петков: Премахването на съкратеното съдебно следствие няма да способства на правораздаването "}
{"url": "http://epicenter.bg/article/Ninova--Fandakova-da-napravi-vsichko-vazmozhno-obshtinata-da-pridobie-sobstvenostta-na-kashtata-na-Yavorov/165718/2/48", "text": "Жените - социалистки от град София излязоха с позиция по повод продажбата от частен съдебен изпълнител на къщата на Яворов в София. Те се обръщат към Йорданка Фандъкова с искане Общината да участва в търга и да закупи имота, съобщиха от пресцентъра на НС на БСП. Настояват общинските съветници да внесат такова предложение в комисията по култура.  Те получиха подкрепа от колежките си от Монтана, Враца и Видин на конференция в Монтана, която обсъжда демографската криза и мерките в помощ на младите семейства, майките и децата.  „Къщата музей на Пейо Яворов е паметник на културата. Яворов е един от най-ярките символи на българската култура и духовност. Призоваваме кмета Фандъкова да направи всичко възможно Общината да придобие собствеността. Тя може да я предостави за ползване на Съюза на българските писатели и това място да не пустее и да не се руши, а да се превърне в средище на българщината и духовността\", заяви председателят на БСП Корнелия Нинова, която участва в конференцията на жените - социалистки в Монтана.  ", "date": "2018.10.13", "title": "Нинова: Фандъкова да направи всичко възможно общината да придобие собствеността на къщата на Яворов"}
{"url": "http://epicenter.bg/article/Tsvetanov--Hibridnata-voyna-sled-ubiystvoto-v-Ruse-be-povedena-ot-hora--koito-ne-mileyat-za-rodinata/165719/2/48", "text": "Хибридната война с фалшиви новини след убийството в Русе бе поведена от хора, които не милеят за родината ни. Две са възможните цели на тази акция – извличането на политически дивидент или създаването на хаос. Във всеки случай обаче бе нанесена сериозна щета на имиджа на България. Това коментира пред журналисти в Банско председателят на ПГ на ГЕРБ и зам.-председател на партията Цветан Цветанов, съобщиха от пресцентъра на ПП ГЕРБ.  Според председателя на ПГ на ГЕРБ, когато има голям брой фалшиви новини и те бъдат добре презентирани пред обществото, дори и изключително сериозни политици и институции могат да бъдат заблудени и да се изказват прибързано.  „Само за 24 часа се създаде много лош облик на страната ни. Този случай би могъл да бъде използван като пример какво не трябва да правят политиците“, отчете Цветанов и призова в такива ситуации всички да се въздържат от коментари докато компетентните институции не се произнесат.  Цветан Цветанов, който е и председател на Комисията по вътрешна сигурност и обществен ред и представител на Съвместната група за парламентарен контрол на Европол в УС на Агенцията, изтъкна, че с бързите си и професионални действия българските институции, в координация с европейските служби, са опровергали критиците и са дали възможност на всеки да преосмисли позицията си.  „България е един остров на стабилност в региона. По време на европредседателството доказахме, че можем да бъдем лидер на Балканите. Нека не рушим този имидж“, каза още той.  ", "date": "2018.10.13", "title": "Цветанов: Хибридната война след убийството в Русе бе поведена от хора, които не милеят за родината"}
{"url": "http://epicenter.bg/article/Katastrofa-s-bremenna-zhena-zadrasti-Sofiya-/165700/3/0", "text": "Катастрофа с бременна жена е станала на кръстовището на булевард „Александър Малинов“ и улица „Ана Ахматова“ в столичния квартал \"Младост\", предаде Канал 3.  Инцидентът предизвика неуредици в трафика и задръсти дори и Цариградско шосе, като колоните от автомобили започват още от отбивката за Летище София.  Произшествието е между джип и лек автомобил, нанесени са материални щети, а на мястото на инцидента има полицейско присъствие.  По предварителна информация лекият автомобил е управляван от жена в напреднала бременност.  ", "date": "2018.10.13", "title": "Катастрофа с бременна жена задръсти София "}
{"url": "http://epicenter.bg/article/Darzhavata-shte-poeme-do-50--ot-investitsiite-za-razkrivaneto-na-malki-mandri-i-klanitsi-/165731/4/0", "text": "Държавата ще поеме до 50% от инвестициите за разкриването на малки мандри и кланици, обяви министърът на земеделието Румен Порожанов в град Раковски, където се провежда фермерско изложение. Указанията за кандидатстване ще станат известни след 2 месеца, предава БНР.  Министър Порожанов подчерта, че малките мандри и кланици ще трябва да отговарят на всички стандарти, които ще наложи Българската агенция по храните:  „Предвиждането е да бъдат наистина мини, за да могат да излизат като фермерски продукт, включително на пазари и евентуално ако се оформят фермерски кътове. Помощта ще бъде до 50% от инвестицията. Разбира се, ще има таван на инвестицията. Ще намерим един оптимален вариант“.  Пред участниците във фермерското изложение Румен Порожанов каза също, че в новия европейски бюджет няма да има намаление на средствата за българските земеделци.  От своя страна еврокомисарят по цифрова икономика и общество Мария Габриел изтъкна, че целта на Еврокомисията е и в следващата обща селскостопанска политика да има ресурси, които да позволят модернизация на земеделието.  Мария Габриел каза още, че за следващите две години са предвидени 160 милиона лева за финансиране, свързано с новите технологии в селското стопанство.  ", "date": "2018.10.13", "title": "Държавата ще поеме до 50% от инвестициите за разкриването на малки мандри и кланици "}
{"url": "http://epicenter.bg/article/Frenski-zhurnalist--Nashiyat-elit-ni-predade-pred-litseto-na-islyama-/165709/11/34", "text": " Книгата „Великото игнориране“ (Le grand abandon, editions de Toucan, Paru le 25 septembre 2018) представлява опит за възстановяване на картината. Стараех се да разбера как и защо паралелно с френската нация постепенно започна да се формира ислямска нация. Гръмките изявления на бившия министър на вътрешните работи Жерар Колон, след като предаде пълномощията си на премиера Едуар Филип, показват, че противопоставянето на тези две нации в съвременна Франция води след себе си до риск от стълкновение. Както каза Колон, днес ние (тоест, мюсюлмани и немюсюлмани) сме „редом един до друг“, но няма гаранция, че утре няма да се окажем „един срещу друг“. Сценарият на възможна, истинска гражданска война беше описан от този, който от година и половина всекидневно чете отчетите на полицията и жандармерията.  Жерар Колон е част от френския политически елит. Той напусна поста си, като заяви, че гражданската война не е през девет планини. Всичко това потвърждава избраното от мен заглавие „Великото игнориране“. Както и да го погледнем, предупреждението от страна на действащ министър би трябвало да произведе огромен ефект. Но, тъй като той произнесе думите си вече на изпроводяк, някои от средствата за информация дори не ги отразиха.  Гражданската война означава разделяне на нацията. Не знам дали тя ще се случи, но ми се струва важно да се замислим за съществуването на две нации на една територия. Понякога, към стълкновение между нациите водят лошо очертаните граници. Във Франция ислямската нация беше създадена. Тя беше резултат от водената политика. Френският елит, тоест държавния апарат, политическите партии, експертите, кметовете, медиите, дейците на културата, всички те по ред причини, в продължение на няколко десетилетия (и до ден днешен) поддържаха и оправдаваха мюсюлманската имиграция.  Тези преференции на елита към исляма създадоха истинска пропаст между върховете и низините на Франция. Публикуваният ежегодно от Парижкия център за политически изследвания индекс на доверието прекрасно отразява това явление. Голяма част от френското население изпитва цяла гама от негативни чувства към политическата класа. От неприязън и отвращение до отхвърляне и безразличие. Какво представлява сам по себе си този разрив между върховете и низините на обществото? Според мнението на хората, това е прекалено инвазивния ислям и излишно голямата (прекомерната) имиграция. Любопитно е, че индексът щади само две институции - армията и полицията, доверието към които достига близо 80%.    - Имиграцията беше обмислено и организирано явление, обаче възникналата като резултат ислямизация не влизаше в плановете. Но тъй като, въпреки ислямизацията, имиграцията продължава, явно нашия елит я възприема като незначителна. Или просто му е все едно. Искам да подчертая именно това безразличие, което крие в себе си риска от гражданска война. Това упорство, с което правителството съдейства за формирането на ислямска нация, просто е поразително. В книгата си цитирам всички постановления на съвета на министрите в полза на мюсюлманската имиграция: носенето на воали, бурки, никаби, многоженството. Същото се отнася и до Конституционния съвет, който реши, че в интерес на държавата е да позволи да се умножават салафитските училища и да снеме отговорността „в името на солидарността“ от тези, които съдействат на нелегалната имиграция. Книгата ми отбелязва също странната слепота на Центъра за светска държава в тези случаи, когато става дума за исляма. Същевременно Центърът, както и Висшият съвет за телевизия и радио, проявяват непонятна отзивчивост към исканията на мюсюлманската аудитория. За всички мои твърдения в книгата ми са цитирани съответните източници. Във „Великото игнориране“ има приблизително 700 бележки и цитати. Анализът на тези проверени и потвърдени факти позволява да се направи извода, че в крайна сметка френският елит отдава предпочитанията си на исляма. Това ни връща към вашия първи въпрос. Днес не само ислямът възпрепятства създаването на нация. Елитът също не иска това.    - Не забелязах някакви протести на антирасистките организации против рапъра Ник Конрад, който пееше за убийство на белите хора и белите деца в люлките им. Или срещу „Коренните жители на Републиката“, които съвместно с профсъюза „Сюд Едюкасион“ провеждат закрити за „белите“ семинари. Или срещу Медина, който мечтае да обеси безбожниците на Голгота. Или против телевизионния водещ Ернот и министъра на културата Нисен, които желаят в телевизията да има по-малко „бели“. В същото време, когато Ерик Земур отбеляза високия процент на имигранти в затворите, а Жорж Бенсусен се опита да обясни, че сред голямата част от мюсюлманското население на Франция се шири антисемитизма, тогава антирасистките организации обединиха усилията си, за да го изправят пред съда. Всичко това, в името на борбата с расизма. Тези примери позволяват да очертаем зоната на действие на антирасизма. Всичко се свежда до това да затворят устата на критиците на „многообразието“. При това, „многообразие“ не просто като мъглив антирасистки лозунг. В своята книга аз доказвам, че „многообразието“ е форма на политика. Тя е субсидирана от държавни антирасистки организации, училища, където още от началните класове предлагат да се изучава арабски език, от министерството на културата, финансиращо „многообразието“ в киното и театъра, от Френската асоциация за нормализация, която прави рейтинги за „многообразие“ на предприятията, от Висшият съвет за телевизия и радио, който със своя индекс за „многообразие“ мечтае, едва ли не, да наложи етнически квоти на медийните канали, а така също от различни лобисти, като „Клуб XXI“ на Хаким ал-Карави и асоциацията „Съществуване“… „Великото изоставяне“ доказва, че политическият антирасизъм и риториката на „многообразието“ не целят борба с расизма. Те насаждат в главите ни мисли за това, че „цветните“ имигранти по подразбиране са жертви. Службите на министър-председателя сега разпространяват филмчета срещу сексуалната агресия. В едно от тях бял мъж напада момиче от магребски произход. В негова защита се намесват бяла жена и черен мъж. Тази идеологическа лента обвинява за сексуалната агресия белия мъж и не признава, че подобна агресия могат да проявят и „цветните“ жертви. Аз съм сигурен, че, формиран по този начин, образът на жертвата у цветните французи способства за проявите на днешната агресия.    - Моята книга разглежда политическите партии, министерството на правосъдието, антирасистките организации, университетите, училищата, експертите, интелектуалците, светът на киното и театъра, както и няколко други групи… Всички тези групи и ведомства работят в собствените си области за провеждане на „многообразието“ и свързаното с него „съвместно съществуване“. Вече споменах за Съвета на министрите, Конституционния съвет и Висшия съвет за телевизия и радио. Също така привеждам примери за интелектуалци, които подписват петиции и устройват в медиите разправа над всеки общественик, чиято гледна точка се отличава от тяхната. Алжирският писател Камел Дауд се убеди в това на собствен гръб, когато заяви, че масовите изнасилвания през 2015 г. в Кьолн са свързани с вноса в Германия на патриархална култура в отношенията между половете. Експертите оправдават и поощряват имиграцията в името на предполагаеми ползи за икономиката. Министерството на правосъдието нарушава свободата на словото на Земур и Бенсусен. Аз съм написал 600 страници с подкрепящи се един друг примери, чиято логика говори за революция, провеждана „отгоре“. За 30 години френското общество се откъсна от светския, републикански модел и премина към мултикултуралистки, комунитарен, антисветски модел. Става дума за истинска революция, която все още продължава пред очите ни. Политическият, икономическият и ведомствен елит се отказаха от светския, републикански модел, без да питат за мнението на населението. Френският елит преживява прелома на века, който може да доведе до крах на демокрацията и светското общество. И за какво? Боя се, че изгода от всичко това може да извлече само ислямизмът    - Националният фронт изигра ролята на плашило. Самото му съществуване попречи за формирането на сериозно обсъждане на темите за исляма и имиграцията. Сърфирайки по ръба на расизма и антисемитизма, Жан-Мари Льо Пен способства за хегемонията на антирасистката риторика. Марин Льо Пен се опитваше да промени лицето на партията, но щетите вече бяха непоправими. При това ефектът им се запазва до ден днешен. Колкото до левите правителства, те носят основната историческа отговорност, за което пиша във „Великото игнориране“.    - Клиентелистките леви се заиграват с ислямския комунитаризъм. Дават огромни субсидии за строежа на джамии. Всичко това, за да спечелят гласовете на мюсюлманите. Ислямо-левичарските течения насърчават ислямската агресия в стремежа си да получат властта. Това са две различни течения, но и двете се използват от мюсюлманите като инструмент за завоюване на властта. Използването на иляма от левите изкопа гроба на светското общество. Макар, че светското общество не е празен звук. Това е гражданското пространство. То на свой ред създава условията за политика, защото е освободено от всички тези теми, които не се отнасят към дискусията и преговорите. Светската система ограничи религията до дома и храма, изведе я от политическото пространство, посявайки именно зърната на гражданската война. Светската република трябва да признава само гражданите, а не общностите, още повече религиозните. Позицията на нашите десни и леви политици, че републиката дължи джамии на мюсюлманите, е грешка и предателство. Грешка е, защото това засилва мюсюлманския комунитаризъм и сепаратизъм. Предателство е, защото дългът на републиката се състои в обезпечаването на всички французи, независимо от вярата и цвета на кожата с образование, свобода на словото и мисълта.    - Ролята на журналиста не е в това да приема видимото за действителност. Когато Макрон отива в колежа \"Свети Бернар\" и заявява на висши представители на френския католицизъм, че трябва да „ремонтират“ прекъснатите връзки между църквата и държавата, какво според вас е това? Стъпка в правилна посока? Не, това е политика. Той се обръща към католическата църква, която вече цяло столетие страда от светската държава и отлива на вярващи. Той й казва: да забравим за светската държава, връщайте се в политиката. За какво му е това на Макрон? Естествено, за да намери съюзници в големия проект, наречен „френски ислям“. На Макрон му трябват съюзници, за да се избави от светското общество. А нима има по-добър съюзник от църквата? Що се отнася до състраданието, проявявано от страна на църквата към имигрантите, трябва да напомним, че то има избирателен характер. Църквата не защити египетските копти по време на избиването им в Египет и почти не протестира против сегашната етническа чистка, която засегна източните християни. Тя мълчи и за убитите от \"Ислямска държава\" езиди. Такъв избирателен подход към състраданието предизвиква въпроси. В книгата си аз правя опит да покажа, че показната благотворителност на църквата към мюсюлманите също е политика.  - Преди няколко дни в новините на „Франс 2“ излезе репортаж за истинска епидемия от нападения с нож в Лондон. Но точно същата епидемия се вихри и във Франция, а всички медии мълчат за тази ситуация. Единствено, преглеждайки всички вестниците от провинциалната преса, осъзнаваш мащаба на случващото се, нерядко смъртоносно насилие. Когато вестниците пишат за нападение с нож, не се съобщава името на извършителя, нито неговите мотиви. Наблюдава се един стремеж към анонимизиране на \"лудостта\". Подавляващото болшинство медии са съучастници в катастрофата на века. Те вече не говорят за проблемите, а проповядват „многообразие“ и „съвместно съществуване“.   ", "date": "2018.10.13", "title": "Френски журналист: Нашият елит ни предаде пред лицето на исляма "}
{"url": "http://epicenter.bg/article/V-Makedoniya--Vlastta-sabira-mnozinstvo-za-konstitutsionnite-promeni--opozitsiyata-se-gotvi-za-izbori-/165716/11/0", "text": "С откриването на заседанието на комисията по конституционни въпроси в сряда, започна парламентарната процедура за пристъпване към изменения на конституцията на Република Македония, които трябва да се реализират в съответствие с ангажиментите, които пое правителството, подписвайки договора от Преспа, пише електронното издание на македонския вестник „Нова Македония“, цитирано от Агенция \"Фокус\".  Заседанието на комисията започна в същия ден, в който в „Държавен вестник“ беше обявена констатацията на Държавната избирателна комисия (ДИК), че на референдума, който се проведе на 30 септември 2018 година, не е взето решение от гражданите на въпроса – „Подкрепяте ли влизане в ЕС и НАТО с приемане на договора между Македония и Гърция?“ Решението не е взето, поради неизпълняване на едно от двете кумулативни условия за успешен референдум, а именно не беше постигнат нужният цензус от 50 на сто + 1 гласувал от общия избирателен списък.  Фактът, че не е взето решение на референдума, все пак беше признат и от премиера Зоран Заев на заседание в парламента, представяйки като вносител (от името на правителството) пред комисията по конституционни въпроси нуждата да се пристъпи към конституционни промени. Все пак Заев, в своето изложение пред парламентарната комисия, изтъкна и факта, че не могат да се пренебрегнат и онези гласували 610 000 граждани, които са се изказали със „за“ на референдума. Тъкмо този процент на гласували от 36.9 на сто, с почти 92 процента гласували „за“, е главният аргумент на премиера и покрай неуспеха на референдума (невзетото решение) да продължи с институционалната процедура за приемане и прилагане на договора с Гърция.  Самото начало на парламентарната процедура за приемане на тази спогодба, която при нормални обстоятелства трябва да трае повече от стотина дена, е затъмнена от сянката на нужното мнозинство от две трети от 80 депутати, което вносителят на предложението за конституционни промени – правителството – все пак няма. И покрай многобройните призиви с реторика подобна на: „да се намери храброст, да се надскочат партийните и политическите предразсъдъци, да се внимава за бъдещето на държавата, защото този шанс е неповторим…“, кулоарните спекулации и провокации на социалните мрежи, че вече е осигурено нужното парламентарно мнозинство за гласуване на конституционните промени, все пак окончателният отговор се очаква да се получи на края на парламентарната сесия, на която с мнозинство от две трети ще трябва да се гласува за пристъпване към конституционни промени.  Още в нощта на референдума, изправен пред противоречиви резултати: незадоволителни за избирателната активност и голямото мнозинство „за“ от излезлите да гласуват, премиерът хвърли ръкавицата, заявявайки че иска бързи предсрочни парламентарни избори за формиране на ново парламентарно мнозинство, което да гласува за конституционните промени. Междувременно, под влияние на поддръжниците на преспанския договор от международната общност, премиерът все пак се реши първо да изпробва късмета си в парламента и да се опита да привлече за своята кауза още 8-9 депутати от опозицията.  Пленарната парламентарна сесия, на която ще се обсъжда нуждата и обосновката от пристъпване към конституционни промени, е насрочена за понеделник, 15 октомври.  Въпреки че амбициите на правителството за конституционни промени са целият процес да завърши до края на годината (евентуално до средата на януари догодина), правилникът на парламента предвижда строго определени срокове за дебата за промени на конституцията. Възможно е да има малко времево съкращение на процедурата, но само при условие, че няма достатъчно хора за дебата.  Два срока от по 30 дена не могат да се съкратят в никакъв случай. Те са предвидени в членове 197 и 199 от правилника на парламента. В първия се казва, че „текстът на проекто-промените на конституцията с мотива, вносителят трябва да представи на председателя на парламента, който ги изпраща на депутатите и президента на републиката, както и на правителството, когато то не е вносителят, най-късно до 30 дена преди провеждането на заседанието на парламента“. В другия член 199 се предвижда текстът на предложението за промени на конституцията с обосновката и доклада за резултатите от публичната дискусия, вносителят да представи на председателя на парламента, който го изпраща на депутатите и президента, както и на правителството, най-късно до 30 дена преди провеждането на заседанието на парламента.  И докато трае дебатът в комисията за пристъпване към конституционни промени в парламента, извън него се развиват по-разнообразни процеси. Онези, обединените около позицията на премиера Заев за неизбежното прилагане на договора от Преспа, неуморно работят за постигането на мнозинство от две трети. От друга страна, в опозиционната ВМРО-ДПМНЕ вече се правят подготовки за предсрочни парламентарни избори. Според изявленията на партийния лидер Християн Мицковски, на заседанието на изпълнителния комитет на ВМРО-ДПМНЕ, което беше проведено в петък вечерта, е трябвало да бъдат завършени подготовките за предсрочни избори.  „Ние се подготвяме за избори и нямаме намерение да се занимаваме със спекулации от кухнята на СДСМ след неуспешния референдум“, заяви Мицковски, коментирайки че на заседанието на ИК на ВМРО-ДПМНЕ, от партийни функции ще бъдат освободени депутатите, които се излезли да гласуват на референдума.   ", "date": "2018.10.13", "title": "В Македония: Властта събира мнозинство за конституционните промени, опозицията се готви за избори "}
{"url": "http://epicenter.bg/article/FIFA-nakaza-Spas-Delev--Izvadi-go-ot-futbola-za-4-mesetsa-/165710/8/0", "text": "Българският национал Спас Делев бе наказан от ФИФА за 4 месеца, през които няма да играе футбол. Мотивът е нерегламентираното преминаване в полския клуб Погон, който бе лишен от трансфери през следващите 2 години, предава Канал 3.  Преди две години Делев прекрати контракта си с Берое едностранно и със съгласието на БФС отиде при поляците като свободен агент. Според ФИФА, това е станало против разпоредбите за договорна стабилност.  Спас Делев, който в момента лекува контузия и Погон могат да обжалват, но наказанието им остава в сила дори и да се обжалва в срок. То ще бъде валидно до решението след обжалването.  ", "date": "2018.10.13", "title": "ФИФА наказа Спас Делев! Извади го от футбола за 4 месеца "}
{"url": "http://epicenter.bg/article/Prodavat-na-targ-bizhutata-na-Mariya-Antoaneta--VIDEO--/165711/10/0", "text": "Бижута, принадлежали на обезглавената френска кралица Мария Антонета, бяха показани в Ню Йорк преди официалния им търг в Женева следващия месец. Скъпоценностите са били в частни колекции през последните 200 години, съобщава Ройтерс.  От аукционна къща „Сотбис”, която организира продажбата на бижутата, посочват, че това е една от „най-важните колекции на кралски скъпоценности, която някога е била предлагана на търг”.  Бижутата на френската кралица включват 49-каратова естествена перла, инкрустирана в медальон с диаманти, няколко колиета, брошки и обеци на обща стойност между 1,5 и 3 милиона долара. В колекцията, принадлежала на фамилията Бурбон Парма, е включен и пръстен с монограм, в който са вплетени кичури от косата на Мария Антоанета, пояснява Канал 3.  Мария Антоанета, австрийска ерцхерцогиня по рождение, е съпруга на френския крал Луи XVI от династията на Бурбоните. Двамата са екзекутирани на гилотината през 1793 година след Френската революция.  ", "date": "2018.10.13", "title": "Продават на търг бижутата на Мария Антоанета"}
{"url": "http://epicenter.bg/article/Sas-Slava-Racheva-ot-Yaponiya-do-Silistra--seksi-fadroma-tantsuva-v-Haarlem-/165722/10/0", "text": "Няма човек в България, който да не е чувал за първата гостенка в тазседмичното издание на Покана за пътуване. Мнозина я разпознават само по гласа. Тя самата се шегува, че често я спират на улицата с „Извинете, ужасно много ми приличате на една артистка. Ужасно, чак не, но наистина приличам на… Слава Рачева“.   Точно така! В студиото на Покана за пътуване е Педя човек, лакът брада или жената, лежала най-дълго в краката на Чичко Филипов. Цели десетилетия е движила куклата изпод масата, зад която седял легендарният телевизионен говорител.   Слава има 60 години трудов стаж в кукления театър, изиграла е 80 роли и неотдавна навърши 80 години. Тя е все така неудържимо енергична любимка на публикатаи със сигурност е най-подходящият човек да ни разкаже как се пътува с кукли и се играе на екзотични чужди езици. Гласът й ни връща аромата на детство. Как да спрем да я слушаме?!   Традиционната родолюбива рубрика  звучи по нетрадиционен начин. От комплекта Светослав Марков-Теодор Борисов отсъства творческата половинка Тео. Но пък вместо Светослав да си говори сам, аз му задавам въпроси за току-що приключилото представяне на книгата им „50 места от българската история отвъд България“ в Македония. То беше в Битоля, обаче сърце юнашко не трае и господин Марков кръстоса комшийската и околните й държави от Прилеп до Корча и Свети Ахил.   Той споделя впечатления от „българските места“ от Македония, Албания и Гърция, които е открил извън утъпканите пътеки за посещение в съседните страни.    В края на миналото издание на Покана за пътуване обещах да ви разкажа как танцът на една фадрома може да бъде…секси. Уверявам ви, не съм се побъркала. Нито съм прихванала някоя от онези обсебености със сложни латински имена, които обясняват нездраво влечение към огромни машини.   Но нека започна малко по-отдалеч. От градчето Хаарлем в Нидерландия. Негови жители, преселници в Америка, преди няколко века са кръстили на родното си място доста по-прочутия  днес квартал в Манхатън. Но за разлика от известния с най-висок процент престъпност в Съединените щати, в холандския Хаарлем цари провинциален пасторал. На 17 км от Амстердам сякаш потъвате в ласкаво безвремие.   Край река Спаарне се нижат старинни къщи и вятърни мелници. В кадаифа от кокетни улички надничат картинни галерии и приветливи ресторантчета. Тук още от 10-и век правят вълнен текстил и бира, през 17-и век преминават към по-изтънчени стоки като коприна, дантели и дамаски, в последствие стигат до корабостроене, печатарство, обработка на какао и шоколад и производство на машини. Та до ден-днешен. И ако църквата на Свети Баво в центъра на Хаарлем ни връща в ранните години на 15-и век, то японският завод за тежкотоварни чудовища ни изстрелва право в бъдещето.   Започнах своя разказ с пасторални образи от Хаарлем. В покрайнините му, където е заводът на Hitachi  за хидравлични багери, фадроми и машини за дълбоко копаене в мини или прокарване на метро… идилията е почти същата. Зеленина, ведри полянки, бухнали дървета и халета в приветливи цветове, пред които са спрели сякаш на припек новички, грейнали в портокалово  многотонни зверове. В задния двор – странна на пръв поглед картина – разорана пръст, изкопи. Дали не строят нещо ново и заразени от българския обичай не са го обезопасили.   Нищо подобно! Това е … сцената, на която ще ни танцуват багерите и фадромите, докато ние им пляскаме от ложата – специално оборудван амфитеатър с безупречно чисти стъклени стени. Там осъзнах, че оранжевите тежкотоварни бижута могат да бъдат секси, а времето на Гошо Багериста е отминало безвъзвратно.    Представете си машини за строителна механизация по 5-6 тона всяка, които танцуват, докато загребват от рехавата холандска пръст.  Въртят се кокетно, намигат с фаровете и с хирургическа точност изкопават бразда, дълбока точно 22 см. По какво разбирам ли? Ами на голям екран се вижда детайлно тъчскрийна на багера, на който са зададени нужните параметри.   Запознавам се с г-н Макото Ямазава, директор на японския концерн Hitachi за Европа и след като се уверявам, че високотехнологичните зверове са защитени от хакерска атака и няма да хукнат сами по улиците, го питам как един японец се потапя в различна култура. Оказва се, че се наслаждава на всяка различност и добавя: „Харесвам България. Обичам хората и тяхното гостоприемство“.    От толкова високи технологии човек ожаднява и къде може да опита от местната холандска бира, ако не… в църквата.  Йопен керк е стар храм и манастир, превърнат в заведение, където варят пиво по рецепта от 1407 година направо пред очите на посетителите. Името идва от 112-литрови бурета, с които монасите са превозвали прочутата хаарлемска бира.    И понеже в Холандия очевидно свещениците са по-широко скроени, спомената вече църква Свети Баво керк е приютила модернистични инсталации под надслов „Черната Мадона и истината“. Върху 7-вековни надгробни плочи  са разположени две огромни обувки с токчета, шал и надпис „Пепеляшка в полунощ“. Под витраж на средновековни светци е инсталирана закачалка с овесена на нея черна престилка, наречена „Мадоната не работи вече тук“. Пред кутия за дарения за сираците от 1434 година авангардистът Кевин Пауър е поставил приведено чучело с метла – Чистачката.   И това не предизвиква религиозен гняв, а само търпимост към изкуството, което води млади хора в църквата.   Припомням, че страницата на Покана за пътуване във Фейсбук няма почивен ден ", "date": "2018.10.13", "title": "Със Слава Рачева от Япония до Силистра, секси фадрома танцува в Хаарлем "}
{"url": "http://epicenter.bg/article/Ilyuzionisti-omagyosaha-krasavitsi/165739/10/0", "text": "Една магическа вечер събра шестата по красота в света Евгения Калканджиева, носителката на титлата Мисис Баба  – Дони Чачова, Кралицата на конкурса Мисис България, Вселена 2012 – Йордана Димитрова, създателката на „1 Метър Шоколад”  и „Царъ – Шоколадъ” Биляна Тодорова и ПР-експертът Ива Екимова, която беи водеща на събитието.   Дони Чачова и Йордана Димитрова не пропуснаха да усвоят някои от триковете на експертите в магията. Младата дизайнерка Руслана Канева също бе сред гостите на събитието.   В столичния Magic Bar илюзионистите Юри Захариев, Йордан Георгиев, Деян Чилов, Христо Голбез, оставиха без дъх зрителите на Маутай Маджик шоу.  Впечатляващи фокуси и комедиен спектакъл се сляха в едно на представянето на новия коктейл Маутай Меджик в сърцето на София.   Уютният бар, в който всяка вечер талантливи фокусници посрещат гостите, отвори врати, за да обгърне в магия нощта.   Коктейли с екзотичните имена Asian Mystery и Moon Drops, приготвени от миксолозите на Nomad Barman,Нели Димитрова и Жана Вълчева, омагьосаха посетителите в Magic Bar.  Най-актуалният за сезона коктейл е елегантно съчетание от бърбън, тамаринд и  Маутай. Резен портокал е финалния щрих, който активира свежия цитрусов аромат на екзотичния коктейл Маутай Меджик. Огненият микс бе в перфектен синхрон с кулинарните изкушения, приготвени от Димитър Донев. Магията на традиционната българска кухня бе допълнена от екзотиката на Азия.   Маутай е символ на качество и престиж в Китай и се разпространява в над 100 страни по света, а от скоро вече и в България. Високо-градусовият алкохол се произвежда от сорго – вид житна култура, която издържа на засушавания и горещини, може да се отглежда в бедни почви и не съдържа глутен. Маутай е продукт превърнал се в национален символ за Китай и е най-известната марка байджу. Маутай е резултат от традиционно производство с вековни традиции.   Специалистите откриват над 1 200 аромата в огнения еликсир. В световен мащаб китайското байджу предизвика истински пазарен бум. Призната като „напитката на дипломацията” в Китай, Маутай е свежото откритие на годината в България. Кулинарните експерти го определят като най-елегантното допълнение на азиатската кухня.    ", "date": "2018.10.13", "title": "Илюзионисти омагьосаха красавици"}
{"url": "http://epicenter.bg/article/Prodavat-na-targ-kashtata--Yavorov--neureditsi/165690/2/0", "text": "  Къщата става музей през 1963 г. В този дом на столичната улица \"Г.С. Раковски\" Яворов и Лора Каравелова са живели малко повече от година до фаталната нощ, в която тя се самоубива, а той се прострелва и ослепява.   Няма такова място в София, което да пази по този начин паметта на Яворов, каза уредникът на къщата-музей Иво Милтенов, цитиран от БТВ.   Домът е паметник на културата, но в момента е частна собственост.  През 2015 г. я придобива Васил Панчев. Оказва се, че я наследява със задължения, защото имотът е ипотекиран няколко пъти от предишните собственици.   Ние нямахме представа, че има задължения по имота. Ние останахме с впечатлението, че имотът е изплатен напълно. В последвие се оказа, че не сме знаели всичко по отношение на този кредит, посочи Васил Панчев, управител на фирмата-собственик.   Вследствие на необлсужване на кредита, са се натрупали лихви. Преди ден къщата е обявена за публична продан от частен съдебен изпълнител. Причината е неуредени финансови отношения.  ", "date": "2018.10.13", "title": "Продават на търг къщата на Яворов заради финансови неуредици"}
{"url": "http://epicenter.bg/article/Haralan-Aleksandrov--Stanahme-svideteli-na-bezskrupulna-manipulatsiya-s-chuvstvitelnostta-na-horata/165691/2/0", "text": "\"Страхът на хората беше употребен. Говорим за глупостта на някои хора, които не могат да различат поръчково убийство от действията на психопат. Станахме свидетели на безскрупулна манипулация с чувствителността на хората\".   Така социалният антрополог Харалан Александров коментира убийството на Виктория Маринова пред БНТ.   \"Манипулатори подведоха медиите и света по случая с убийството на Виктория Маринова и показаха, че са непочтени хора. Бойко Борисов направи много добър ход на смирение, след което с право смъмри медиите. Той успя да стабилизира властта\", каза още Александров.   Според него живеем в сектантската култура на социалните мрежи, където не се вярва на ДНК експертизите, а на това, кой какво е написал. По думите му, все още преобладава провинциалната култура и се вярва само когато информацията ни се потвърди отвън.    \"Да откажеш да приемеш фактите е тежък регрес, тоталитарно състояние на ума. Всеки чрез своя профил във Фейсбук си има министерство на истината. Тепърва трябва да си даваме сметка за нейните поражения. Борисов добре го направи като каза, че медиите са власт. Тази власт на публичността е най-безнаказаната и безотчетна. Започва да става най-опасната. Превръщаме се в жертви, защото живеем в изолирани балони. За това и сблъсъкът с реалността е толкова тежък. Вижте профила на това момче - един симпатяга. Но когато живееш в реалния свят - фалираш и катастрофираш по най-опасния начин\", каза още Александров.   \"Катастрофичните фантазии, на които се отдаваме, нямат нищо  общо с реалността.  Не трябва да бъркаме ромските въпроси  с проблема на гетото. Ако събереш сили и излезеш от гетото, ставаш мургав българин. На тези хора много им се радваме. Много трудно е да се напусне гетото. Трябва специална политика. Това ще отнеме време. Много трудно е да избереш да си социален работник. Истинската и почтена работа е там, вътре на територията на гетата. Има страшно много таланти в тези общности\", допълни социалният антрополог.    Според него в случая няма печеливша позиция за тях, а Европа в реакцията на Европа се наблюдавало колониално поведение – да поучават и назидават с нахокване и смъмряне. На този фон реакцията на Борисов е била печеливша. Не вярваш на институциите и затова вярваш на маргинали, това е сектантската култура на социалните медии, която за жалост обхваща голяма част от хората, твърди още Александров. „Това е свят на постистина, в която страстта ти и предварителната ти убеденост и вяра са по-важни от фактите. Ние живеем в постфактологичен свят.“ Пренебрегването на очевидните факти, недоверието дори в ДНК експертизите и искането на външни разследващи е тежък регрес и тоталитарно състояние на духа, казва още социалният антрополог. „Да откажеш да приемаш фактите, да се вслушаш в тях и да използваш разума си, за да провериш реалността е нещо, известно като тоталитарно състояние на ума. Голямата драма в момента е, че тоталитаризмът не е съсредоточен на едно място. Той няма едно Министерство на пропагандата, а всеки си има свое чрез своя профил“, кказа още Харалан Александров.", "date": "2018.10.13", "title": "Харалан Александров: Станахме свидетели на безскрупулна манипулация с чувствителността на хората"}
{"url": "http://epicenter.bg/article/Kriminalen-psiholog--Vsichki-sa-sposobni-da-izvarshat-ubiystvo--VIDEO--/165695/2/0", "text": "„Всички са способни да извършат убийство. Всичко зависи от степента и обстоятелствата”. Това коментира пред Нова тв криминалният психолог Росен Йорданов.  „В моя опит в работата ми съм се натъквал на удивителни случаи. На хора толкова приятни за околните, спокойни, а са способни да извършат неочаквани за тях неща. Всеки е способен да го извърши, зависи в какъв момент и в какво състояние е изпаднал”, коментира бившият заместник-директор на Института по психология към МВР.  Що се отнася до убийството на журналистката Виктория Маринова и убиеца ѝ, Йорданов заяви:  „В човешкото поведение има закономерности. Трудно ми е да повярвам, че има подбудителство, че има съучастие в самото деяние. В огромен процент от случаите, когато става дума за такова деяние, то обикновено е дело на един човек, воден от собствения си нагон и импулс. 99% от тези хора са вменяеми”.  „Думата психопат ще я обясня за 100-ен път. Това е занижен респект към нормите, правилата. Това е неспособност да удържаш собствените си желания в обществено приемливите коловози”, коментира Йорданов. „Със сигурност има и генетични фактори, и фактори, свързани със средата, възпитанието, влияния. Силно се съмнявам, че подобен тип характери ще изчезнат от обществото”.  По думите му такива хора не се разпознават от първия път.  „Станахме много толерантни към психопатните прояви в ежедневието. Най-лесно е да се качите да карате автомобил и ще се натъкнете на изключително психопатни прояви в хората”, заяви Йорданов.  ", "date": "2018.10.13", "title": "Криминален психолог: Всички са способни да извършат убийство (ВИДЕО) "}
{"url": "http://epicenter.bg/article/Kiril-Dobrev--Edinstvenata-nishka--koyato-svarzva-upravlyavashtata-koalitsiya--e-pari-i-vlast/165696/2/0", "text": "  Добрев обяви, че партията му не е искала международно разследване на случая, а само е цитирала думи на американския посланик в България Ерик Рубин, който предложи помощ на институциите. Добрев не се съгласи с констатациите на премиера Бойко Борисов, че “червени и сини политици” са злепоставили държавата си пред европейските партньори и това е довело до публикации и реакции срещу България. “Кой е този фактор, който може да накара всички европейски издания и политически лица да говорят едно и също? Има само един фактор и той е недоверието към институциите”, категоричен бе Кирил Добрев.   Когато години наред държиш под похлупак теми като корупция и разпад на институции, всичко се превръща във врящо гърне и за отдушник се използва най-малкият повод. Причина за всичко това е недоверието, което Борисов изгради у своите европейски партньори, каза в предаването оргсекретарят на БСП Кирил Добрев. Чешки сайт пише, че Виктория Маринова е работила и по разследване на темата с ЧЕЗ. Искрено се надявам, че случаят е единствено криминален. Вярвам, че МВР може да се справи със случая, заяви Добрев. Той коментира и разпореждането на премиера Джи Пи Груп да бъде извадена от всички европейски и държавни проекти. Борисов излиза с едни и същи номера излиза през две години. Преди две години отново беше казал, че изважда Джи Пи Груп от обществените поръчки, а какво стана след това? Дошло е времето да се каже ясно, че законът за обществените поръчки генерира корупция и управляващите не могат да се справят с това, посочи социалистът.   По думите му единствената нишка, която свързва управляващата коалиция, е пари и власт. Те нямат общи принципи, визии и политики, каза Кирил Добрев.   Убеден съм, че вътрешно-партийната опозиция и господин Цветан Цветанов имат общ медиен център\", хвърли той обвинение, но не отговори на въпроса кого визира.   Той повтори тезата на Корнелия Нинова, че вътрешно-партийната опозиция в БСП \"има общи политически тези с ГЕРБ\" и \"работят тясно с ГЕРБ\".   Добрев обяви, че \"много скоро ще има предсрочни избори\" и не можа да отговори защо това не се показва в социологическите проучвания. Той се зарече, че нито една от партиите в ОП няма да влезе в европарламента и дори обеща да го удостовери писмено.  ", "date": "2018.10.13", "title": "Кирил Добрев: Единствената нишка, която свързва управляващата коалиция, е пари и власт"}
{"url": "http://epicenter.bg/article/Tsvetanov/165697/2/0", "text": "\"Срещу България беше извършена хибридна атака с подкрепата на хора, които се надяваха да извлекат политически дивиденти. За съжаление, нашите специални служби не са подготвени да противодействат на подобни хибридни войни и атаки\", заяви пред бТВ заместник председателят и председател на ПГ на ГЕРБ Цветан Цветанов по повод фалшивите новини около убийството на Виктори Маринова.   Той беше категоричен, че това е било опит да бъде очернена България. По думите му, Манфред Вебер е бил подведен, но \"проблемът е, че тези политици не потърсиха мнението на институциите\".   Цветанов съобщи, че има официална позиция за подкрепата на Вебер за председател на ЕК, въпреки емоционалното му изказване.   \"Когато премиерът Борисов вижда, че се преминават всякакви граници в очернянето на страната и дискредитирането на институциите - това предизвика неговата реакция\", обясни Цветан Цветанов.   Той категорично се обяви срещу връщане на смъртното наказание. \"БСП имат способността да бъдат много кресливи, да вдъхват омраза, без да имат артернативи на политиките. Нормално ли е един журналист да хвърли микрофона в едно студио, да си изпуска нервите. Няма нито един факт, с който да съм злепоставил или обидил г-жа Йончева. Уважавал съм я до момента, когато се идентифицира с БСП. Единствено съм споделил публично изнесената информация, че има обща офщшорна фирма с Цветан Вяасилев, но ние сме сезирали прокуратурата, тя е компетентната\", коментира той.   \"А Кирил Добрев беше сменен като председтел на предизборния щаб на БСП заради неговата некомпетентност. Защо той спря, когато му зададохте въпроса кои са общите медии между ГЕРБ и опоциията в БСП?\", попита Цветанов, по повод обвиненията на Добрев.   \"Защо никой не пита как Георги Гергов придоби този имот във Варна? Как придоби Пловдивдсия панаир? Пез 2004 година, когато управлява СДС, а панаира, когато Корнелия Нинова е заместник-министър\", припомни той.   \"Част от хибридната атака срещу българските институции е скандалът с \"Джи Пи груп\", създавайки презумпцията за корупция. Затова премиерът иска да бъдат пресечени всякакви съмнения за корупция на държавно ниво. Ние сме в постоянне контакт с всички европейски контролни органи\", категоричен беше Цветанов.   Премиерът Борисов е подложен на ежедневен медиен дискомфорт. Всеки, за каквото се сети, иска да концентрира вниманието си към него. Всичко, което се случва, понякога минава всякакви граници – реакцията му може би се дължи на това, каза Цветан Цветанов, като добави, че в рамките на 48 часа след убийството на Виктория Маринова Борисов е спал едва 2-3 часа. Трябваше да защитим успешното европредседателство с професионализъм при разкриването на това престъпление, посочи Цветанов.   Той заяви, че не приема думите на евродепутата Ангел Джамбазки, че задържаният за убийството трябва да бъде обесен. Темата за смъртното се повдига винаги, когато има такова тежко престъпление, дори и в държави от Европейския съюз, но никъде в тези държави няма смъртно наказание, каза председателят на ПГ на ГЕРБ.   Той коментира и разпореждането на премиера Борисов голямата строителна фирма Джи Пи Груп да бъде извадена от всички европейски и държавни проекти. Трябва да отхвърлим всякаква възможна хипотеза за участие на държавата в корупционни схеми. Страната ни е много прозрачна, в постоянен контакт с Европейската комисия, с всички европейски контролни органи, коментира Цветанов.   \"Има квотно разпределение на отговорности и не се разглежда вариант за ротационно завъртане в управлението. Нама такова съгласие сред коалиционните партньори. МВР се справи великолепно с разследването на убийството на Виктория Маринов, установяването на заподозрения, напускането на страната, координация с германските колеги\", коментира той искането на Волен Сидеров за оставката на Младен Маринов и назначавенето на представител на \"Атака\" на поста министър на вътрешните работи. Цветанов съобщи, че има няколко кандидатури за главен секретар на МВР. Той посочи, че Светлозар Лазаров няма качества за главен секретар на МВР. И обществото и системата нямат доверие на Светлозар Лазаров, е оценката на Цветан Цветанов. Според него Лазаров напуснал Атака заради слаби организационни способности и няма да заеме този пост.", "date": "2018.10.13", "title": "Цветанов: БСП са  много кресливи, вдъхват омраза, но нямат  алтернативи на политики"}
{"url": "http://epicenter.bg/article/Politolog--Razplitaneto-na-sluchaya-s-ubiystvoto-v-Ruse-donese-plyus-za-GERB-/165703/2/0", "text": "Разплитането на случая с убийството в Русе донесе плюс за ГЕРБ и министър-председателя Бойко Борисов. Това каза за седмичното обзорно предаване „Метроном“ на Радио „Фокус“ политологът и преподавател в СУ „Св. Климент Охридски“ Димитър Димитров.  Управляващите са положили усилия за разплитане на случая и идентифициране на извършителя, обясни той. Димитър Димитров коментира и международния отзвук, който предизвика случаят.  „Нетипично беше всички възможни неправителствени организации, Европейският парламент, отделни депутати и Генералният секретар на ООН да обърнат внимание и да обвържат в една верига, в една последователност случаите в Малта, журналиста Ян Куциак в Словакия и други, които очевидно са предизвикани от мафиотски структури във властта. Случаят с убитата в Русе журналистка Виктория Маринова по-скоро е злощастно стечение на обстоятелствата и действията на психопат е трудно да бъдат коментирани“, обясни Димитър Димитров.  Той каза още, че ГЕБР се е справяла с много по-тежки периоди през управлението си.  В България съществува плурализъм, но има отчетливо доминираща партия, с която е много трудно останалите да се съревновават, обясни политологът.  ", "date": "2018.10.13", "title": "Политолог: Разплитането на случая с убийството в Русе донесе плюс за ГЕРБ "}
{"url": "http://epicenter.bg/article/Svetovna-kupa-po-latino-amerikanski-tantsi-za-parvi-pat-v-Balgariya-/165741/10/0", "text": "Българските състезатели и почитателите на изкуството на балните танци имат възможност да открият новиятанцов сезон с вълнуващо събитие – „Sofia Open Dance Festival - The Art of Ballroom Dancing”. Четвъртото издание на престижния международен форум ще се проведе на 27-ми и 28-ми Октомври 2018 г. в зала „ЕФЕ” на хотел „Маринела” в София. Организаторите на фестивала - БПТА и „Марс Армор”, със съдействието на „Виктория Груп” – превърнаха София в приоритетна и притегателна дестинация от международния танцов календар, като тази година за първи път България ще домакинства и Световната купа по латино-американски танци в състезателните и бални танци, като си оспорват шампионските титли пред публика от цял свят.   Наситената състезателна програма на „Sofia Open Dance Festival” е съпътствана от богат набор културно-образователни събития. Акцентът е танцовото шоу на суперзвездите Майкъл Малитовски и Джоана Люис, Англия. Двойката е двукратен световен шампион по латино-американски танци за професионалисти и осемкратен победител в най-престижния фестивал по бални танци в света – Блекпул, Англия.   Демонстрацията им е част от Гала вечерта и финалите на Световната купа латино-американски танци и Шампионата побални танцина 27 Октомври, в която пред ентусиазираната публика ще се представят със своите майсторски танцови изпълнения и призьорите от шампионатите във всички възрастови групи, определени от престижното съдийско жури в състав: Ханес Емрих, Генерален секретар на Световния Танцов Съвет, и легендите на танца Барбара МакКол, Маурицио Весково и Сергей Рюпин – Русия.   Титулуваните съдии и звездната гост-двойка ще водят и майсторски класове и семинари в рамките на образователната програма на фестивала на 28 Октомви.   Sofia Open Dance Festival е празник на изкуството на балните танци. Единствен по своята демократичност, фестивалът е отворен и достъпен за танцьори от всички възрастови групи, форми на обучение и клубна принадлежност.   За краткото си съществуване Sofia Open Dance Festival се наложи като културно-развлекателен и образователен форум с голямо международно участие и широк обществен отзвук, в който танцьори от цял свят се съревновават за престижни отличия пред авторитетно професионално жури на Световния Танцов Съвет.   Най-малките участници получават шанс да се мотивират и учат от най-добрите сред неповторимата атмосфера на елегантност и вдъхновение, докато любителите на танцовото изкуство в публиката се наслаждават на едни от най-красивите и майсторски изпълнения в света на състезателните бални и латино-американски танци.      ", "date": "2018.10.13", "title": "Световна купа по латино-американски танци за първи път в България   "}
{"url": "http://epicenter.bg/article/Glavnata-rolya-na-roditelya-e-da-dade-krila-na-detsata-si-i-da-gi-ostavi-da-poletyat/165744/10/0", "text": "    Човек се ражда със стремежа да създава и да твори, да се доказва и да показва най-доброто, на което е способен. В детските години ние чувстваме със сърцето си какво е нашето призвание. Не веднъж сме чували истории за малки момиченца, които с наслада подстригват дългите коси на куклите си и за малки момченца, които са избрали професията полицай, защото вярват в справедливостта.   Неразвивана обаче, мечтата бавно избледнява, за да се превърне от страстен копнеж в почти незабележим трепет на сърцето и да заспи дълбоко, дълбоко в детската душа. И така малкото дете пораства, учи и започва работа. От онези дето са от 9:00 до 18:00 и плащат сметките. От онези, които те карат да забравиш, че някога си искал повече от живота. И понякога това пораснало дете сънува мечтата си за друго призвание и започва да се чувства нещастен възрастен човек. Защото върви по друг път, а не по този, който иска. Защо се случва така?   Сега ще ви разкажа една история. Никола е на 14, той мечтае да отиде на Олимпиада. Никола става всяка сутрин в 5:30, за да отиде на тренировка. След това той пише домашните си, отива на училище и отново е в басейна – до 20:00 часа. Този режим е добре познат на родителите на деца-спортисти, музиканти, математиции шахматисти. Пълна концентрация и отдаденост към мечтата.   Какво чува Никола като обратна връзка от околните – “Защо правиш това?“, „Каквото и да правиш не е възможно да отидеш на Олимпийски игри!“, „Не си заслужа“. Ако Никола слуша сърцето си, той ще продължи, защото споделя, че само като си помисли за медал на световен форум и сърцето му започва да бие учестено. Ако обаче се поддаде на съветите на другите, той никога няма да разбере дали сълзите на шампиона са от радост и гордост!   Какво помага на Никола в тези трудни за него моменти по пътя ли? Страстта е ясна, мотивацията - също. Но критично важна роля изиграва връзката с родителите и неговия треньор – личен пример, мотиватор и ментор.   Има деца, които не знаят какво искат да правят в живота си. Образователната ни система кара младежите с музикални заложби да учат много математика и да се чувстват безсилни и с ниско самочувствие по отношение на справянето с материала.   Стефани е на 15 и учи в музикалното училище с профил „Народно пеене“.  Тя не обича математиката, но като излезе на сцената грейва с онзи особен блясък, който издава призванието. Тя знае, че музиката е нейния живот и се опитва да се справя с всичко, за да има възможността да продължи да пее.   Нашите деца имат нужда от подкрепа, за да запазят мечтата си жива и да станат щастливи и реализирали се млади хора. Тази подкрепа е в честните разговори, в опита да разберем максимално нуждите им, в това да научим младежите си на критично мислене и на твърдост. Да ги възпитаме на емпатия към другите.   Тази подкрепа е в насоката, която даваме на нашите деца за тяхното професионално израстване и реализация. Подкрепата е и в това да търсим най-точните треньори, ментори и дейности, които ще подпомогнат техния път. Защото колкото по-рано детето разбере коя мечта кара сърцето му да бие учестено, толкова повече време ще има то, за да я постигне.   „След 20 години ще съжаляваш повече за това, което не си направил, отколкото за това, което си направил. Затова вдигни платната и отплавай от тихото пристанище. Улови попътния вятър. Търси. Мечтай. Откривай.\" Тези вдъхновяващи думи са на Марк Твен, човекът който е сменил много професии, преди да се посвети на литературата и да се утвърди като човек на словото.   Насърчавайте децата си да мечтаят и да постигат своите върхове. Помагайте им в нелекия път към себе си и към откриване на призванието. Защото главната роля на родителя е да даде крила на децата си и да ги остави да полетят и да поемат отговорност за живота си. Но и да са щастливи по пътя.  ", "date": "2018.10.13", "title": "Главната роля на родителя е да даде крила на децата си и да ги остави да полетят"}
{"url": "http://epicenter.bg/article/Orban-nyama-myasto-v-Evropeyskata-narodna-partiya--obyavi-Yunker/165693/7/0", "text": "Унгарският премиер Виктор Орбан няма място в Европейската народна партия. Това заяви председателят на Европейската комисия Жан-Клод Юнкер, цитиран от МИА. \r\n По думите му, той уважава Орбан като човек, но не счита, че споделя ценностите на ЕНП. \r\n   \r\n Юнкер вижда много разминавания между думите на премиера и програмата на партията. \r\n   \r\n Правителството на премиера на Унгария Виктор Орбан през септември предприе медийна кампания срещу решението на Европейския парламент да се санкционира унгарската държава за нарушаване на върховенството на закона. \r\n   \r\n ЕП одобри резолюция, която призовава Европейския съвет да съгласува санкции срещу унгарското правителство заради системни проблеми с независимостта на съдебната система, медийната свобода и правата на бежанците и малцинствата. \r\n", "date": "2018.10.13", "title": "Орбан няма място в Европейската народна партия, обяви Юнкер"}
{"url": "http://epicenter.bg/article/Raste-broyat-na-zhertvite-na-uragana--quot-Maykal-quot--veche-sa-16-/165698/7/96", "text": "Броят на жертвите на урагана \"Майкъл\" в САЩ се увеличи на 16 души. Това съобщава „Ню Йорк Таймс“, цитирайки местните власти, предава БГНЕС.  Според данни на вестника, шерифът Лу Робъртс е потвърдил смъртта на трима души в окръг Джаксън (Флорида). Преди това бе съобщено за 13 загинали. В щатите Джорджия, Вирджиния и Северна Каролина също има загинали.  Изданието също така отбелязва, че броят на жертвите може да нарасне, тъй като спасителите продължават издирването. Спасителните служби на Флорида съобщиха, че наскоро са намерили телата на още няколко души на един от плажовете на щата, но засега те не са идентифицирани.  Ураганът \"Майкъл\" достигна южното крайбрежие на Съединените щати в сряда и бе от четвърта категория от петте възможни по скалата на Сафир-Симпсън, след което започна да отслабва.  \"Майкъл\" донесе най-мощните ветрове и проливни дъждове, които причиниха наводнения и разрушения в няколко региона в югоизточната част на страната.  Според данни на \"Ню Йорк Таймс\" най-малко 1,5 милиона потребители остават без електричество по източното крайбрежие на Съединените щати, от Флорида до Вирджиния.  Президентът на САЩ Доналд Тръмп заяви по-рано, че смята да посети най-силно засегнатите от урагана щати Флорида и Джорджия в началото на следващата седмица.  ", "date": "2018.10.13", "title": "Расте броят на жертвите на урагана \"Майкъл\", вече са 16 "}
{"url": "http://epicenter.bg/article/Tramp-shte-posreshtne-osvobodeniya-pastor-Bransan-v-Ovalniya-kabinet-/165699/7/96", "text": "Президентът на САЩ Доналд Тръмп заяви, че ще приеме освободения американски пастор Андрю Брънсън в Белия дом, щом той се завърне в страната, предава Агенция \"Фокус\".  „Вече имаме добри новини. Пастор Андрю Брънсън е във въздуха, от Турция. Той се намира, мисля, в добра форма. Най-вероятно ще спре в Германия за пълна проверка“, заяви Тръмп пред журналисти след освобождението на Брънсън.  „И той ще дойде в Овалния кабинет, най-вероятно в събота“, добави той, отбелязвайки че не е имало споразумение с Турция за неговото освобождаване.  Самолетът с освободения американски пастор кацна в Германия, съобщава Fox News. Самолетът, превозващ американски пастор Андрю Брънсън, успешно се приземи в Германия рано събота.  В американската военна база „Рамщайн“ ще му бъде извършен медицински преглед, преди да се върне обратно в САЩ, се казва в съобщението.  Ако медицинският преглед установи, че всичко е наред, Андрю Брънсън се очаква да се завърне в САЩ по обяд местно време.  ", "date": "2018.10.13", "title": "Тръмп ще посрещне освободения пастор Брънсън в Овалния кабинет "}
{"url": "http://epicenter.bg/article/Putin-obsadi-sas-Saveta-za-natsionalna-sigurnost-situatsiyata-sRuskata-pravoslavna-tsarkva-v-Ukrayna/165701/7/97", "text": "Руският президент Владимир Путин обсъди снощи с постоянните членове на Съвета за национална сигурност на Русия вътрешно- и външнополитически въпроси, в това число ситуацията около Руската православна църква в Украйна. Това съобщи прессекретарят на руския държавен глава Дмитрий Песков, цитиран от ТАСС и БТА.  \"На съвещанието бяха обсъдени въпроси от вътрешноруския социално-икономически дневен ред, засегнати бяха и международни проблеми\", каза той. \"Бяха разменени мнения по положението на Руската православна църква в Украйна след известното решение на Константинополската патриаршия\", добави Песков.  Съвещанието се състоя в Москва след края на работната визита на Путин в Могильов, където вчера той заедно с беларуския президент Александър Лукашенко взе участие във Форума на регионите на двете страни.  В съвещанието участваха още премиерът Дмитрий Медведев, председателите на двете камари на руския парламент Валентина Матвиенко и Вячеслав Володин, ръководителят на администрацията на Кремъл Антон Вайно, секретарят на Съвета за национална сигурност Николай Патрушев, министърът на вътрешните работи Владимир Колоколцев, на външните Сергей Лавров, на отбраната Сергей Шойгу, директорът на Федералната служба за сигурност Александър Бортников, шефът на Службата за вътрешно разузнаване Сергей Наришкин и специалният президентски представител по въпросите на опазването на околната среда и транспорта Сергей Иванов.  В четвъртък Светият синод на Вселенската патриаршия \"потвърди решението за това, че пристъпва към предоставяне на автокефалия на църквата в Украйна\", отмени грамотата от 1686 г. за преминаване на Киевската митрополия под юрисдикцията на Московската патриаршия и заяви, че възстановява ставропигията на вселенския патриарх в Киев. Решено беше и да бъде свалена анатемата от водачите на двете неканонични църкви в Украйна - Филарет от Киевската патриаршия и Макарий от Украинската автокефална църква.  В РПЦ, както и в редица поместни православни църкви разглеждат тези решения като враждебни и незаконни, способни да доведат до сериозен разкол в православието, отбелязва ТАСС.  ", "date": "2018.10.13", "title": "Путин обсъди със Съвета за национална сигурност ситуацията с Руската православна църква в Украйна"}
{"url": "http://epicenter.bg/article/Snezhna-burya-pogubi-8-alpinisti-v-Nepal-/165702/7/0", "text": "Най-малко осем алпинисти са загинали в планинския масив Гурджа в Непал, когато снежна буря разрушила лагера им, предават световните агенции.  \"Осем души, сред които членовете на южнокорейска експедиция, са загинали в Западен Непал, изглежда заради снежна буря\", каза говорител на полицията. Той добави, че още един човек е изчезнал.  Телата на алпинистите и на техните непалски водачи са били забелязани сред останките от лагера. Издирването на деветия член на експедицията е силно затруднено заради силния вятър и минусовите температури в района.  Спасителен хеликоптер е успял да кацне малко над базовия лагер на експедицията, но заради тежките метеорологични условия не е могъл да прибере нито едно от телата на загиналите.  Групата от южнокорейски алпинисти са били в базовия си лагер на височина от 7193 метра, където са изчаквали подобряване на времето, за да се изкачат на върха.  ", "date": "2018.10.13", "title": "Снежна буря погуби 8 алпинисти в Непал "}
{"url": "http://epicenter.bg/article/Erdogan--Turtsiya-shte-ostane-v-Idlib-i-shte-pomogne-na-horata-v-nuzhda-/165704/7/0", "text": "Турският президент Реджеп Тайип Ердоган заяви, че Турция е спасила милиони хора от мизерия чрез стабилността, която е поддържала в сирийската провинция Идлиб и ще продължи да го прави, пише електронното издание на турския вестник Hurriyet, цитирано от Агенция \"Фокус\".  „Турция спаси десетки хиляди души от смърт и милиони от мизерия чрез стабилността, която поддържаше в Идлиб“, заяви Ердоган по време на вечеря на четвъртата международна среща на върховните съдилища.  Той добави, че с приемането на над четири милиона бежанци от Сирия, Ирак, Афганистан и африканските държави, Турция „носи товара и пази честта на международната общност“.  „Ние правим това без някакви видима помощ от международната общност и организациите. Досега сме изхарчили 33 милиарда долара само за бежанците от Сирия“, добави той.   Турският президент посочи, че в Сирия, Турция работи върху сигурността и правосъдната система, което в замяна открива пътя за мир.  Заявявайки, че разбирането за правосъдие на Турция идва от нейната история и цивилизация, той добави че Анкара продължава да се бори за най-добрите интереси на своите братя и цялото човечество.  ", "date": "2018.10.13", "title": "Ердоган: Турция ще остане в Идлиб и ще помогне на хората в нужда "}
{"url": "http://epicenter.bg/article/Gratskite-spetssluzhbi-razbiha-narkokanal--rakovoden-ot-visokopostaveni-politsai-/165705/7/0", "text": "Гръцките специални служби са разбили мащабен наркоканал, предава БНР. Наркоканалът е бил ръководен от двама висши полицаи, които вече са арестувани и се разпитват от следователи на Специалния отдел за борба с организираната престъпност.  Акцията е подготвяна в продължение на няколко месеца при пълна секретност, след като са засечени разговори и движение на арестуваните полицаи по пътя на разследвания канал. Полицаите са заемали висши постове в област Атика и Гревена.  Досега са задържани 9 души, издирват се още двама, като единият от тях е албанец, който е осигурявал част от наркотиците.  Полицията е успяла да открие и няколко места, използвани за складиране и разпространение след това на наркотичните вещества. Конфискувано е голямо количество кокаин.  Медиите, като се позовават на анонимни източници от полицията, съобщават, че разкритията са следствие от внедрен в организацията полицай под прикритие. Все още акцията продължава в няколко района на Гърция.  ", "date": "2018.10.13", "title": "Гръцките спецслужби разбиха наркоканал, ръководен от високопоставени полицаи "}
{"url": "http://epicenter.bg/article/Lavrov-za-priznavaneto-na-ukrainskata-tsarkva--Tova-e-provokatsiya-s-pryakata-podkrepa-na-Vashington-/165706/7/97", "text": "Министърът на външните работи на Русия Сергей Лавров нарече решението на вселенския патриарх да признае независимостта на Украинската православна църква от Московската патриаршия провокация с пряката публична подкрепа на Вашингтон, съобщи БНР.  \"Що се отнася до църковните въпроси, намесата в живота на църквата е забранена със закон в Украйна, в Русия, надявам и във всяка друга нормална държава“, заяви Сергей Лавров в интервю за френския филиал на руската телевизия „Russia Today“, вестник „Фигаро“ и списание „Пари мач“.  Като примери на американска намеса в църковните дела на Украйна Лавров посочи откритата подкрепа за решението на патриарх Вартоломей, изразена от специалния представител на Съединените щати по въпросите на църковните отношения. Както и позицията по темата на специалният представител на Държавния департамент за Украйна Кърт Волкър.  В момента в Украйна действат три православни църкви: смятаните за неканонични и разколнически от Москва Украинска православна църква на Киевския патриархат и Украинска автокефална църква, както и подчинената на руския патриарх Украинска православна църква на Московския патриархат.  ", "date": "2018.10.13", "title": "Лавров за признаването на украинската църква: Това е провокация с пряката подкрепа на Вашингтон "}
{"url": "http://epicenter.bg/article/Melaniya-Tramp-v-otkroveno-intervyu--Ne-mi-puka-kakvo-tvardyat-krititsite/165707/7/96", "text": "Съпругата на американския президент Доналд Тръмп Мелания обясни в интервю за телевизионния канал Ей Би Си, защо е избрала за пътуването си до щата Тексас, където посети център за деца на нелегални имигранти, да облече яке с противоречив надпис, който предизвика изключително негативни реакции в обществото, предава БГНЕС.  През юни тази година Мелания Тръмп, на среща с децата на нелегални имигранти, бе облечена с яке, с надпис на гърба: \"На мен наистина ми е все едно, а на вас?\". Фоторепортери я заснеха с това яке, когато се качваше на самолета. Много американски медии, както и обществеността, след това атакуваха първата дама с критика за некоректния надпис в контекста на нейното посещение – при деца, разделени на границата от родителите си.  Съпругата на американския лидер, заяви пред ABC, че решението да носи яке с такъв надпис е нейния съзнателен избор, а думите, поставени върху него, изобщо не се отнасят до децата, както мнозина са си помислили. Според Мелания Тръмп те са адресирани до \"онези хора и либерални медии, които я критикуват\".  “Исках да им покажа, че не ме е грижа - казва първата дама. - Можете да критикувате всичко, което искате, но няма да спра да правя това, което според мен е правилно“. \"Да, това беше някакво послание\", призна Меланя Тръмп, отбелязвайки, че е разстроена от това как обществеността и медиите са възприели това.  \"Бих предпочела хората да се съсредоточат върху това, което правя, и върху моите инициативи, а не върху това, което нося\", подчерта тя.  В интервюто, съпругата на Тръмп признава също, че нейният живот в Белия дом се усложнява от много слухове и спекулации, които излъчват местни медии. Според първата дама, дори когато нейните представители правят официални изявления, \"хората продължават да не вярват\".  В същото време тя подчерта, че тя като цяло е доволна от сегашния си живот. \"Наистина се наслаждавам, но зная че няма да продължи завинаги\", каза тя и добави, че изобщо не се чувства в Белия дом сякаш е в затвор.  Съпругата на Тръмп отговаря и на онези, които твърдят, че тя има най-силно влияние върху Тръмп. \"Аз му давам искрени съвети и споделям честни възгледи, а след това той прави това, което иска\", каза първата дама.  В същото време, отговаряйки на въпроса за плановете на Тръмп да се кандидатира за втори мандат, тя каза, че съпругът й \"извършва невероятна работа\" като президент на Съединените щати. \"Затова, каквото и да реши, ще го подкрепя\", подчерта Меланя Тръмп.  ", "date": "2018.10.13", "title": "Мелания Тръмп в откровено интервю: Не ми пука какво твърдят критиците"}
{"url": "http://epicenter.bg/article/Nelegalni-migranti-i-kanaldzhiya-izgoryaha-do-neuznavaemost-pri-katastrofa-mezhdu-Kavala-i-Solun-/165712/7/0", "text": "Автомобил, превозващ мигранти, се е сблъскал днес с камион в Северна Гърция, при което са загинали 11 души, съобщи гръцката полиция.  Смята се, че 10 от жертвите са мигранти, преминали нелегално от Турция в Гърция. Единайсетият загинал е шофьорът на автомобила и предполагаем каналджия, пояснява Канал 3.  Според информацията на гръцките власти автомобилът е бил с подменени регистрационни номера и е бил използван за трафик на мигранти. Колата не е спряла на полицейска проверка, но остава неясно колко близо до мястото на катастрофата се е случило това.  Полицията съобщи, че пътно-транспортното произшествие е станало след 5 ч. днес сутринта близо до град Кавала. Автомобилът пътувал към Солун, но се ударил с камион, движещ се в обратната посока, и избухнал в пламъци. Всички пътници в колата са изгорели до неузнаваемост.  Камионът също се е запалил. Шофьорът му - 39-годишен гръцки гражданин, е бил приет в болница и след оказаната му медицинска помощ е бил освободен.  През последните месеци се наблюдава увеличение на броя на мигрантите, които прекосяват нелегално турско-гръцката граница. Много от тях отиват в Солун, където се насочват към полицията, за да бъдат регистрирани и да потърсят убежище.  ", "date": "2018.10.13", "title": "Нелегални мигранти и каналджия изгоряха до неузнаваемост при катастрофа между Кавала и Солун "}
{"url": "http://epicenter.bg/article/SASht-i-sayuznitsite-im-spirat-poletite-na-svrahmoderniya-iztrebitel-F-35-/165720/7/96", "text": "САЩ и съюзниците им обявиха, че временно спират полетите на най-модерния си изтребител F-35, предават световните агенции, цитирани от Дарик радио.  Причината е възможен дефект в тръбите за гориво, който може да е причинил падането на един от изтребителите миналия месец в Южна Каролина.  Самолетите от програмата F-35 са пето поколение изтребители и са най-скъпите в историята, като все още не са влезли напълно на въоръжение. Едно от основните им предимства е, че могат в реално време да събират, анализират и препращат информация до други оръжейни системи и до военното командване.  По-рано през седмицата обаче доклад на Правителствената служба за отчетност сигнализира, че почти всички оръжейни системи, разработвани в последните 5 години от САЩ, включително и F-35, са силно уязвими на кибератаки.  От службата съобщиха, че техни екипи са успели лесно да проникнат в сложни оръжейни системи в рамките на по-малко от час, най-вече заради лоша поддръжка на паролите им.  От Държавният департамент на САЩ междувременно съобщиха, че инспекцията за възможния дефект на F-35 ще приключи до 2 дни. ", "date": "2018.10.13", "title": "САЩ и съюзниците им спират полетите на свръхмодерния изтребител F-35 "}
{"url": "http://epicenter.bg/article/Korab-pod-panamski-flag-potana-v-Cherno-more-kray-bregovete-na-Krim-/165725/7/0", "text": "В Черно море през изминалата нощ потъна кораб, превозващ скрап и плаващ под панамски флаг. Екипажът е спасен, никой не е пострадал, предават ТАСС и БТА.  Пресслужбата на руската Федерална агенция за морския и речния транспорт съобщи, че корабът се е наклонил опасно на една страна и е потънал на 50 морски мили от брега на Кримския полуостров, в международни води.  Капитанът е успял да поиска помощ. Екипажът, състоящ се от граждани на Турция и Азербайджан, се е прехвърлил на спасителен сал и е бил спасен от намиращ се в района танкер, който плава за Новоросийск.  Предполага се, че причината за рязкото накланяне на кораба е разместване на товара. Според Морския спасителен център в Севастопол корабът е превозвал скрап за Турция.  ", "date": "2018.10.13", "title": "Кораб под панамски флаг потъна в Черно море край бреговете на Крим "}
{"url": "http://epicenter.bg/article/Aleksis-Tsipras--Makedoniya-nyama--alternativa--na-dogovora-za-imeto-/165726/7/51", "text": "Бившата Югославска Република Македония (БЮРМ) ще може да се присъедини към НАТО и Европейския съюз единствено, ако приложи договора за името с Гърция, заяви министър-председателят Алексис Ципрас, предава електронното издание на гръцкия вестник Kathimerini, цитирано от Агенция \"Фокус\".  „Ако Скопие откаже споразумението, то трябва да знае, че няма да има друга подобна възможност да влезе в ЕС, международните организации и отбранителните алианси“, заяви Ципрас пред централния комитет на своята партия.  „Няма да приемем присъединяването на съседната ни страна под конституционното ѝ име „Република Македония“, посочи той.  В петък министърът на отбраната на Гърция Панос Каменос, който е и лидер на по-малкия коалиционен партньор „Независими гърци“, защити своето по-ранно предложение за алтернатива на договора за името, подписан между Атина и Скопие през юни.  „Тези от нас, които държат позиции на отговорност в тази държава, трябва да се научат да работят повече, да са по-ефективни и да говорят по-малко“, заяви Ципрас, очевидно визирайки коалиционния си партньор.  „Но над всичко, трябва да говорим когато трябва, не когато не трябва“, заключи гръцкият премиер.  ", "date": "2018.10.13", "title": "Алексис Ципрас: Македония няма „алтернатива“ на договора за името "}
{"url": "http://epicenter.bg/article/Tramp-obeshta--tezhko-nakazanie--za-Sauditska-Arabiya--ako-tya-stoi-zad-izchezvaneto-na-Dzhamal-Hashogi-/165728/7/0", "text": "Президентът на САЩ Доналд Тръмп заяви, че е възможно Саудитска Арабия да стои за изчезването на журналиста Джамал Хашоги и предупреди, че Вашингтон ще наложи „тежко наказание“, ако това се окаже истина, предава AFP.  „Ще стигнем до дъното на този случай и ще има тежко наказание“, заяви Тръмп пред американския телевизионен канал „CBS“.  „Към този момент те го отричат и то яростно. Може ли да са те? Да“, добави той.  Междувременно турското разследване на изчезването на известния саудитски журналист Джамал Хашоги е открило записи, направени с неговия часовник \"Епъл\", които показват, че той е бил измъчван и убит, пише днес турски вестник, цитиран от агенция Ройтерс и БТА.  Информацията в проправителственото издание \"Дейли сабах\", която предстои да бъде проверена, бе публикувана, след като делегация от Саудитска Арабия пристигна в Турция за съвместно разследване на изчезването на журналиста, посочва агенцията.  \"Моментите, в които Хашоги е разпитван, измъчван и убит, са били записани в паметта на часовника \"Епъл\", пише вестникът и посочва, че часовникът е бил синхронизиран с неговия айФон, който е останал у годеницата му след влизането на Кашоги в консулството на Саудитска Арабия в Истанбул на 2 октомври.  Двама високопоставени турски представители заявиха по-рано пред Ройтерс, че журналистът е носел черен часовник \"Епъл\", когато е влязъл в консулството, и че той е бил свързан с мобилния му телефон, останал отвън.  Ройтерс посочва, че все още не е ясно дали данните от часовника на Хашоги може да са се прехвърлили на телефона му навън или как следователите биха могли да извлекат данните без да разполагат с часовника.  \"Сабах\" се позовава на \"достоверни източници от специален разузнавателен отдел\", според които Хашоги е включил телефона си на запис, преди да влезе в консулството. Вестникът твърди, че агенти на саудитското разузнаване са осъзнали след смъртта на журналиста, че телефонът записва и са използвали пръстовия му отпечатък, за да го отключат, като са изтрили някои данни, но не всички. Записите след това са били открити на неговия телефон, твърдят източниците на \"Сабах\".  В четвъртък Турция съобщи, че се е договорила със Саудитска Арабия да сформират съвместна работна група, по инициатива на Рияд, за разследване на случая. Същия ден високопоставен член на саудитската кралска династия, принц Халед ал Файсал, е посетил Турция за разговори.  Джамал Хашоги е влязъл в саудитското консулство на 2 октомври, за да получи документи за предстоящата му женитба. Саудитски представители твърдят, че скоро след това той е напуснал сградата, но турски официални лица и неговата годеница, която е чакала отвън, казват, че той така и не е излязъл.  Турски източници заявиха пред Ройтерс, че според първоначалните оценки на полицията Хашоги, който е отявлен критик на саудитското правителство, е бил убит в консулството. Рияд отхвърли тези твърдения.  Саудитският министър на вътрешните работи принц Абдул Азиз бин Сауд определи медийните съобщения за убийство на журналиста като \"лъжи\" и \"безпочвени обвинения\" срещу саудитското правителство, което по думите му \"спазва международното право и конвенции\".  Саудитската делегация, която пристигна в Турция в четвъртък, има срещи с турския прокурор, разследващ случая, както и с представители министерството на правосъдието, на вътрешните работи, на полицията и на разузнавателната служба.  Във вторник турското външно министерство съобщи, че саудитското консулство в Истанбул ще бъде претърсено в рамките на разследването.  ", "date": "2018.10.13", "title": "Тръмп обеща „тежко наказание“ за Саудитска Арабия, ако тя стои зад изчезването на Джамал Хашоги "}
{"url": "http://epicenter.bg/article/Hristiyan-Mitskovski--Pravitelstvoto-i-Zoran-Zaev-vkaraha-darzhavata-v-po-golyama-i-po-opasna-kriza-/165730/7/51", "text": "Република Македония навлиза в обществена, икономическа и политическа криза. С неспособността да се управляват политическите процеси, да се изпълнят резултатите, които се дадоха и които са нужни на гражданите, правителството и Зоран Заев вкараха държавата в по-голяма и по-опасна криза. Това е правителство с изгубена легитимност, правителство което за година и половина буквално не изпълни нито един резултат. Договорът с Гърция е параванът, зад който се движи грабежът на десетилетието, заяви председателят на ВМРО-ДПМНЕ Християн Мицковски, предава скопската електронна медия „Плюс Инфо“, цитирана от Агенция \"Фокус\".  „Кризата не е пречка да продължат търговете за хората от властта, да има 5.3 милиона евро за търг за учебници, който виждаме че се провежда в няколко нови продължения, да се случват кървави търгове в здравеопазването, престъпни иновации, онези трагикомични търгове за лубриканти от 1.5 милиона евро, които правителство представи като борбата за здравето на гражданите, а в същото време болните чакат за инсулин в болниците, а в операционните зали няма дори превръзки. Бизнесите на фамилията на властта стават все по-големи, докато приходите на обикновените граждани намаляват. Казваха, че са за правосъдие, но властта освен да прави политически преследвания, бяга от предложението за нова прокуратура, която истински да се бори против престъпността и корупцията, а бяга, защото престъпността е в самата власт“, заяви Мицковски.  Според него няма директни чуждестранни инвестиции, няма нови работни места, нито пък 500 евро средна заплата, няма по-големи пенсии, по-добри условия за студентите, няма възвръщаемост на ДДС, нито по-голяма подкрепа за земеделците.  Той посочи, че ВМРО-ДПМНЕ е против договора за името с Гърция и така ще остане.  „Източникът на кризата, която сега се случва, не е отхвърленият договор с Гърция, не е нито пропадналият референдум, а е самата власт и Зоран Заев, които трябва да си отидат, за може Македония да победи. А ви уверявам, че със силата на народа и общата мъдрост и решителност, Македония ще победи и всички заедно ще се преборим за стабилност, европейско бъдеще и съхранено достойнство“, посочи Мицковски.  ", "date": "2018.10.13", "title": "Християн Мицковски: Правителството и Зоран Заев вкараха държавата в по-голяма и по-опасна криза "}
{"url": "http://epicenter.bg/article/Talibanite-potvardiha--che-pregovaryat-sas-SASht-za-prekratyavane-na-voynata-v-Afganistan-/165735/7/0", "text": "Талибаните потвърдиха, че преговарят със Съединените щати за прекратяване на 17-годишната война в Афганистан. Срещата с американския пратеник за региона Залмай Халилзад се е състояла вчера в Доха, предаде БНР.  Делегатите на талибаните са заявили пред Халилзад, че „голямата пречка“ за мира е присъствието на чуждестранни войски в Афганистан.  Двете страни са се договорили да се срещат отново в бъдеще. Това заяви говорител на талибаните.  От американското посолство в Кабул отказаха коментар.  ", "date": "2018.10.13", "title": "Талибаните потвърдиха, че преговарят със САЩ за прекратяване на войната в Афганистан "}
{"url": "http://epicenter.bg/article/Tramp-blagodari-na-Erdogan-za-pomoshtta-mu-pri-osvobozhdavaneto-na-amerikanskiya-pastor-/165737/7/96", "text": "Президентът на САЩ Доналд Тръмп благодари на своя турски колега Реджеп Тайип Ердоган за помощта му в делото с американския пастор Андрю Брънсън, който беше освободен от турски съд в петък, след две години в ареста, предава AFP, цитирана от Агенция \"Фокус\".  Тръмп също така обяви, че ще се срещне с Брънсън в Овалния кабинет в Белия дом в 14:30 часа местно време (21:30 българско).  „Ще бъде чудесно да го видя и да се срещна с него. Той е великолепен християнин, който премина през едно много трудно изпитание. Бих искал да благодаря на президента Реджеп Тайип Ердоган за неговата помощ!“, написа Тръмп в социалната мрежа „Туитър“.  ", "date": "2018.10.13", "title": "Тръмп благодари на Ердоган за помощта му при освобождаването на американския пастор "}
{"url": "http://epicenter.bg/article/Ruskoto-Vanshno-ministerstvo--Sergey-i-Yuliya-Skripal-mozhe-da-ne-sa-zhivi/165743/7/0", "text": "Министерството на външните работи на Русия не разполага с информация дали Сергей и Юлия Скрипал са живи. „Не сме виждали Спирал. Те са реални хора. По-рано бяха живи, сега не знам ... Не разполагаме с никаква информация”, каза говорителят на ведомството Мария Захарова. \r\n „Юлия Скрипал сме я видели един път и то при странни обстоятелства – не става ясно къде и кой е правил записа. Сергей Скрипал въобще никой не е виждал. Ние не знаем къде са тези хора”, призна Захарова. \r\n   \r\n По-рано министърът на външните работи на Русия Сергей Лавров заяви, че „делото Скрипал” се разпада пред очите му поради липсата на каквито и да било доказателства, че Русия е виновна. \r\n   \r\n Руското външно министерство е изпратило над 60 дипломатически ноти до Форин-офис с молба да предостави на Русия достъп до разследването, а също така и правна помощ и предложение за сътрудничество, включително и за провеждането на съвместно разследване, но британските власти не са реагирали и са отказали достъп до случая „Скрипал”. \r\n", "date": "2018.10.13", "title": "Руското Външно министерство: Сергей и Юлия Скрипал може да не са живи"}
{"url": "http://epicenter.bg/article/Balgarski-granichari--presledvani-ot-Turtsiya--iskat-zashtita-ot-deputatite--VIDEO--/165708/3/0", "text": "Български граничари искат защита от народните представители срещу Турция. Четиримата служители са задочно подсъдни в южната ни съседка, защото при изпълнение на служебния си дълг застреляха турски рибар-бракониер преди 10 години, припомня Нова тв.  Граничарите настояват за подкрепа от страна на институциите, които да се намесят в рамките на правомощията си за благоприятен изход от процеса.  Във вторник четиримата ще застанат пред съда в Бургас, за да дадат показания по искане на турските власти.  И адвокатите на граничарите, и народните представители са категорични, че държавата ни има механизми, които да гарантират сигурността на българските граничари. Четиримата вече бяха оправдани от Европейски съд по правата на човека в Страсбург.  Четиримата бивши граничари бяха обвинени от съда в Къркларели (Лозенград), че през 2008 година при проверка на плавателен съд, навлязъл в наша територия, са убили един от хората на борда. От тогава периодично от страна на турските власти пристигат искания българските граничари да бъдат предадени на турското правосъдие.  През юли главният прокурор Сотир Цацаров се срещна с тях и обеща, че те няма да бъдат екстрадирани в Турция.  ", "date": "2018.10.13", "title": "Български граничари, преследвани от Турция, искат защита от депутатите (ВИДЕО) "}
{"url": "http://epicenter.bg/article/Malchalivo-bdenie-v-pamet-na-deteto--pregazeno-ot-dzhip-v-s--Tarnak--VIDEO--/165713/3/0", "text": "Близки на 11-годишната Сара, която беше прегазена от джип, се събраха на мястото на катастрофата в село Търнак. В района има полиция, но напрежение сред хората няма. Това, което те искат, е справедливост, предава Нова тв.  Според тях войната на пътя не бива да отнема повече детски животи. Роднините на Сара направиха и мълчаливо бдение в нейна памет.  Детето почина в петък вечерта в плевенската болница. Сара беше в кома от момента на катастрофата преди 10 дни.  След инцидента се стигна до напрежение и бунт сред хората от селото, защото шофьорът на джипа беше пуснат от ареста.  ", "date": "2018.10.13", "title": "Мълчаливо бдение в памет на детето, прегазено от джип в с. Търнак (ВИДЕО) "}
{"url": "http://epicenter.bg/article/Chovek-zagina-pri-katastrofa-na-magistrala--quot-Trakiya-quot--/165727/3/0", "text": "Един човек е загинал при катастрофата на 251 км на автомагистрала “Тракия“, в посока Бургас, в района на община Нова Загора. Това съобщиха за Агенция „Фокус“ от пресцентъра на ОДМВР-Сливен.  Сигналът е получен в 11.20 часа.  Лек автомобил е катастрофирал извън пътното платно. Водачът на превозното средство е загинал. Той е пътувал сам.  В момента експерти и екипи на „Пътна полиция“ извършват оглед на мястото на инцидента.  Движението и в двете посоки е свободно за преминаване.  ", "date": "2018.10.13", "title": "Човек загина при катастрофа на магистрала \"Тракия\" "}
{"url": "http://epicenter.bg/article/Patriotite-vnasyat-promeni-v-Nakazatelniya-kodeks-za-otpadane-na-sakratenoto-sadebno-sledstvie-/165721/2/48", "text": "Промени в Наказателния кодекс са внесли от \"Обединени патриоти\" във връзка с убийството на журналистката от Русе Виктория Маринова, това съобщи във Варна евродепутатът и заместник-председател на ВМРО Ангел Джамбазки, цитиран от БНР.  Предложението е свързано с отпадането на съкратеното съдебно следствие при тежките престъпления като това в Русе, обясни Джамбазки:  \"По сега действащият Наказателен кодекс, ако едно лице се признае за виновно, може да се ползва от условията да получи съкратено следствие и съответно намалена присъда. В тази хипотеза и варналии, и адвокати направиха една проста сметка, че взимайки предвид най-различни обстоятелства, това лице може да получи присъда 10-15 години. А това, което казваме ние, че най-малкото, което заслужава, е доживотен затвор без право на замяна.\"  Ангел Джамбазки каза още, че на фона на големите проблеми пред Европейския съюз в момент, когато трябва да се реши какво ще бъде бъдещето на съюза, да се обсъжда приемането на лятно или зимно часово време е неадекватно.  По повод евентуалното явяване на предстоящите евроизбори на \"Обединени патриоти \" Ангел Джамбазки смята, че здравият разум ще надделее и едва ли коалицията ще се разпадне.  ", "date": "2018.10.13", "title": "Патриотите внасят промени в Наказателния кодекс за отпадане на съкратеното съдебно следствие "}
{"url": "http://epicenter.bg/article/BSP-iska-semeyno-podohodno-oblagane--bezplatni-detski-gradini-i-5--DDS-na-hlyab--mlyako-i-sirene/165723/2/48", "text": "Жените социалистки от София, Монтана, Враца и Видин предлагат в алтернативния бюджет на страната за 2019 година да залегнат семейно подоходно облагане, намаляване на 5% ДДС върху цената на хляба, млякото и сиренето, както и общинските детски градини да бъдат безплатни. Тези идеи ще бъдат предложени на НС на БСП и на парламентарната група на „БСП за България“. Това стана по време на инициираната от Обединението на жените социалистки от БСП – София кръгла маса на тема „Ролята на жените за преодоляване на демографската криза и диспропорциите в изоставащите северозападни райони“, което се провежда в Монтана, съобщиха от пресцентъра на НС на БСП.  Специален гост на форума бе председателят на НС на БСП Корнелия Нинова. В обръщението си към участниците в събитието тя акцентира върху това, че решаването на демографските проблеми заема ключово място в проекта „Визия за България“ и се ангажира всички добри предложения, които направиха жените социалистки, да намерят своето място в окончателния вариант на „Визия за България“.  „Няма нищо по-естествено от това- жените да се грижат и защитават бъдещето на нацията. Убедена съм, че днес ще успеем да формулираме конкретни предложения и работещи решения“, това каза в началото на събитието председателят на софийското обединение на жените социалистки Таня Найденова.  В кръглата маса взеха участие народните представители от Монтана, Видин и Враца Атанас Костадинов, Филип Попов и Николай Иванов, както и председателят на Националното обединение на жените социалистки Катя Николова. Основен лектор в първия панел бе проф. Емилия Масларова, председател на Съвета по социална политика към НС на БСП. Според нея помощите за деца трябва да се обвързват не само с посещението им в училище, но и с успеваемостта им в учебния процес.  „Трябва да се даде шанс и да бъде подкрепяно и подпомагано българското семейство, но това, което е - отговорно, работещо, интелигентно, образовано, социализирано и обществено ангажирано“, категорична е проф. Масларова.  Председателят на Националното обединение на жените социалистки Катя Николова посочи, че темата за демографската криза е в центъра на внимание и заема важно място в работата на обединението, наред с превенцията и борбата с домашното насилие и насилието над жени и деца. Николова посочи, че през следващата година акцент ще бъде темата за включване на повече жени в политиката и участието им в предстоящите избори през 2019 г. и най-вече в местните.  „Активното участие на жените социалистки в представянето пред обществото на „Визия за България“ ще им даде възможност да станат разпознаваеми и избираеми като общински съветници и кметове“, убедена е Катя Николова.  ", "date": "2018.10.13", "title": "БСП иска семейно подоходно облагане, безплатни детски градини и 5% ДДС на хляб, мляко и сирене"}
{"url": "http://epicenter.bg/article/Krasimir-Velchev--Nali-ne-vizhdate-da-sme-pritesneni-ot-tozi-vot/165724/2/0", "text": "\"Много боли, когато си в труден момент и да усетиш недоверието в своите приятели, които аз се надявам, че са такива и те са били подведени, но не може в труден момент - приятел е приятел, когато застава до теб, а не когато изразява съмнение\", коментира пред БНТ Красимир Велчев от ГЕРБ първоначалните реакциите от Европа по повод случай с убийството на Виктория Маринова в Русе. \"Европа винаги гледа, особено на Балканите, с предубеждения и се използва и от някои медии, разбира се, не от цяла Европа, от медии в Европа, които са против глобализацията, има и много такива партии\", коментира още Велчев. \"Нали не виждате да сме притеснени от този вот? Чудят се за какво да покажат на хората, че съществуват, по този начин показват на обществото, че съществуват иначе как да го покажат\", отговори той на въпрос дали ГЕРБ са притеснени от вота на недоверие на БСП. \"Здравеопазването е много важна и сложна тема и не може да се реши изведнъж\", обясни той и допълни, че много от нещата в сферата страдат от липсата на контрол или налагането на конктрол.  \"Не трябва да се притесняват вероизповеданията и Светия Синод за това, че ние ще наложим без тяхно съгласие насила някои от членовете на този законопроект\", коментира Красимир Велчев по повод промените законопроекта за вероизповеданията.\"", "date": "2018.10.13", "title": "Красимир Велчев: Нали не виждате да сме притеснени от този вот"}
{"url": "http://epicenter.bg/article/Tsvetanov-v-Bansko--GERB-uspya-da-pokazhe-drugoto-litse-na-balgarskata-politika-/165729/2/48", "text": "През последните 11 години опозицията не предлага алтернативи, а иска да дискредитира управлението, да създава хаос. Това каза председателят на ПГ на ГЕРБ и зам.-председател на партията Цветан Цветанов в Банско по време на регионалната академия на Жени ГЕРБ – Благоевград „Национални и европейски приоритети – регионални решения”. По думите на Цветанов ГЕРБ е партия, която е успяла да покаже другото лице на българската политика - че когато политиците не само говорят, но и изпълняват своите ангажименти - нещата се случват. Това съобщават от пресцентъра на ГЕРБ.  „Виждаме една нова тенденция в средите на нашите опоненти – да ни дискредитират по теми, по които доказано сме постигнали успешни резултати\", каза още Цветан Цветанов. Той добави, че Благоевградска област е пример за това какви са последствията, когато ГЕРБ не управлява, като даде за пример в тази посока временното спиране на строителството на автомагистрала „Струма\" преди няколко години.  „Ние успяхме да наваксаме забавянето и съм убеден, че след няколко седмици предсрочно ще пуснем 24.5-километровата отсечка от магистралата, което ще гарантира безопасността на пътуващите, но и по-бързото предвижване на туристите\", подчерта Цветанов.  Председателят на ПГ на ГЕРБ коментира, че опозицията много често приписва на ГЕРБ своите грехове, заявявайки, че това намира своето потвръждение в казуса с дупката във Варна, за която от БСП твърдят, че Георги Гергов ще получи милиони левове.  „Никой не казва как и кога се е случило придобиването на тази дупка. Всичко, което се е случило с този имот, е вследствие на добри хватки, които са извършили от опозицията, за да може той да я купи. Въпросната дупка е „язвата\" на Варна, затова е необходимо да я оправим сега, защото след години ще струва още повече\", допълни Цветанов. Той добави, че по казуса от ГЕРБ подготвят аргументиран текст, който ще представят пред опозицията.  „Опозицията е креслива, не предлага алтернатива, но обхваща голяма част от медийното пространство. На това ние ще противопоставим добрите политики, които ще продължаваме да реализираме”, каза още Цветан Цветанов. Той бе категоричен, че като управляваща партия ГЕРБ ще продължи да решава проблемите на общините, без да ги дели на наши и ваши.  Цветанов коментира и предстоящия вот на недоверие.  „БСП ще внесат вот за бъдещи намерения. Все още предстоят обсъждания на всякакви нива за бъдещия здравноосигурителен модел. Това са процеси, които те искат да спрат. Проблем е, че насреща имаме популистка партия. БСП е слаба опозиция с вътрешни противоречия, нямат одобрение на лидера си. От национална гледна точка това не е добре, защото опозицията трябва да е силна, да е градивна. БСП отсъства от българския парламент, от дебатите по важни за обществото теми и закони, какъвто бе Законът за вероизповеданията”, уточни зам.-председателят на ГЕРБ.  Цветан Цветанов подчерта, че по този законопроект ГЕРБ, БСП и ДПС са съвносители, като с него държавата ще осигури необходимия финансов ресурс, за да се гарантира свободата на вероизповеданията и така да се избегнат всякакви външни влияния. „Народните представители на БСП или не гласуваха, или се въздържаха и така бламираха собствения си лидер Корнелия Нинова”, допълни Цветанов.  Зам.-председателят на ГЕРБ подчерта, че кметове на партията управляват 130 общини с население над 5 милиона души и че е важно за правителството да се осигуряват допълнителни средства за общините, за да се подобри стандартът на живот.  „Държавата е финансово стабилна, има добри икономически политики и затова е възможно да се осигуряват целеви средства за общините. Банско, например, се възползва от тях за строителство на нова детска градина”, каза още Цветан Цветанов. Според него е важно да показваме добрите неща, които се правят навсякъде в страната и да признаваме грешките, които се допускат, защото това е отговорното политическо поведение.  На форума Цветанов коментира още, че очаква за предстоящите избори общественото пространство да бъде залято с фалшиви новини, които ще целят дискредитация на ГЕРБ и припомни огромната манипулация „Костинброд”.  „Затова ние ще продължим да правим кампания лице в лице, защото за нас винаги ще останат най-важни срещите с хората”, каза още Цветан Цветанов.  ", "date": "2018.10.13", "title": "Цветанов в Банско: ГЕРБ успя да покаже другото лице на българската политика "}
{"url": "http://epicenter.bg/article/Kaloyan-Pargov--Restitutsiyata-na-imoti-kato-kashtata-na-Yavorov-beshe-ogromna-greshka-/165732/2/48", "text": "Реституцията на имоти като къщата на Пейо Яворов беше огромна грешка, която държавата допусна преди години. Това заяви лидерът на БСП-София Калоян Паргов по повод новината, че къщата, в която е живял българският поет и революционер, е обявена за публична продан от частен съдебен изпълнител, съобщиха от пресцентъра на БСП - София.  „БСП винаги е настоявала да не се допуска реституиране на такива имоти, като къщата на Пейо Яворов. Държавата трябваше да търси други механизми за обезщетяване на собствениците. Какво по-голямо доказателство за правилността на нашата позиция от това, което се случи с къщата на Яворов? Този лош и срамен пример трябва да е сигнал за управляващите не само в Столична община. Мисля, че е крайно време и Министерството на културата да помисли за трайно разрешаване на проблема със собствеността на подобни имоти и запазването на културно-историческото наследство\", коментира Калоян Паргов.  „Сега е много важно да бъдат осигурени средства, с които къщата музей да бъде ремонтирана, a сбиркатa - реставриранa\", добави той.  Според Калоян Паргов един от най-големите български поети на ХХ век, какъвто е Пейо Яворов, не заслужава подобно безотговорно отношение от следовниците си. Още повече, че в началото на 2018 г. беше отбелязана 140-ата годишнина от рождението му.  „През 2018 г. честваме и 105 години от основаването на Съюза на българските писатели. Предвид тези две годишнини, не можем да допуснем къщата-музей на Пейо Яворов, която е един от културните символи на София, да бъде продадена на публичен търг от частен съдебен изпълнител\", коментира още Калоян Паргов.  „С колегите от групата на БСП настояваме Столичният общински съвет да разгледа доклад с предложение за закупуване на тази къща. След като управляващите в Столична община харчат толкова много средства за ремонт на инфраструктурата, мисля, че ще намерят един милион, за да откупят този символ на културата в града ни. Управляващите постоянно твърдят, че културно-историческото наследство е важно и трябва да бъде пазено. Ето, че дойде момент, в който трябва да го докажат и с действията си\", каза още Паргов.  ", "date": "2018.10.13", "title": "Калоян Паргов: Реституцията на имоти като къщата на Яворов беше огромна грешка "}
{"url": "http://epicenter.bg/article/Balgariya-shte-reanimira-donorskata-si-programa-/165733/2/0", "text": "България започва национална информационна програма, за да реанимира донорската си програма. Това каза днес заместник-министърът на здравеопазването Бойко Пенков и допълни, че у нас все още има негативно отношение към донорството, предава БНР.  „Една от основните причини е наличието на една нова декларация, към която всички страни се присъединяват за забрана на трафик на органи и трансплантационен туризъм, което кара повечето държави-членки да правят откази за български граждани да получават органи в техни трансплантационни центрове. Това означава, че България трябва задължително да реанимира нейната донорска програма, така че да може да стигнем минимум ниво от 10 донора на милион население, за да можем да получим възможността българите да имат достъп до такъв тип грижа, лечение и да имаме право да ползваме чужди трансплантационни центрове, при положение, че сме достоен член на семейството на „Евротрансплант,“ обясни зам.-министър Пенков.  Заместник-министърът на здравеопазването Бойко Пенков коментира, че състоянието на починалия Адриан Петков, който чакаше за белодробна трансплантация, е било тежко и не е позволявало извършването на трансплантация.  Младият мъж беше включен в листата от чакащи към Изпълнителната агенция по трансплантации през февруари тази година.  ", "date": "2018.10.13", "title": "България ще реанимира донорската си програма "}
{"url": "http://epicenter.bg/article/Plamen-Dimitrov--Zaplatite-tryabva-da-se-uvelichat-s-12-15-/165734/2/45", "text": "През юни КНСБ обявихме, че са нужни 12%-15% увеличание на заплатите. Искаме да има диференция - от увеличание между 7-8% за тези, които са на бюра, до 20% за хората, които работят на терен. Да не говоря за лекарите от Спешна помощ, в домовете и т. н. - средно тези 1,1 милиарда лева за доходи повече следващата година, според нас трябва да отидат повече за хората с по-ниските доходи и за най-натоварените, и по-малко към тези, които не са толкова натоварени. Това заяви в предаването \"Офанзива с Любо Огнянов\" по Канал 3 президентът на КНСБ Пламен Димитров.  Той отрече да са извивани ръцете на бизнеса за вдигането на максималния доход за осигуряване до 3000 лв. \"Заявките ни за промяна на тавана за осигурителната схема не са от вчера. Когато потискаме максималния доход за осигуряване, потискаме и пенсиите. Проблемът е друг - има 60 000 миньори, металурзи, енергетици, които са си изработили пенсиите, които несправедливо са орязани в момента\", мотивира се Пламен Димитров.  \"Плащат не само работодателите, а и работниците, това не е данък, а вноска, която отива в неговата пенсия. Трябва да правим разлика между данъци и осигуровки. КНСБ иска въвеждането на необлагаем минимум - това скоро ще стане, това е намаляване на данъците. Така че това е темата, по която трябва да говорим заедно и истински с управляващите и бизнеса. Останахме единствената държава с плосък данък\", добави президентът на КНСБ.  Той посочи, че с премиера и финансовия министър е постигната договорка да се отделят 43 милиона повече помощи за \"тези 220 000 семейства, които получават такъв тип енергийни помощи. Това са въглища, дърва, парно - изчислено в киловати, още 150 киловата над досегашните. Това няма да ги направи богати, но ще направи възможно да си посрещнат разходите и да компенсират до голяма степен това, което ще им дойде като повишени цени на парно, въглища, ток.  Пламен Димитров разкри, че КНСБ започва скоро няколко кампании срещу сивия сектор в икономиката. \"Първо срещу автомобилните сервизи, има много сива икономика там - части, и т. н. Другата е какво гориво зареждаме, какво се случва в дворове и т.н., трябва да се покаже на светло. В леката промишленост, където има редица проблеми, искаме да покажем на светло какво се случва там, кой за какво работи и какво получава. Румънските шивачки получават 30% повече от нашите шивачки, а защо е така, не е ясно\", каза Пламен Димитров.  ", "date": "2018.10.13", "title": "Пламен Димитров: Заплатите трябва да се увеличат с 12-15%"}
{"url": "http://epicenter.bg/article/Hasan-Ademov--DPS-vliza-vav-vlastta-samo-prez-paradniya-vhod-sled-izbori-/165736/2/48", "text": "Хипотезата ДПС да влезе във властта без избори на този етап не е обсъждана и няма такава сюжетна линия, за да можем да коментираме такъв въпрос. ДПС винаги влиза през парадния вход във властта след избори. Това заяви в предаването \"Офанзива с Любо Огнянов\" по Канал 3 д-р Хасан Адемов, депутат от ДПС, председател на Комисията по труда в НС.  \"Нашата позиция е категорична и ясно, многократно е изразявана: от ДПС сме за това, да има управление на базата на ценности. За да има такова управление, смятаме, че трябва да има програма за ускорено развитие на страната, подкрепена от сериозно мнозинство и, пак подчертавам - на базата на ценности.  Защото аритметичният сбор води до ситуацията в която всеки ден сме свидетели на различни скандали, не само в ОП, но в коалицията като цяло. И това по никакъв начин не допринася за решаване проблемите на страната, тъкмо обратното - задълбочава проблемите, създава условия за протестен заряд, не случайно тези протести, които наблюдаваме, ескалират\", посочи Хасан Адемов.  Запитан кой кара влака, дали има ново мнозинство в НС, Хасан Адемов бе категоричен: \"Ако се опитвате да внушите, че това, което казват представителите на най-голямата опозиционна партия - цитирате Корнелия Нинова, ДПС никога не се е вживявало в ролята на машинист, който да кара управлението. В управлението винаги сме влизали през парадния вход, след избори, след като сме спечелили доверието на избирателя, така че да се внушава по един или друг начин, че сме тези, които диктуваме дневния ред на страната, дневния ред на управляващите, е изключително пресилено и не споделям една такава хипотеза.  Не искам да влизам в сюжетната линия на противопоставяне между ГЕРБ и БСП за България. ДПС се опитва да изпълнява своята предизборна платформа, знаете, че по признание на самите управляващи от ГЕРБ 90% от нашата предизборна платформа съвпада с тази на ГЕРБ. Така че дали сме подкрепили една или друга позиция зависи дали съответният проект отговаря за интереса на избирателя ни. А когато става въпрос и за ценности - като членство в НАТО, членство в ЕС, там нашата позиция е непреклонна и ние винаги сме били за евроатлантически ценности.  ", "date": "2018.10.13", "title": "Хасан Адемов: ДПС влиза във властта само през парадния вход след избори "}
{"url": "http://epicenter.bg/article/Geopgi-Yordanov--BSP-/165738/2/0", "text": "\r\n \r\n Това коментира в студиото на „Офанзива“ по Канал 3 Георги Иванов от БСП по повод вота на недоверие, който левицата иска да внесе в понеделник. \r\n   \r\n „Обстановката в България е такава, че тя изнервя българските граждани, включително и тези, които симпатизират на БСП“, смята той. \r\n   \r\n По думите му БСП е интересна партия, но винаги е имала много мнения, които се казват. Според него в сферата на здравеопазването трябва да се случи нещо. \r\n   \r\n „Чакаме вече девета година. Чакаме правителството на Бойко Борисов да направи нещо в здравеопазването. Това не е структурна промяна, а само идея за събиране на повече пари в здравеопазването. Ние не сме съгласни с това“, смята депутатът. \r\n   \r\n По думите му министър Кирил Ананиев протежира още повече излизане на държавата от системата на здравеопазването. Според БСП липсата на здравеопазването е една от причините за демографския срив. \r\n Животът и здравето на българския гражданин трябва да е целта на болниците, а ГЕРБ показа, че не справя, смята още политикът. \r\n", "date": "2018.10.13", "title": "Георги Йорданов, БСП: Девета година чакаме кабинетът на Борисов да направи нещо за здравеопазването"}
{"url": "http://epicenter.bg/article/Muravey-Radev--Osnovno-zadalzhenie-na-polititsite-e-prozrachnoto-harchene/165740/2/0", "text": "Това заяви в студиото на „Офанзива“ по Канал 3 бившият финансов министър Муравей Радев.   Думите му са по повод предложението на президента Румен Радев бюджетният излишък да се изхарчи след обществен дебат.   И отсега ще ви кажа какво би станало - ниски са заплатите, ниски са пенсиите, всичко трябва да се увеличи.   По-внимателно малко! Този излишък с 2 милиарда лева отгоре е към септември, само че има още 3 месеца, когато се броят пилците през декември. Този излишък има две съставки - приходи от данъци повече от планираните, и второто, икономия на разходи. Предвидени са 6,5 милиарда капиталови разходи, остават над 5 милиарда до края на годината. Ами ако тези проекти за тези пари се движат по график и за тях се плаща сега в края на годината?  Тогава какъв излишък? Нероден Петко?! Трябва по-внимателно\", каза финансистът.     Запитан от водещия Любо Огнянов дали трябва да се премахне плоския данък, Муравей Радев каза: \"Мине, не мине, и някой го подеме този данък, той е виновен за какво ли не. Имаше една скорошна научна агенция, синдикатите обвиниха плоския данък, че бил основна причина за укриване на доходи. Извинявайте, аргументът е много наивен\".     За скока на максималния осигурителен доход от 2600 на 3000 лв., Муравей Радев счита, че това е грешка, защото е без съгласието на бизнеса. \"Работната заплата и свързаните с нея данъци и осигуровки са част от новосъздадения продукт. Има продукт - по-голям продукт, повече отчисления, повече заплати. Кой създава продукта? Синдикатите, политиците, институциите - те не го създават, създава го бизнесът. И да бръкнеш в разчетите на бизнеса за години напред, без да го попиташ, това не е най-доброто, което може да се случи.      „Бюджетът трябва да се планира реално“, смята Муравей Радев. Относно максималния осигурителен доход той заяви, че трябва да се направи скок, но в много по-малка стъпка и задължително с участието и съгласието на бизнеса. „Нашата данъчна система е една от най-добрите в Европа. И тази данъчна система не трябва да се пипа за шяло и за нещяло“, смята бившият финансов министър.", "date": "2018.10.13", "title": "Муравей Радев: По-внимателно с харченето на излишъка и с плоския данък!"}
