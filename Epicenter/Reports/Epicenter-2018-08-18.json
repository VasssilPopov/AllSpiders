{"url": "http://epicenter.bg/article/Radev-pristigna-na-Petrova-niva-za-otbelyazvane-na-115-godini-ot-Ilindensko-Preobrazhenskoto-vazstanie/161611/2/0", "text": "На историческата местност „Петрова нива“ се отбелязва 115-ата годишнина от Илинденско- Преображенското въстание, в което смъртта са намерили свидните жертви на Странджа и Тракия, предаде репортер на Радио „Фокус“ – Бургас.   Родолюбци от цялата страна за поредна година се стичат на местността край Малко Търново. Събитието се провежда под патронажа на президента на Република България Румен Радев.   На събитието присъстват държавния глава, вицепремиерът Валери Симеонов, лидерът на БСП Корнелия Нинова, лидерът на АБВ Румен Петков и евродепутатът Ангел Джамбазки.   Традиционно честването ще завърши с тържествена заря-проверка, която ще освети небето в Странджа.", "date": "2018.08.18", "title": "Радев пристигна на Петрова нива за отбелязване на 115 години от Илинденско-Преображенското възстание"}
{"url": "http://epicenter.bg/article/Klienti-na-faliraliya-zastrahovatel--quot-Olimpik--izlizat-na-protesti/161572/2/0", "text": "Застрахованите в „Олимпик” излязоха на среднощен протест пред парламента.  Точно в 00:01 ч. тази сутрин полиците им за „Гражданска отговорност” се оказаха невалидни заради фалита на кипърската компания. Протестиращите настояват полиците им да действат дотогава, докогато са сключени, предаде бТВ.  Заместник-председателят на Комисията да финансов надзор Ралица Агайн обаче коментира за bTV, че българската държава не може да отговори на това искане, защото съгласно кипърското законодателство застраховките спират да действат след публикуването в техния „Държавен вестник” на обявата за назначаване на ликвидатор, а това се случи вчера.  „Българската държава не може да осигури това, защото съгласно кипърското законодателство застраховките спират да действат след публикуването в техния „Държавен вестник” на обявата за назначаване на ликвидатор. Това стана вчера”, заяви Агайн.  Вчера перничани се организираха час преди края на деня, докато застраховките им бяха все още валидни, за да могат законно да стигнат до парламента. Пред парламента стройна редица полицаи беше в готовност да посрещне протестиращите. За да не нарушават закона, точно в полунощ те изгасиха двигателите на колите.  Два паяка се строиха в готовност да вдигнат колите, което промени и намеренията на перничани да ги оставят на жълтите павета. За следващата седмица се готвят нови протести, този път пред КФН. Засегнати са 200 000 българи, главно автомобилисти със застраховки \"Гражданска отговорност\".  Недоволните клиенти са категорични, че са си платили това, което трябва да бъде платено, и настояват полиците им да продължат да действат, а не да си купуват нова „Гражданска отговорност”. След едноседмично мълчание от Комисията за финансов надзор обявиха, че засегнатите ще трябва да потърсят парите си от компанията, след като съдът в Кипър започне ликвидация. От КФН признаха за проблем с контрола на застрахователите, които работят като клонове у нас.  \"У нас действа и Обезпечителен фонд, той е към Гаранционния фонд – за да бъдат обезщетени клиенти на застрахователи, които са изпаднали в несъстоятелност. Този фонд покрива отговорността на застрахователите, които имат лиценз в България”, каза Ралица Агайн, заместник-председател на КФН.  Междувременно от Гаранционния фонд съобщиха, че вече над 66 000 автомобила са с втора полица към друга компания. Голяма част от шофьорите обаче отказват да си направят нова Гражданска отговорност. Те подготвят още протести.  В първите дни след 17 август КАТ няма да санкционира собствениците на невалидни полици, обявиха от МВР. Все още не е ясно колко ще продължи гратисният период, но шофьорите трябва да са наясно, че ако предизвикат катастрофа при невалидна „Гражданска отговорност”, сами ще трябва да платят щетите, предупреждават от полицията.  ", "date": "2018.08.18", "title": "Клиенти на фалиралия застраховател \"Олимпик” излизат на протести (ВИДЕО)"}
{"url": "http://epicenter.bg/article/Tsvetanov-prisastva-na-otkrivaneto-na-Mezhdunarodniya-festival-na-folklornata-nosiya-v-Zheravna-/161575/2/0", "text": "Председателят на ПГ на ГЕРБ и зам.-председател на партията Цветан Цветанов присъства тази вечер на откриването на Международния фестивал на фолклорната носия в Жеравна. Това съобщиха от ПП ГЕРБ.  Над 20 000 души се събраха в местността „Добромерица“ край Жеравна, за да станат част от Фестивала на народната носия \"Скок във времето\", който се провежда за 11-та поредна година. Заедно с Цветанов на събитието бяха народният представител и областен координатор на ГЕРБ – Сливен Десислава Танева, областният управител Чавдар Божурски, кметът на община Котел Коста Каранашев, кметове на общини и кметства от страната.  Председателят на ПГ на ГЕРБ Цветан Цветанов е гост на фестивала за девета поредна година. По време на събитието той заяви, че атмосферата е уникална и зареждаща, а с всяка следваща година младите хора с народни носии се увеличават.  „Хората, които са част от този фестивал, се връщат 150 години назад и създават невероятно усещане. Искам да благодаря на кмета на община Котел Коста Каранашев, който след като стана кмет през 2015 година продължи тази традиция, и заедно с организаторите от Ансамбъл „Българе“ се старае да направи празника все по- хубав. Тук трябва да отчетем и основната роля на Христо Димитров, ръководител на ансамбъл „Българе“, който е един истински родолюбец и патриот. Убеден съм, че с такива хора, действително ще се запазят духовността и традициите на нашите деди“, каза Цветан Цветанов.  Кметът на Котел Коста Каранашев благодари на Христо Димитров, че е избрал община Котел и конкретно Жеравна, за да пресъздаде традициите на предците ни.  „Днес всички ние, чрез българската фолклорна носия, съпреживяваме цялата традиция на нашата българщина. Радваме се, че сме успешно домакини на проявата за десета поредна година“, заяви Каранашев.  Тази вечер програмата на фестивала включваше концерти на танцов състав \"Чудесия\" към Младежки дом - Пазарджик, Фолклорен ансамбъл \"Тракия\", Народно веселие с различни музиканти - \"100 каба гайди\", зурни от Петрич, тракийски оркестър \"Гергьовден\", Етрополска духова музика, концерт на солистката на НФА \"Българе\" Албена Вескова и \"Олелия\" - игри, песни и танци около големия огън с \"Роял бенд\" - Благоевград и орк. \"Лира\" - Добрич.  ", "date": "2018.08.18", "title": "Цветанов присъства на откриването на Международния фестивал на фолклорната носия в Жеравна "}
{"url": "http://epicenter.bg/article/Borisov-shte-poseti-unikalna-tsarska-grobnitsa-kray-selo-Manole-/161576/2/0", "text": "От 14.00 часа министър-председателят Бойко Борисов ще посети могилата „Мал тепе“ край село Маноле. Екип от археолози установи монументален гробен комплекс там, предаде Агенция \"Фокус\".  На място ще бъде и министърът на културата Боил Банов, за да се запознае с последните открития при разкопките на царската гробница. Находките ще представи археологът и директор на Регионалния археологически музей – Пловдив доц. д-р Костадин Кисьов.  През последната седмица в могилата „Мал тепе“ край с. Маноле екипът археолози установи монументален гробен комплекс, който предстои да бъде разкрит. Неговото проучване ще представлява изключителен принос в археологическата наука и световното културно наследство. Гробен комплекс с такива размери до момента не е известен в България и съседните Балкански държави.  Откритите до сега глинобитна постройка, култови ями около могилата и депонираните в тях дарове, включително и голям брой римски монети, датират могилата на този етап от разкопките в средата на III век.  Могила „Мал тепе” се намира на 20 км източно от Пловдив. Тя е регистрирана и описана за пръв път от брататя Шкорпил. Диаметърът ѝ е 140 м, а височината - 26 м, като за нейното издигане са използвани близо 80 000 кубически метра пръст.  Археологическите проучвания на могилата се провеждат вече втора година от екип на Регионалния археологически музей в Пловдив. Финансирането на разкопките е от Община Пловдив.  ", "date": "2018.08.18", "title": "Борисов ще посети уникална царска гробница край село Маноле "}
{"url": "http://epicenter.bg/article/Prodalzhavat-li-partitata-v--Slanchev-bryag--sled-aktsiya--Shum--na-Valeri-Simeonov--/161584/2/0", "text": "Специализирана полицейска операция се проведе в „Слънчев бряг” за безопасно движение на пътя. Започна и първият уикенд, след като заради акция „Шум”, водена от вицепремиера Валери Симеонов, бяха затворени две заведения в морските ни курорти. Едно от тях работи, след като заповедта на здравната инспекция за нездравословен шум беше отменена, предава бТВ.  „Едното от заведенията има възможност да продължи да работи при затворени врати. Другото заведение, за съжаление, няма такава възможност, тъй като е открито изцяло и след 23 ч. не следва да има озвучаване на откритите площи”, заяви д-р Марияна Кофинова, директор на „Здравен контрол” в РЗИ – Бургас.  Заведението работи, но откритите площи към морето са затворени с винил. „Умишлено сме принудени да ограничим капацитета на клуба до един доста сериозен минимум”, каза Иван Дончев, управител на заведението.  Жалбата на собствениците да обявят заповедта за нищожна беше отменена от съда, тъй като актът отпадна. Те обаче заявяват, че ще продължат да търсят правата си по съдебен път.  „От миналата година се полагат сериозни усилия от държавни представители да се промени нещо в „Слънчев бряг” , първата крачка от промяната явно е обезлюдяването”, коментира Иван Дончев.  По същото време в курорта течеше масирана полицейска акция. 12 екипа са разположени на различни места, посочи комисар Неделчо Рачев, началник сектор „Охранителна полиция” на ОД МВР – Бургас.  Служителите на реда попаднаха на водач без валидна шофьорска книжка, както и на шофьор, управлявал автомобила си след употреба на наркотични вещества.  В „Слънчев бряг” тази нощ са съставени 30 акта и 36 фиша. Всички институции извършват проверки по морските ни курорти.  ", "date": "2018.08.18", "title": "Продължават ли партитата в „Слънчев бряг” след акция „Шум” на Валери Симеонов? "}
{"url": "http://epicenter.bg/article/Prizrakat-na-mitichniya-korab-sas-sakrovishte--Cherniya-prints--izpluva-do-protekliya--Mopang--kray-Sozopol-/161588/2/98", "text": "Кораб със злато лежи някъде на дъното на Черно море, вероятно само на мили от протеклия край Созопол „Мопанг“. Става дума за безследно изчезналата преди 164 години по време на Кримската война британска фрегата „Черния принц“, съобщава „Телеграф“, цитиран от БЛИЦ.  На борда били натоварени 30 сандъка със златни лири стерлинги, предназначени за заплати на 46-и британски полк, който по това време участва в Кримската война. Жестока морска буря потопила фрегатата и тя потънала заедно със съкровището на 14 ноември 1854 г.  Освен легендарния кораб, на дъното на Черно море лежат десетки, а вероятно и стотици потънали фрегати, галери и параходи. Колко са точно никой не знае.  „Дъното на Черно море е като гробница за кораби. Има всякакви. Повечето са изцяло разрушени, но има и такива, които са много добре запазени”, разказват бургаски водолази, които са виждали с очите си много от пречупените корпуси.  Само на няколко мили от американския кораб „Мопанг“, който изпусна мазут край Созопол, лежи българският параход „Родина“. Плавателният съд, който бил флагманът на българското параходство до Втората световна война, е потънал на 19 септември 1941 година, след като се натъкнал на две мини от българското минно заграждение край Созопол. Останките му са добре запазени и лежат на близо 40 метра дълбочина и на 6 км от нос Куракя.  Районът на Маслен нос край Приморско в мястото с най-много крушения. Десетки плавателни съдове са потънали там, след като са се разбили в опасните подводни скали. Говори се, че огромният брой крушения край Маслен нос и Созопол се дължат на магнитна аномалия, която идва от брега. Старите морски вълци разказват, че на това място някогашните компаси отчитали погрешно посоките.  ", "date": "2018.08.18", "title": "Призракът на митичния кораб със съкровище „Черния принц“ изплува до протеклия „Мопанг“ край Созопол "}
{"url": "http://epicenter.bg/article/Nankov--Do-45-dni-razchistvame-svlachishtata-i-puskame-dvete-lenti-na-patya-za-Rilskiya-manastir--VIDEO--/161592/2/0", "text": "От понеделник започват дейностите по разчистване на двете скални свлачища на пътя за Рилския манастир, каза днес министър Николай Нанков, предаде кореспондентът на БГНЕС за региона. На път за Светата Рилска обител регионалният министър инспектира срутищата, които от месеци са затворили едната лента на пътя за манастира.  Те са факт от пролетта. Скали и дървета са затворили едната лента на пътя за Светата обител. Дейностите започват със сеч по периферията на срутищата, след това алпинисти започват обрушване на нестабилните камъни, следва разчистване на скалната маса, за да се освободи пътя.  Догодина пък ще започне укрепването на свлачищата, като все още не е ясно по какъв точно начин.  „За съжаление дейностите закъсняха заради валежите, в понеделник започва изсичането на дърветата по горния край на свлачището, което е съгласувано с ДГС „Рилски манастир” и Югозападното държавно горско предприятие. След това алпинистите започват обрушване на скатовете”, каза пред БГНЕС министър Нанков.  Според него след изсичането на 10-метровата зона започва постепенно обмрежване на срутището, а движението по пътя за Рилския манастир ще бъде спирано на етапи.  „Това са краткосрочните мерки, след тях за 40-45 дни ще се опитаме да укрепим ската, разчистим камъните и пуснем движението в двете платна”, допълни министър Нанков. Той поясни, че в момента са готвят двете задания: до „Геозащита”-Перник, както и за целия инвестиционен проект, с които ще се укрепи трайно целият скат.  „Самото решение ще бъде дадено от самите проектанти: дали ще бъде с пилоти, анкери или габиони, като предстои през следващата година цялостното укрепване на склона”, категоричен бе регионалният министър.  ", "date": "2018.08.18", "title": "Нанков: До 45 дни разчистваме свлачищата и пускаме двете ленти на пътя за Рилския манастир (ВИДЕО) "}
{"url": "http://epicenter.bg/article/Borisov-na-razkopkite-v-Maltepe--Plovdiv-izliza-sred-chelnite-mesta-v-sveta--kato-chuknesh-v-Gugal/161596/2/0", "text": "Ще помогнем максимално на археолозите, имаме шанса този комплекс да е нещо уникално не само за Пловдив и за България, но и за света. Това заяви министър-председателят Бойко Борисов, който днес разгледа последните открития при разкопките на царската гробница край пловдивското с. Маноле, съобщиха от правителствената информационна служба.  В могилата „Мал тепе“ екипът археолози установи монументален гробен комплекс, който предстои да бъде разкрит. Неговото проучване ще представлява изключителен принос в археологическата наука и световното културно наследство. Гробен комплекс с такива размери не е известен в България и съседните Балкански държави.  Премиерът Борисов благодари на директора на Регионалния археологически музей - Пловдив доц. д-р Костадин Кисьов и на неговия екип. Министър-председателят напомни също така, че преди две седмици правителството отпусна на община Пловдив и последните 9 млн. лв. за Европейска столица на културата.  „Сега в момента има и пари, и желание, и подкрепа, и най-добри специалисти“, добави министър-председателят. Двамата заедно с министъра на културата Боил Банов посетиха днес разкопките. Министър-председателят посочи, че до края на септември следващата година могилата трябва да бъде напълно разкрита. По негови думи уникалното е, че тракийската гробница е най-високата у нас и в Европа, а може би в света, след египетските пирамиди.  „Имаме шанса този комплекс да е нещо уникално не само за Пловдив и за България, но и за света”, каза още Борисов. „Знам, че част от предположенията на доц. Кисьов се основават на научни изследвания и негови опити и затова няма да си играем на части”, каза премиерът. Той припомни, че догодина Пловдив ще е Европейска столица на културата, като по думите му този археологически обект ще е един добър подарък и за града, и за Европа. Затова, според премиера, ще е добре обектът да е завършен дотогава. По тази причина правителството и общината ще помогнат, за да бъде форсирана и подсигурена грубата работа, а след това археолозите ще си свършат и другата работа.  „Това е най-високата гробница в света - 24 метра. Този вид гробница е нещо уникално за България. Затова нека да идват българите да я гледат и да се гордеят със своята история”, каза премиерът.  „Трима императори са били убити из тези региони и гробовете на двама от тях не се знаят къде са и затова има различни предположения. Но нека не говорим и не гадаем, а да помогнем максимално на археолозите”, добави Бойко Борисов.   ", "date": "2018.08.18", "title": "Борисов на разкопките на Малтепе: Ще помогнем максимално на археолозите, сега има и пари, и желание!"}
{"url": "http://epicenter.bg/article/Tsvetanov-prisastva-na-svatbata-na-holivudskiya-aktyor-Ben-Kros-i-priyatelkata-mu-Deana-v-Zheravna-/161597/2/0", "text": "Председателят на ПГ на ГЕРБ и зам.-председател на партията Цветан Цветанов присъства на сватбатата на холивудския актьор Бен Крос и неговата дългогодишна приятелка от Русе - Деана. Това съобщиха от пресцентъра на ГЕРБ.   Тържеството се проведе по време на Международния фестивал на фолклорната носия в Жеравна. Младоженците се венчаха по стара българска традиция. Те бяха в народни носии и спазиха всички български обичаи. Кметът на Котел Коста Каранашев бракосъчета семейството и им пожела здраве и дълъг семеен живот.  След церемонията Цветан Цветанов заяви, че с всяка изминала година фестивалът в Жеравна става емблема на Котел и цяла България.  „С всяка изминала година фестивалът става по-вълнуващ и зареждащ. Искам да благодаря на Христо Димитров, ръководител на ансамбъл „Българе” и кмета на Котел Коста Каранашев, че ни дават възможност да се върнем със столетие назад и да съпреживеем бита на предците ни. Хубаво е, че има много млади хора, деца и дори бебета, които са облечени с български народни носиии. Това означава, че те започват да свикват с традициите ни, ставайки част от тяхното ежедневие и духовност. Всеки, дошъл тук, показва своето желанието да се върне 150 години назад и да усети атмосферата на нашите деди\", коментира Цветанов.  По-късно днес заместник-председателят на ГЕРБ Цветан Цветанов ще се срещне с жителите на Котел и с. Филаретово. Срещата в село Филаретово ще се проведе в кметството в 16.00 часа като в разговора ще участват и народният представител и областен координатор на ГЕРБ-Сливен Десислава Танева, кметът на община Котел Коста Каранашев и кметът на село Филаретово Нурие Бекирова. Срещата в Котел ще се проведе от 17:30 часа  ", "date": "2018.08.18", "title": "Цветанов присъства на сватбата на холивудския актьор Бен Крос и приятелката му Деана в Жеравна "}
{"url": "http://epicenter.bg/article/Na-granitsata-s-Turtsiya--Ogromni-opashki-se-obrazuvaha-na--Kapakule--kam-Balgariya--VIDEO--/161580/3/0", "text": "Огромни опашки се образуваха на граничния пункт „Капъкуле” от турска страна в съботния ден. Колоната от автомобили е 5 км, а от тирове – около 15. Трафикът е изключително интензивен, предаде кореспондент на bTV в региона.  И „Капъкуле”, и „Капитан Андреево” са препълнени с коли, работи се на пълни обороти и всички платна са отворени. Преминаването на границата през „Капитан Андреево” в посока България отнема от 6 часа до 8 часа.  Според официалната информация от властите на „Капъкуле” през пункта от Турция към България преминават 4500 коли на денонощие, а от България към Турция – 2500.  Пътуващите са предимно гастарбайтери, които се прибират в Западна Европа. Очакванията са и утре трафикът да е също толкова натоварен, а в понеделник да намалее.  В посока Турция движението е по-спокойно. Има опашки на „Капитан Андреево”, но преминаването е бързо.  Интензивен е трафикът на всички гранични контролно-пропускателни пунктове (ГКПП) на българо-гръцката граница. Това съобщиха от пресцентъра на ГД \"Гранична полиция\" за Агенция \"Фокус\".  На границата със Сърбия трафикът е интензивен на ГКПП \"Калотина\" на изход за леки автомобили. На българо-румънската граница трафикът е интензивен на вход за леки автомобили на всички контролно-пропускателни пунктове. На ГКПП \"Kапитан Андреево\" на българо-турската граница трафикът е интензивен на изход за товарни и на вход за леки автомобили.  На българо-македонската граница трафикът е нормален на всички гранични контролно-пропускателни пунктове.  По информация на дружеството \"Дунав мост-Видин – Калафат\" АД, до 25 август 2018 г. е извършван ремонт на участък от пътя преди граничния пункт на моста. За този период временно движението се осъществява двупосочно в едно платно.  ", "date": "2018.08.18", "title": "На границата с Турция: Огромни опашки се образуваха на „Капъкуле” към България (ВИДЕО) "}
{"url": "http://epicenter.bg/article/Balkanite---bezsilieto-na-Evropa-i-biznes-podhodat-na-Vashington-/161582/11/33", "text": "  Изострянето на ситуацията около Косово и живеещите в северната част на страната сърби в първите дни на август не е случайно. Работата не е в това, че Прищина и Европейския съюз не успяха да реализират едно от главните решения в брюкселското споразумение за институционализация на Общността на сръбските общини (ОСО) и дори не в това, че разположените в Косово подразделения на KFOR са приведени в повишена бойна готовност, пише Пьотр Искендеров в материал за електронното издание на руското списание „Фонд за стратегическа култура“.  Проблемът е много по-дълбок. В текущата нестабилна международна обстановка и самите косовски сърби, Сърбия и Европейския съюз се превърнаха в елементи на глобалната игра, която води администрацията на Доналд Тръмп. Тази игра е по-скоро геоикономическа, отколкото геополитическа. Европейците, оказали се в „обкръжение от търговски фронтове“, в момента не са способни да повлияят на ситуацията дори в своя „заден двор“ – на Балканите. Членът на Билдербергския клуб и радикален глобалист Жак Атали отбелязва, че в наше време геоикономиката измества геополитиката, остаряваща за „новите условия на глобализиращия се свят“. В този свят, Балканите (и по-специално Сърбия) стават арена на голяма международна „перестройка“ в интерес на тази част от промишлено-финансовата върхушка на САЩ, която представлява Тръмп.  За това, че Вашингтон при новия домакин на Белия Дом превръща Балканите в един от полигоните на новия модел на международните отношения, свидетелстват резултатите от завършилите наскоро преговори на сръбските представители в американската столица. Особено показателни бяха преговорите между премиера на Сърбия Ана Бърнабич за активизация на политическия диалог между Сърбия и САЩ на търговско-икономическа и финансова основа.  Тази линия можеше да се проследи в разговорите на сръбския премиер с министъра на финансите на САЩ, един от архитектите на „търговските войни“ на Вашингтон с Пекин и Брюксел Стивън Мнучин, както и с директора на Световната банка (СБ) американеца Джим Йон Ким. По сведения на белградския вестник „Политика“, срещата между Бърнабич и Ким е преминала „отлично“; президентът на СБ не е пестил комплименти за сръбските гости, хвалейки прогреса, който нейната страна е регистрирала в рейтинга на СБ Doing Business. „Както разбрахме, срещата е продължила по-дълго от планираното и диалогът не е бил прекъсван, което не съответства с традиционната практика на преговори с официални лица на Световната банка. Това е още едно доказателство за това колко е била важна визитата на премиера Бърнабич и за двете страни“, пише „Политика“.  Главната тема на преговорите на Ана Бърнабич във Вашингтон са били условията за вливането на американски капитал в ключови отрасли на сръбската икономика. Джим Йон Ким е уверил госта, че неговата организация „е открита за сътрудничество“ с Белград, при условие, разбира се, че дейността на сръбския кабинет ще съответства с американските очаквания. А Мнучин е изразил желание да посети Сърбия в разговорите си със Сърбия.  Сръбският министър на външните работи Ивица Дачич, в хода на участието си в Белград на церемония, посветена на 100-годишнината на „Деня на Сърбия в САЩ“ (Издигането през 1918 година на сръбското знаме над Белия Дом по повод признаването на югославската държава от Вашингтон), обеща да преодолее „негативното наследство“ в отношенията между Сърбия и Америка. Изказвайки се по време на издигането на сръбското знаме в резиденцията на посланика на САЩ в Сърбия Кайл Скот, Дачич заяви: „Наш дълг е да преодолеем негативното наследство от близкото минало и да развиваме всеобхватно сътрудничество, основано на общите ценности и взаимните интереси на Сърбия и САЩ“. По повод „общите ценности“ той увери посланика Скот, че САЩ имат „надежден партньор“ в лицето на Сърбия. „Американската и сръбската столици съвместно напомниха за историческото сътрудничество между двата наши народа, но, което е по-важно, съвместно определиха пътя за по-нататъшното развитие на нашите партньорски отношения“, заяви първият дипломат на Сърбия.  Освен това „историческо съюзничество“, отношенията на Сърбия с други страни (в трактовката на сръбския министър) „никога не са били по-добри“: „нормализирани са отношенията с Германия, укрепват отношенията с Франция... укрепва дружбата с Русия и Китай“. Кайл Скот на свой ред е уверил сърбите, че САЩ се стреми към приятелство с тях: „Нашата ръка е протегната към Сърбия и ние имаме ангажимент да вървим напред“.  С думите си за Русия Ивица Дачич провокира въпрос от журналистите за една от най-болезнените теми за сърбите – косовската. По-нататъшната съдба на Косово и косовските сърби може да стане (и вече е) една от ключовите точки в сърбо-американските консултации. Позицията на Белград тук е нееднозначна. Отговаряйки на въпрос на журналистите, дали Русия ще се включи в диалога Белград – Прищина, Дачич категорично отхвърли подобна възможност, като заяви, че форматът на преговорите ще остане „такъв, какъвто е“ и той няма да бъде разширен. „Подобни планове не съществуват“, отсече той.  Към това може да се добави и коментара на бившия сътрудник на министерството на външните работи на Сърбия, а понастоящем експерт в Лондонското икономическо училище Вук Вуксанович: „Докато се запазва косовския фактор и докато сръбското ръководство не намери приемливо за общественото мнение решение на проблема, Русия ще заема важно място във външнополитическите съображения на Сърбия. Западът трябва да разбере това... Европейският съюз и САЩ трябва да разберат, че тесните връзки между Русия и Сърбия в значителна степен са резултат от това, че Западът не цени достатъчно Сърбия и Балканите“.  Добре, а когато „оцени“, както оцениха Стивън Мнучин, Дим Йон Ким, Кайл Скот? Когато и ако „приемливо за (сръбското) обществено мнение решение на проблемите (с Косово) бъде намерено, Русия какво – ще престане да заема „важно място във външнополитическите съображения на Сърбия“?  Така или иначе, активизацията на политиката на САЩ на Балканите ще внесе промени в баланса на силите там и ще изиска от Русия да уточни своите приоритети в региона. Това се отнася и за косовския проблем.   ", "date": "2018.08.18", "title": "Балканите – безсилието на Европа и бизнес-подходът на Вашингтон "}
{"url": "http://epicenter.bg/article/EA-Daily--Albanizatsiyata-na-Sarbiya-premina-granitsite-na-Kosovo--separatistite-iskat-novi-srabski-zemi/161595/11/33", "text": "Агенция „Фокус“ представя без редакторска намеса материал на руската електронна медия Eurasia Daily, в който се твърди, че изтощено от натиска на Запада, ръководството на Сърбия е готово на неприятни компромиси за Косово, докато същевременно албанските сепаратисти са се прицелили в нови сръбски земи.  През тези дни в Сърбия отбелязват една от скръбните дати, с които щедро изобилства трудната сръбска история – петнадесетата годишнина от разстрела на сръбски деца, къпали се в река Бистрица в близост до село Гораждевац в Косово. Тогава от куршума на стрелеца, който остана неизвестен, загинаха двама тийнейджъри – на деветнадесет и дванадесет години, като единият умря в болницата в населения предимно с албанци град Печ, който през средновековието е бил резиденция на сръбския патриарх. Умря, защото местните лекари не побързаха да му помогнат, а пациентите откровено се надсмиваха над пострадалия. И това нямаше да е всичко. Ако не бе намесата на войници от западния окупационен контингент, то те, заедно с възрастните, които ги бяха докарали, просто щяха да бъдат разкъсани от местните, които вече бяха успели да счупят стъклата на сръбските коли и да хвърлят по седящите в тях камъни. Още четири деца получиха различни по степен наранявани, а едно от тях изпадна в кома за няколко дни. Престъпника, както вече бе отбелязано, не беше намерен, както, впрочем и виновниците за други аналогични престъпления, извършени от косовски албанци против мирното сръбско население.  Сега, петнадесет години по-късно, в хода на траурните мероприятия с участието на такива асове на сръбската политика, като вицепремиера и външен министър Ивица Дачич и министъра на отбраната Александър Вулин, бе изговорено много, че, за да не се повтори подобно нещо, трябва да се помни, че сърбите в Косово се нуждаят от защита и собствен съд и полиция. Но едновременно с това, Дачич заяви, че, като цяло, идеята за „демаркация на границите“ между албанските и сръбските общини в Косово може и да се обсъжда, но решението по въпроса още е далеч. В самото Косово няма единство по този въпрос итрябва да се види, доколко това е приемливо. А ако е приемливо, то трябва да се седне на масата за преговори и да се обсъди... И нататък още много думи и дипломатически витиеватости. Т.е. сръбският министър изглежда разбира, че темата е обозначена и че, най-вероятно, в условията на прокрустово ложе (от гръцката митология – Атическият разбойник Прокруст (Дамаст) виждал от далеч пътниците, отиващи към града и ги полагал на легло, което специално нагаждал, така че да не съвпада с ръста им и или ги „скъсявал“ или „разтягал“, за да паснат на ложето. Победен е от атическия герой Тезей, който с хитрост го накарал сам да легне в леглото си. – бел. „Фокус“) от ултиматуми, които Западът отправя към неговата страна, това е единствената възможност за запазване на сръбския контрол над нещо в Косово, но...  Тези „но“ са изключително много. Първо, извън територията на северните сръбски анклави в Косово, т.е. зад река Ибър и самият мост през на омразата през нея, на който не веднъж са започвали антисръбските погроми, все пак продължават да съществуват сръбски общини. Макар да са малки и оредяващи с всяка година, те остават да живеят в условия на нарастващ апартейд сред агресивно настроено албанско мнозинство. И, разбира се, задавайки въпроса за „демаркацията“, сръбските журналисти не можеха да заобиколят тази страна на въпроса: ще зарежем ли така своите след разделянето на територията?  „Никой няма намерение да дели сърбите на южни и северни, изхождайки от позицията: „всичко, което се върши на юг (от река Ибър) не ни интересува въобще“, заобяснява Дачич. „Ние прости искаме да разберем дали този подход е приемлив. Ако да, то тогава ще седнем и ще помислим, как може да бъде реализиран“.  Т.е. и да, и не, разбирай го, както искаш и веднага си спомняме за незабравимия Михаил Сергеевич (Горбачов – бел. „Фокус“). От друга страна, а какво друго може да се очаква от Дачич, който, от една страна е истински, без уговорки, патриот, но от друга е представител на конкретен режим, който в момента се намира на власт в Белград. Режимът, чиято задача, по същество, е неизпълнима, но който засега все още успява да направи чудеса на еквиблиристиката – да се и на Запада, и да угоди на своите избиратели, и да остане исторически съюзник на Москва.  Типичен изразител на тази противоречива, като преплетена топка от змии, триада е самият сръбски президент Александър Вучич. Който, апропо, също се изказа по темата: „Аз се застъпвам и представям това като своя политика, дали тя ще получи подкрепа от народа или не, за разграничение с албанците“, заяви държавният глава на Сърбия. „Ако имаме територия, за която не е ясно на кой принадлежи, тя винаги ще остане източник на потенциални конфликти и проблеми“.  Не по-интересно прозвуча интервюто на Вучич пред анализатора на хърватския ежеседмичник Globus Дарко Худелист: „Всички сърби знаят, че са загубили Косово, но аз правя всичко по силите си, за да го върна, за да не стане това пълно поражение или пълна загуба, в края на краищата“, заяви пред журналиста сръбският лидер.  А вече след разговора, той направи извод: „Северно Косово е последната линия на отбрана... ние фактически признаваме Косово (без акта на явно международно признание), но на свой ред ще водим преговори за северната част. Няма да дадем всичко и ще се опитаме да запазим нещо за себе си“.  Също в разговора с Худелист сръбският президент се оплака от това, че съгражданите му постоянно го притискат, възмущават се, заплашват, но не искат да направят нищо, за да помръднат ситуацията от мъртвата точка, а тойм напротив, опитва се, но остава неразбран...  И действително, едва откровенията на Вучич станаха известни на обществеността и в сръбската политика се чуха гласове, че президентът трябва да бъде арестуван за предателство на националните интереси. Изтъкнатият представител на патриотическата опозиция Бошко Обрадович предложи да бъдат съдени всички, които са се намирали на власт в Сърбия, когато албанците едностранно са провъзгласили независимостта на Косово – за да бъдем коректни, трябва да отбележим, че по това време действащият президент не е заемал никакви постове в ръководството на държавата.   Но всички тези интервюта, възмущения, заявления и заплахи имат смисъл само при наличието на съответстващо насрещно желание на отсрещната страна – косовските албанци. Но готова ли е Прищина да дели своите получени набързо и с много кръв, благодарение на намесата на НАТО и САЩ земи с тези, от които са ги отнели? До ден днешен косовските сепаратистки власти не са заявявали нищо подобно. Наистина, от тяхна страна има изказвания по териториалния въпрос, но всичките бяха в една посока, с интонация, позната от още от 90-те.  „Ще разговаряме за демаркация, за корекция на границите, но напомням, че при никакви условия от която и да е страна не може да бъде наложена реализация на сръбските искания за разделяне на Косово“, заяви довчерашният бандит с позивна „Змей“, а понастоящем уважаем партньор на САЩ и Европа, косовският „президент“ Хашим Тачи. „В същото време в рамките на корекцията, уверен съм, ще изпълним и приемливо от наша страна официално оформено искане на лидерите на Прешевската долина за присъединяване към Косово, ако се стигне до договор... Искането на политическите лидери от Медведжа, Прешево и Буяновац е оформено официално и ще го представя в Бюксел. Ще бъде тежко, практически невъзможно. И ако получим нещо, това ще бъде чудо. Ако няма резултати – в крайна сметка поне сме опитали. Не бива да изпускаме момента“.  За тези, които не са запознати, Прешево, Буяновац и Медведжа са погранични територии с Косово с доста сериозен процент на албанско население (албанците в образуващите Прешевската долина Прешево са до 90%, Буяновац – до 65%, а в Медведжа засега още са 26%). Веднага след косовските събития, локална война между албанските бойци и силите на малка Югославия (Сърбия и Черна гора) започна и там, но този път нямаше намеса на НАТО, благодарение на което бе наложен относителен ред. Вярно, само относителен – от 2013 година прешевските власти изнагляха толкова, че поставиха паметник на загиналите албански бойци, който, наистина, три месеца след откриването си бе демонтиран от сръбската полиция.  Както виждаме, усетили вкуса на кръвта и печалбата, албанските сепаратисти се обявиха против размяната и промяната на настоящото статукво. Но само по своя начин и по своите правила: за да вземат повече със сила, хитрост, ръмжене и без да дават нещо в замяна.  И като прекрасно потвърждение на тази теза могат да послужат думите на сръбския министър на вътрешните работи Небойша Стефанович, който в прав текст заяви, че косовските албанци провеждат „тиха етническа чистка“, но вече не в Косово и не в Прешевската долина, а в Централна Сърбия. По неговите думи, мигранти от откъснатото от Сърбия Косово купуват земи, къщи, апартаменти, магазини и предприятия в Ниш, Куршумлия, Прокупле и Врание и образуват там местни етнически общини и меко казано изтласкват сърбите. Точно така, както е било в Космет преди половин век. И засега сръбската държава не може да противопостави на това почти нищо, защото само за косовските сепаратисти сърбите от Сърбия са чужденци, а косовските сърби – нежелан елемент, който търпят с неудоволствие. А за самата Сърбия, която не признава откъсването на южните територии, косовските албанци са съграждани. Затова сръбските власти не могат да им попречат да придобиват недвижими имоти, както и да се разселват в анклави и да правят бизнес. Могат само да гледат с ужас в бъдещето.  И на подобен фон какви илюзии може да има за успешно разделяне на историческия сръбски регион, откъснат от пришълци завоеватели? Същият Дачич в отговор на подобни съмнения казва, че инициаторът на цялата югославска геополитическа катастрофа, американците, вече не са същите. По-рано те нагло и открито игнорираха всички компромисни предложения на Белград, но сега ужким започнаха да се вслушват в тях. Да, външният министър на Сърбия също вижда, че вчерашните косовски бандити, терористи и голтаци продължават да са, по същество, същите максималисти, каквито са били, но техните покровители се били променили.  Някога изключително мъдрият сръбски патриот от упор не иска да види това, че американците правят всичко, изхождайки изключително от собствените си тесни прагматически интереси. Някога им беше в интереса да способстват развала на Югославия, затова заложиха на всички антисръбски сепаратистки движения. Сега интересите им диктуват да вкарат целите Балкани в НАТО и ЕС и единственото препятствие за това остава Сърбия с нейната алогична историческа любов към Русия. Затова Сърбия трябва да бъде максимално отслабена и желателно да бъде съкрушена. И може, разбира се, с години да използваме мека и аргументирана риторика, но по същество нещата ще останат същите.  Може би в Белград разчитат на охлаждането на отношенията между Анкара и Вашингтон, което се отрази и на американско-босненските отношения. Не е случайно, че в западните медии изведнъж си спомниха за пълзящата ислямизация на частично освободения от сърбите регион-държава. Само че албанците също са прагматици и в своето държавно и цивилизационно строителство те не се уповават на исторически митове, съгласно които сърбите винаги са с Русия, а бошняците – с Турция. Анкара, ако зад нея няма сила съпоставима с Вашингтон, за Прищина е нищо и никой и ако има нужда, правоверните косовски бойци, под ръководството на американците, ще започнат да воюват, а още по-точно, ще извършват наказателни операции и терористични атаки срещу правоверните турци. Ако, разбира се, от това имат изгода. НМо засега интересите на косовските албанци изцяло се реализират в рамките на реализацията на интересите на американците.  Затова за Белград все пак е по-добре да продължат с упорството на обречения да отстояват истината, отколкото с надеждата на призрачните илюзии да седнат на масата с мошениците – в противен случай сръбското ръководство може да се лиши от последното. Заедно с остатъците от доверието на своя народ и самоуважението.  ", "date": "2018.08.18", "title": "EA Daily: Албанизацията на Сърбия премина границите на Косово, сепаратистите искат нови сръбски земи"}
{"url": "http://epicenter.bg/article/Rusiya-sazdava-prehvashtach-ot-novo-pokolenie---MiG-41-/161574/7/97", "text": "Руската самолетостроителна корпорация „МиГ“ започна опитно-конструкторски работи по създаването на изтребител-прехващач от ново поколение ПАК ДП (перспективен авиационен комплекс за далечно прихващане). Това заяви генералният директор на корпорацията Илия Тарасенко, предава руската информационна агенция EA Daily, цитирана от Агенция \"Фокус\".  По думите на Тарасенко, проектът се осъществява под егидата на Обединената авиостроителна корпорация (ОАК), целият комплекс от работата се води интензивно и в скоро време резултатите ще бъдат представени пред обществеността.  „Проектът ПАК ДП се намира в стадий на опитно-конструкторски работи“, заяви директорът на „МиГ“.  Той отбеляза също, че новият изтребител трябва да замени МиГ-31, чийто жизнен цикъл завършва след 10 години, а после ще трябва да бъде заменен. Именно него трябва да смени новият самолет ПАК ДП, който също така носи името МиГ-41.  Както предава ТАСС, по-рано опитно-конструкторските работи по създаването на нов прехващач бяха анонсирани от бившия главнокомандващ на Въздушно-космическите сили (ВКС) на Русия и председател на Комитета на Съвета на федерацията по отбрана и сигурност Виктор Бондарев.  По-късно корпорация „МиГ“ потвърди информацията и добави, че освен пилотируемия вариант на този самолет се разглежда и създаването на безпилотна машина, която може да изпълнява бойни задачи даже и в космическото пространство.  ", "date": "2018.08.18", "title": "Русия създава прехващач от ново поколение - МиГ 41 "}
{"url": "http://epicenter.bg/article/Dzhokovich-detronira-Grisho--no-si-zagubi-kolata--VIDEO--/161578/8/0", "text": "Новак Джокович е всепризнат шоумен. Той обича да си прави шеги с околните, но този път съдбата му го върна, предаде бТВ.  В петък вечер бившият номер 1 в света детронира шампиона Григор Димитров в Синсинати, след като спечели доиграването на 1/8-финалната среща. След победата обаче той си загуби колата.  Джокович се луташе из паркинга, забравил къде е паркирал автомобила си и крещеше: \"Къде си?\". Той дори питаше хората - \"Някой да е виждал сива Тесла?\"  В крайна сметка сърбинът намери колата си точно пред тенис комплекса и с чувство за хумор отбеляза: \"Да, ето я на единственото място, на което не сме търсили.\"  ", "date": "2018.08.18", "title": "Джокович детронира Гришо, но си загуби колата (ВИДЕО) "}
{"url": "http://epicenter.bg/article/Siropitalishte-za-slonove-v-Shri-Lanka-i-pri-tantsuvashtite-dervishi-v-Konya/161571/10/0", "text": " В „Покана за пътуване” разказвам за една от най-награждаваните български пиеси – Паякът. Ще си речете, защо ни говорят за изкуство в предаване за пътешествия. Ами понеже постановката на Йордан Славейков и Димитър Касабов, които са и автори на текста, е една от най-пътуващите и колекционира ръкопляскания от Беларус до Маями. А те самите са малко чепати, доста своеобразни и изключително интелигентни.   „Паякът” беше показана на Бродуей на 17-тото издание на международния театрален фестивал New York International Fringe Festival. Тогава актьорите Пенко Господинов и Анастасия Лютова изиграха общо 5 представления със субтитри пред американската публика. Пиесата блестящи рецензии от американските критици. Популярният нюйорски безплатен седмичник за култура и изкуство The Village Voice излъчи българската пиеса „Паякът” като най-добра сред 10 топ спектакъла и я посочи като причина номер едно да отидете на театър на най-големия мултиартистичен фестивал в Сверна Америка.   Заглавието се играе вече 7 години на българската сцена, а през миналото лято имаше и представления с американски постановчик и актьори в рамките на големия театрален фестивал в Маями, Флорида – Summer Alternative Theatre festival.   Йордан Славейков и Димитър Касабов, автори  и режисьори на пиесата „Паякът”, но и на представленията „Домът на Бернарда Алба” и „Стъклената менажерия”, разкриват каква според тях е разликата между публиката в Беларус, Китай и САЩ. Димитър Касабов, който бе любимец на зрителите и финалист в „Сървайвър-Камбоджа” споделя какво е да бъдеш на безлюден остров сам срещу природата и света. Йордан Славейков пък където й да отиде си създава хабитат – хубаво кафе, добро място за закуска, добър джаз-клуб…   Авторите и режисьори Йордан Славейков и Димитър Касабов покрай разказа за пиесата си „Паякът” разкриват неусетно и доста от  собствения си светоглед.   Най-добрият начин да опознаеш Шри Ланка е от стъпалото на влака. Тази тайна ми довери учител по география на път от Гале до Коломбо, което бе само транзитна спирка към сиропиталището за слонове в Пиннавала. Но да карам хронологично. Или пък не.   Вампирският час „по втори петли” вече ми е всекидневие.  От Когала взимам първия автобус с гурелясали за сън черноработници до Гале. Предният ден научих най-важния си шриланкийски урок – ако искаш наистина да опознаеш страната, стъпалото на влака е най-доброто място.   Каза ми го възрастен учител по география, с когото се заприказвах в купето. С авторитета на даскал той размести момчетата, окупирали стъпалата на близкия вход  и с театрален жест ме покани да опитам. Е, от тук нататък това стана любимото ми място. Добре че носех в раницата си едно изстрадало парео, което постилах под себе си. Шриланкийските влакове малко напомнят индийските, които сме виждали по филмите.   Понякога пътниците висят на гроздове. С очите си наблюдавах как „сменят влака” през прозорците. Предават на пътниците от съседния влак багажа си, децата, а после с тяхна помощ се прехвърлят и самите хора. Тези трансфери са толкова чести, че вероятно между влаковете се движат повече пътници отколкото по перона. И го правят с тренирано изящество и лекота.   Във влака до Коломбо се паркирам на стъпалото като печен пътник и смогвам първа да хукна към смяната за Рамбукана. Локомотивът тегли така, че  се чувствам като веяна скумрия, но здраво стискам дръжката. Рамбукана е малка дървена гаричка като от филм на Кустурица, ама в тропически вариант. Мятам се на моторикша до Пиннавала  и хуквам да откривам слонските потайности.    Президентът на Шри Ланка Майтрипала Сирисена показва уважението си към други държавни глави като им подарява... слонове. А от развъдника не могат да му откажат, защото резерватът е изцяло държавен, подчинен на Министерството на здравеопазването. Който получи в дар или си купи слон, обаче трябва да бъде богат, да има в изобилие храна, вода и площ и да е готов на внезапни проверки всеки месец.   В момента резервата обитават 79 животни – 48 женски и 31 мъжки.  Развъдникът е създаден през 1975 г. като сиропиталище за изоставени от майките си слончета-бебета или пострадали животни. Първите питомци са пет.  От тогава върху 25-те му акра площ са отгледани 69 малки. Ветеранът се нарича Раджа. Роден е през 1944 г. и е ослепял от нечовешки лошото отношение на предишните си стопани, при които е бил работно добиче. Слоницата Сама пък е изгубила крака си, стъпвайки на пехотна мина. Всяко животно си има история …   От таблата в парка научавам, че в Шри Ланка слоновете са от местен подвид Elephas maximus maximus.  Хоботът им е изграден от около 100 000 мускула и имат изключително обоняние.  Ушите изпълняват няколко функции, които улесняват живота на гигантите: те улавят  инфра- и ултра звуци, неразличими от човека,  изпълняват ролята на вентилатори за охлаждане на тялото, чрез различни видове помахвания слоновете общуват помежду си. Гигантите преживят 300 кг листа, клонки,  дървета и плодове по 16 часа в денонощието и изпиват до 250 литра вода. Те обичат да плуват, наслаждават се и на ходенето „под строй” с около 4 км/ч.   Купувам паничка с плодове  и сядам на специална пейка. Щом ме вижда, смешновата слоница се заклаща към мен. Съзнавам, че съдържанието на купата е нищожно, но пък е пълна с деликатеси – диня, пъпеш, банани, папая. Подавам й ги и тя деликатно ги поема с хобота или ме изчаква да й ги пъхна в устата. Гледачите наоколо се скъсват да документират събитието.     Най-завладяващото зрелище, обаче е водопоят точно в 12 часа. Величествена гледка! Стадо от над 50 различни по калибър слонове, предвождани от най-възрастната женска,  се втурва към реката. Портата на резервата се отваря и многотонажната кохорта тръгва по улицата на градчето. Магазините още в 11,50 са започнали да пускат кепенците,  ресторантите да прибират панически масичките, а хората да викат децата си. Гигантите могат да бъдат много опасни, макар в нашето съзнание да са сладки и сговорчиви като анимационни герои. Туристите са зад яки метални заграждения.    Огромни мъжки слонове, бебета, тийнейджъри с тегло над половин тон препускат в неподозиран тръст по улицата и се потапят в реката. А там във водната вакханалия пръхтят доволно, пръскат се с хоботи, киснат, подвили крак, докато пазачите не ги подкарат обратно към развъдника.    „Десертът” на обиколката из резервата е клетката на бебетата – неколкомесечни сладури с щръкнала като на гелосан пубер „коса” и неравноделни движения. Срещу няколко долара ти връчват двулитрова бутилка мляко с биберон и ти едва я крепиш, докато малчовците лакомо смучат ли смучат. А каква хидравлична сила имат – едва удържам шишето.   За финал ще кажа, че за близо 20 часа изминах близо 1000 км с влак, а когато се прибрах в хотела, иначе възпитаният момъкна рецепцията ме изгледа състрадателно и каза „Трябва да е бил много дълъг ден”. След разказа ми за Шри Ланка, отиваме при комшиите, но не за рахат локум и йени ракъ. Може и да сте попадали на танцуващи дервиши в някой скъп ресторант в Истанбул, обаче те са истински колкото банкнота от три лева или нашенски „нестинари” от Балкантурист.     Сега отиваме при истинските! В град Коня. С режисьора Стилиян Иванов, който засне втори филм за танцуващите дервиши. Участието му е само „разядка” за следващото издание на „Покана за пътуване”. Той започна разказа си за танцуващите дервиши в турския град Коня, за суфизма и чувствата между Джеляледин Руми и Шамс Тебризи, описани от Елиф Шафак с бестселъра й „Любов”.    За още приключение и пътеписи следете страницата на предаването във Фейсбук", "date": "2018.08.18", "title": "Сиропиталище за слонове в Шри Ланка и при танцуващите дервиши в Коня"}
{"url": "http://epicenter.bg/article/Pekin-protestira-sreshtu-doklad-na-Pentagona-za-kitayskata-armiya-/161577/7/0", "text": "Пекин изрази протест във връзка с публикуването на доклад в САЩ за въоръжените сили на Китай, заяви официалният представител на Министерството на външните работи на Китай Лу Кан, предават РИА Новости и Агенция \"Фокус\".  Докладът за китайската армия е публикуван в петък и в него се изказва предположение, че Пекин обучава своите въоръжени сили за „удари против САЩ и съюзниците“.  „В горепосочения доклад на САЩ не се отчитат реалните факти, правят се абсурдни коментари относно военното строителство на Китай, а също и безотговорни заявления относно суверенитета и териториалната цялост на Китай. Китайската страна изразява категоричен протест във връзка с това“, се казва в заявлението на Лу Кан, публикувано на уебсайта на външнополитическото ведомство на Китай.  В съобщението се подчертава, че Пекин твърдо се придържа към мирен път на развитие, а неговата военна политика е носи строго отбранителен характер.  „Провеждането на военно строителство с цел защита на независимостта, държавния суверенитет и териториалната цялост е законно право на всяка суверенна държава и е напълно оправдано. В това няма нищо, което заслужава порицание“, се казва също в заявлението.  Представителят на китайското външно министерство призовава САЩ \"да отхвърлят мисленето от Студената война\" и остарялата концепция за „игра с нулева сума“, да оценява стратегическите намерения и военното строителство на Китай обективно и рационално и да прекрати ежегодното публикуване на „безотговорни доклади“. Лу Кан също призовава Вашингтон да съдейства с реални действия стабилното развитие на двустранните отношения.  По-рано от Министерството на отбраната на Китай определиха доклада на Пентагона като абсурден, отбелязвайки, че той се основава на догадки и нанася щети на отношенията между двете страни.  ", "date": "2018.08.18", "title": "Пекин протестира срещу доклад на Пентагона за китайската армия "}
{"url": "http://epicenter.bg/article/Putin-vodi-kazashki-hor-na-svatbata-v-Avstriya-/161579/7/97", "text": "Десет души от Кубанския казашки хор ще заведе руският президент Владимир Путин на сватбата на австрийската външна министърка Карин Кнайсел, съобщават руските медии. Церемонията ще се състои в Южна Щирия днес, а на нея ще присъстват австрийските ръководители, начело с канцлера Себастиан Курц.  Путин ще присъства на сватбата на път за Германия, където му предстои важна среща с канцлера Ангела Меркел, отбелязват медиите.  Той получил поканата по време на визитата си във Виена през май. От министерството на външните работи на Австрия подчертават, че днешната визита на руския президент е строго от частен характер и не трябва да се търси никакъв политически подтекст.  Според руските медии участието на казашкия хор в тържеството ще бъде специалният подарък на Путин за Карин Кнайсел и бъдещия ѝ съпруг - предприемача Волфганг Майлингер.  Впрочем, подчертават в Русия, Кубанският казашки хор и друг път е гастролирал пред чужди лидери по молба на Кремъл - например пред Силвио Берлускони, Герхард Шрьодер и Джордж Буш-син.  Кубанският казашки хор има стари традиции, обяснява Виктор Лядов, шеф на пресслужбата на Съюза на казаците в Русия.  \"Той има 214-годишна история, а казаците са се представяли пред австрийските императори още по времето на Александър I\", подчертава Лядов.    ", "date": "2018.08.18", "title": "Путин води казашки хор на сватбата в Австрия "}
{"url": "http://epicenter.bg/article/Nameriha-oshte-tri-trupa--Izvadiha-semeystvo-s-9-godishno-dete-pod-ruhnaliya-most-v-Genua-/161581/7/0", "text": "Още три тела бяха открити под отломките от рухналия мост в Генуа, с което жертвите от трагедията станаха 41, предаде ДПА, като се позова на италианската агенция Анса.  Според данни в колата са били тричленно семейство, сред които и 9-годишно момиченце.  Пожарникари са открили телата на деветгодишно момиченце и родителите му в колата им, която е била смазана от рухналия мост.  Анса уточнява, че равносметката за 41 жертви все още не е официална, тъй като телата трябва да бъдат разпознати.  Днес е национален ден на траур в Италия. Опелото на част от жертвите ще започне в 11.30 ч. местно време в Генуа. Очаква се да присъства президентът Серджо Матарела. Някои от семействата на загиналите са решили да не отидат на траурната церемония, тъй като са разгневени на властите, добавя ДПА.   ", "date": "2018.08.18", "title": "Намериха още три трупа! Извадиха семейство с 9-годишно дете под рухналия мост в Генуа "}
{"url": "http://epicenter.bg/article/Rumanskiyat-premier-opravda-nasilieto-sreshtu-protestirashtite-/161585/7/51", "text": "Румънският министър-председател Виорика Дънчила изпрати писмо до ЕС, описвайки протестите в столицата от миналата седмица. В него тя описва демонстрациите като опит да се свали правителството и защитава реакцията на полицията, съобщават местни медии, цитирани от БГНЕС.  „Аз смятам, че тези опити да се свали това легитимно правителство чрез насилие могат да бъдат опасен прецедент за една демократична държава”, пише в писмото си Дънчила. Писмото е било написано на румънски и е било адресирано до председателя на европейската комисия Жан Клод Юнкер и до неговият заместник Франс Тимерманс. Говорителят на ЕК потвърди писмото и заяви, че своевременно ще бъде изпратен отговор.  Според Дънчила \"различни политици, включително и президента Клаус Йоханис се опитва с насилие да свалят легитимното правителство в Румъния\". Миналия петък над 80 000 човека излязоха на площад „Виктория” в центъра на румънската столица, за да се включат в протест против правителството. Протестиращите бяха основно хора живеещи извън пределите на страната. Те са недоволни от данъчната система и пенсионната реформа, системата за социална помощ. Хората настояват също за развитие на икономиката, селското стопанство и предприемачеството, електронно гласуване.  Напрежението ескалира, избухна насилие. Част от демонстрантите се опитаха да пробият загражденията. Полицията използва сълзотворен газ срещу тях, за да ги разпръсне. При сблъсъците пострадаха 452 души. 70 от тях, включително 11 жандармеристи, са настанени в болница. По време на безредиците бяха задържани 33 души, започнати са 8 наказателни дела и са наложени 23 глоби на стойност 17 000 леи /3700 евро/.  Президентът и премиерът на страната се разминаха в оценките си за протеста и реакциите на органите на реда.  Румънският президент Клаус Йоханис осъди действията на жандармерията срещу антиправителствената демонстрация.  А румънският премиер Виорика Дънчила категорично осъди насилието по време на антиправителствената демонстрация. Според нея то е дело на „организирани групи, които са се възползвали от гражданския протест“, но не на органите на реда.  ", "date": "2018.08.18", "title": "Румънският премиер оправда насилието срещу протестиращите "}
{"url": "http://epicenter.bg/article/Agentsiite-namaliha-kreditniya-reyting-na-Turtsiya--veshtayat-22--inflatsiya-/161586/7/51", "text": "Агенция \"Мудис\" понижи кредитния рейтинг на Турция до равнище Ba3 и заяви, че условията там може да подхранят инфлация. Агенцията \"Стандард енд Пуърс\" пък предвеща 22% инфлация в страната, предават ДПА и БТА.  \"Основният двигател за днешното понижение е продължаващото отслабване на публичните институции в Турция и свързаното (с това) намаляване на предсказуемостта в правенето на турската политика\", посочва рейтинговата \"Мудис\", като изтъква безпокойства за независимостта на турската централна банка - която не повиши лихвените проценти - и липса на прозрачност, що се отнася до плановете на Анкара за справяне с неотдавнашните финансови трусове. Условията \"вероятно ще подхранят още повече инфлацията\" и има увеличаващ се риск за платежния баланс.  Агенцията \"Стандард енд Пуърс\" понижи кредитния рейтинг на Турция до равнище В+ и предрече, че отслабването на лирата ще направи така, че икономиката да се свие догодина.  \"Значителното отслабване на лирата има отрицателни фискални измерения и в същото време подлага на напрежение корпоративните баланси и поставя под още по-голям натиск местните банки\", посочва рейтинговата агенция.  \"Прогнозираме рецесия догодина. През следващите четири месеца инфлацията ще достигне пик от 22 процента, след което до средата на 2019 г. ще спадне до под 20 процента\", заявяват от \"Стандард енд Пуърс\". Рейтинговата агенция добавя, че разглежда политиката за реакция на турското правителство като \"ограничена\".  Междувременно Хиляди привърженици и симпатизанти на управляващата в Турция Партия на справедливостта и развитието /ПСР/ се стекоха от ранна сутрин в Анкара в конгресната зала с капацитет за около 20 хиляди души за шестия редовен конгрес на партията. Поканени да присъстват са лидерите на опозиционните партии, с изключение на прокюрдската Демократична партия на народите /ДПН/. За гости на конгреса са поканени и около 400 отговорни представители от чужбина, 124 дипломати, представители на 38 политически партии от чужбина, сред които се посочват НПСД на Касим Дал и ДОСТ на Лютви Местан.  Конгресът е първият, който се провежда в условията на новата президентска система, която бе въведена с избирането на Реджеп Тайип Ердоган за президент с петгодишен мандат.  Ердоган е единственият кандидат за председател на ПСР, който бе посочен със събраните подписи и се очаква да бъде избран единодушно отново за лидер на партията.  Според новата система Ердоган лично ще състави състава на новото Централно изпълнително бюро на ПСР, което включва и заместник председателите. То се състои от 50 членове, смятани за най-верните и изпълнителни личности. По информация на близки до ПСР източници обаче Ердоган ще смени почти половината от състава на досегашното изпълнително бюро. Очаква се да бъдат назначени нови лица.  Отстранени ще бъдат тези, на които ще се припише отговорността за загубата на гласове на ПСР на изборите на последните избори. ПСР спечели с гласовете на Партията на националистическото действие на Девлет Бахчели, за валутната криза, в условията на която се провежда конгресът.  Ердоган ще произнесе реч, чиято основна част се очаква да бъде посветена на икономическата политика на ПСР и на дейностите през изминалите 16 години.  ", "date": "2018.08.18", "title": "Агенциите намалиха кредитния рейтинг на Турция, вещаят 22% инфлация "}
{"url": "http://epicenter.bg/article/Pochina-bivshiyat-generalen-sekretar-na-OON-Kofi-Anan-/161587/7/0", "text": "Бившият генерален секретар на ООН Кофи Анан почина на 80-годишна възраст, съобщават световните агенции.  Кофи Ата Анан е ганайски дипломат, дългогодишен служител в администрацията на Организацията на обединените нации. Произхожда от богато ганайско семейство. На 1 януари 1997 той сменя Бутрос Бутрос-Гали като седмия генерален секретар на ООН. През 2001 получава, заедно с ООН, Нобелова награда за мир. На 13 октомври 2006 г. Общото събрание на ООН избира единодушно Бан Ки Мун за нов генерален секретар на Обединените нации, който встъпи в длъжност от 1 януари 2007 г.  Получава магистърска степен от Масачузетския технологичен институт през 1972 г. Като студент членува в най-голямата студентска организация в света AIESEC.  На Кофи Анан се приписва съотговорност за геноцида в Руанда през 1994 г., тъй като той не е дал гласност на новините от Руанда за геноцида (повече от 800 000 убити) и ги е омаловажил. Особено му се приписва вина във връзка с докладите на ген. Roméo Dallaire, чиито настоятелни молби за намеса остават без отговор.   ", "date": "2018.08.18", "title": "Почина бившият генерален секретар на ООН Кофи Анан "}
{"url": "http://epicenter.bg/article/Progovori-balgarkata--spasyavala-hora-pod-sruteniya-most-v-Genua--VIDEO--/161590/7/0", "text": " - говори българката, спасявала затрупани под срутения мост в Генуа. Дениз живее в Италия от 17 години живее, където има приют за обучени кучета-спасители.  Тя е била рамо до рамо с карабинерите по време на спасителната акция. Пристигнала е още в първите минути след рухването на моста.  \"През цялото време треперех. Напрежението беше голямо. Гледаш да изкараш повече хора. Имаше младо момиче, което още е пред очите ми - смазана. Видях последния й дъх\", спомня си тя.  Дениз успява да спаси 23-годишен младеж, който висял от обърната кола.  \"Мислех си, че вадя труп, но се оказа, че момчето си е глътнало езика. Метнах го на гръб и тогава при разтоварването му изкарах езика. Оцеля\", разказва тя.  Дениз е родена в България и е израснала в дом за сираци. На 16 години ражда дете, което мисли, че е продадено. Това е и една от причините да се втурне в отломките, за да спасява животи.  Гледайте във видеото един разказ за ужаса, болката и смелостта.  ", "date": "2018.08.18", "title": "Проговори българката, спасявала хора под срутения мост в Генуа (ВИДЕО) "}
{"url": "http://epicenter.bg/article/Erdogan--Ne-uspyaha-i-nyama-da-uspeyat-da-sakrushat-Turtsiya--/161591/7/51", "text": "Противниците на Турция използват икономически лостове за натиск над Анкара, но страната няма намерение да променя курса си, заяви президентът Реджеп Таийп Ердоган при пристигането си на конгреса на оглавяваната от него управляваща „Партия на справедливостта и развитието“ (ПСР) в Анкара, предава Анадолската агенция, цитирана от \"Фокус\".  По думите на Ердоган, те не са успели и няма да успеят да съкрушат Турция.  „Определени сили днес заплашват Турция с икономически натиск и падане на курса на националната валута. Но никой няма да успее да спре развитието на Турция и да предотврати достигането на нейните цели“, отбеляза турският лидер.  Ердоган отбеляза, че Анкара няма да позволи формирането на зони, контролирани от терористи, на своите южни граници.  Задачата на конгреса на ПСР, преминаващ под надслова „Нацията е единна, целта е една“ е да внесе изменения в Устава си в съответствие с промяната на формата на държавно управление в Турция. На конгреса са поканени делегации от много страни по света.  ", "date": "2018.08.18", "title": "Ердоган: Не успяха и няма да успеят да съкрушат Турция! "}
{"url": "http://epicenter.bg/article/Italiya-se-sboguva-s-zhertvite-na-ruhnaliya-most-v-Genua-/161593/7/0", "text": "Генуа и цяла Италия казват последно сбогом на загиналите при срутването във вторник на моста Моранди в Италия. Половината от семействата на жертвите обаче бойкотират националното погребение, предава БГНЕС.  За участие в церемонията в Генуа пристигнаха президентът на Италия Серджо Матарела, председателите на двете камари на парламента, премиерът Джузепе Конте и вицепремиерите Матео Салвини и Луиджи Ди Майо, членове на правителството, чужди дипломати и дейци на изкуството и културата. Римокатолическата църква е представена от генуезкия кардинал Анджело Баняско.  В цяла Италия е обявен национален траур; знамената на обществените сгради са свалени наполовина, а осветлението на много исторически паметници, сред които Колизеума в Рим тази вечер ще бъде загасено.  Вестниците в Италия публикуват снимките с усмихнати лица на жертвите: бивш шампион по мотокрос, лекар и медицинска сестра, на които предстояла сватба, френски младежи, тръгнали на ваканция, трима чилийци, установили се в Италия и т.н. – хора, застигнати от смъртта на злополучния мост.  След церемонията членовете на италианското правителство ще участват в съвещание в префектурата на Генуа за мерките, които да облекчат трафика в града, който на практика е разделен на две.  ", "date": "2018.08.18", "title": "Италия се сбогува с жертвите на рухналия мост в Генуа "}
{"url": "http://epicenter.bg/article/Faradzh-se-zavrashta-v-golyamata-politika-zaradi-Brekzit-/161594/7/0", "text": "Найджъл Фарадж обяви, че се завръща пак в голямата политика, за да води кампания срещу плана за Брекзит на премиера Тереза Мей. В статия в \"Дейли телеграф\" евродепутатът от Партията за независимост пише, че споразумението, постигнато от министър-председателя, е било \"предателство спрямо британците, защото съдържа регулативно обвързване с ЕС\", предаде БНР.  „Време е да бъде даден урок на политическата класа: връщам се да се боря за истински Брекзит“ - под това заглавие във вестника Найджъл Фарадж оповестява плановете си, като твърди, че вече няма съмнение, че политическата класа в Уестминстър и много от нейните съюзници в медиите не приемат резултата от референдума за напускане на ЕС. Фарадж посочва, че ще се присъедини към евроскептичната групировка „Напускане значи напускане“ и серията от организирани от нея прояви.  Изявлението на бившия лидер на националистическата Партия за независимост идва след оставките миналия месец на Дейвид Дейвис и Борис Джонсън по повод на стратегията в преговорите за Брекзит на премиера Тереза Мей. Дейвис не бе съгласен с предложенията на Мей, а Джонсън обвини Мей в преследване на „полу-Брекзит“.  В същото време се засилват призивите за втори референдум по заключителното споразумение за Брекзит.  Великобритания би трябвало да излезе от ЕС на 29 март 2019 година.  ", "date": "2018.08.18", "title": "Фарадж се завръща в голямата политика заради Брекзит "}
{"url": "http://epicenter.bg/article/Erdogan-obvini-SASht-v-opit-za-prevrat-/161600/7/51", "text": "Президентът на Турция Реджеп Тайип Ердоган говори на 6-ия редовен конгрес на управляващата Партия на справедливостта и развитието (ПСР) и заяви, че „САЩ (без да споменава името, но се подразбира) са се опитали да извършат икономически и политически преврат в Турция”, пише вестник „Джумхуриет”, цитиран от Агенция \"Фокус\".  „Няма да се предадем пред онези, които ни казват, че сме стратегически ортаци; а всъщност се опитват да ни превърнат в тяхна стратегическа цел.”.  Междувременно заместник генералният председател на ПСР Мустафа Аташ посочи, че след речта на Ердоган „ще има ясно послание към целия свят”, но отказа подробности. „Засега нека да срия сюрприза, но ще бъде отправено послание към целия свят. Ще касае не само за един човек, а ще бъде за повече от един човек.”, обяснява Мустафа Аташ, цитиран от „Джумхуриет”.   По същото време агенциите  \"Мудис\" и \"Стандард енд Пуърс\" понижиха кредитния рейтинг на Турция, първата - до равнище Ba3, втората - до B3. \"Основният двигател за днешното понижение е продължаващото отслабване на публичните институции в Турция и свързаното (с това) намаляване на предсказуемостта в правенето на турската политика\", посочва \"Муудис\", цитирана от ДПА и БТА.   \"Мудис\" изтъква безпокойство за независимостта на турската централна банка - която не повиши лихвените проценти - и липса на прозрачност, що се отнася до плановете на Анкара за справяне с неотдавнашните финансови трусове. Условията \"вероятно ще подхранят още повече инфлацията\" и има увеличаващ се риск за платежния баланс. \"Стандард енд Пуърс\" предрече, че отслабването на лирата ще доведе до свиване на икономиката догодина. \"Значителното отслабване на лирата има отрицателни фискални измерения и в същото време подлага на напрежение корпоративните баланси и поставя под още по-голям натиск местните банки\", посочва рейтинговата агенция. \"Прогнозираме рецесия догодина. През следващите четири месеца инфлацията ще достигне пик от 22 процента, след което до средата на 2019 г. ще спадне до под 20 процента\", заявява тя. Рейтинговата агенция добавя, че разглежда политиката за реакция на турското правителство като \"ограничена\".   Решенията на рейтинговите агенции идват ден след коментара на американския президент Доналд Тръмп, че Турция е постъпила \"много, много зле\" и заплаши да последват още наказателни действия спрямо южната ни съседка. Поводът за коментара бе отказа на турски съд да освободи американския пастор Андрю Брънсън, който бе задържан в страната през октомври 2016 г. На фона на лошите новини днес турската управляваща \"Партия на справедливостта и развитието“ (ПСР) провежда 6-ия си редовен конгрес в Анкара, пише електронното издание на вестник Yeni Safak. Партията ще промени вътрешните си правила в съответствие с новата президентска система в Турция. Според тях членовете на президентския кабинет ще влязат в състава на Централния борд за изпълнение и решения (ЦБИР), който ще има правомощия да разформирова местни организации на партията.   На конгреса са поканени 52 държавни глави, високопоставени представители на чуждестранни дипломатически мисии. ПСР провежда редовен конгрес на всеки 3 г. Последният беше през септември 2015 г. През май 2017 г. имаше извънреден, след одобрението на редица конституционни промени. Тогава президентът Реджеп Таийп Ердоган бе преизбран като председател на партията. „Йени Шафак“ припомня, че след основаването на партията през 2001 г. ПСР спечели 2/3 от местата в парламента на изборите през ноември 2002 г. и стана първата партия, която спечели мнозинство повече от 10 г.    ", "date": "2018.08.18", "title": "Ердоган обвини САЩ в опит за преврат "}
{"url": "http://epicenter.bg/article/Putin-podnese-tsvetya-na-mladozhenkata-Karin-Knaysel-v-Avstriya-/161601/7/0", "text": "Държавният глава на Руската федерация Владимир Путин пристигна на сватбеното тържество на австрийския външен министър Карин Кнайсел в южната част на федералната провинция Щирия, предава OA24, цитирана от Агенция \"Фокус\".  Противно на слуховете, че ще пристигне с хеликоптер, лидерът на Кремъл бе докаран с автомобил. Малко след него на тържеството се появи и канцлерът на Австрия Себастиан Курц и вицеканцлерът Хайнц-Кристиан Штрахе. Там са още президентът на Австрия Александър Ван дер Беллен и генералният секретар на ОПЕК Мухамед Баркиндо.  Веднага след пристигането си Путин поднесе на Кнайсел букет. Заедно с руския президент на мястото на провеждането на церемонията пристигна и казашкият хор, чието изпълнение е специалният празничен подарък на Путин за младоженката.  Веднага след церемонията Владимир Путин лети за Германия, където му предстои важна среща с канцлера Ангела Меркел.  ", "date": "2018.08.18", "title": "Путин поднесе цветя на младоженката Карин Кнайсел в Австрия (ВИДЕО)"}
{"url": "http://epicenter.bg/article/Kitay-puska-kosmicheska-stantsiya-prez-2020-godina-/161603/7/0", "text": "Китайски инженери успешно тестваха двигателната система на две лабораторни капсули от бъдеща космическа станция. Това предаде РИА Новости, като се позовава на информация от Китайската корпорация за аерокосмически науки и техники (CASC), съобщава Нова тв.  Тестовете бяха проведени в западното предградие на Шанхай. Основният модул на 66-тонната станция, която се строи в момента, се очаква да бъде пуснат през 2020 година, а цялостното изграждане – до 2022 година.  Инженерите са проектирали 36 двигателя за системите на станцията. Всеки от тях е предвидено да работи минимум 15 години.  Тестовите изпитания продължиха 2 часа, всички системи и двигатели са в щатен режим и нямат засечени аварии, отчетоха след края на тестовете от китайската корпорация.  ", "date": "2018.08.18", "title": "Китай пуска космическа станция през 2020 година "}
{"url": "http://epicenter.bg/article/V-Germaniya-opredeliha-sreshtata-mezhdu-Putin-i-Merkel-kato-parva-stapka-za-otmyana-na-sanktsiite-/161607/7/0", "text": "Срещата между лидерите на Русия и Германия Владимир Пуитин и Ангела Меркел трябва да стане първата стъпка към отмяна на европейските санкции срещу Русия. Това заяви министър-председателят на федералната провинция Бранденбург Дитмар Войдке, отбелязва руският вестник „Взгляд“, цитиран от Агенция \"Фокус\".  „Да говорим едни с други винаги е по-добре, отколкото да тряскаме врати и да пишем оскърбителни съобщения в „Туитър“, предава руската телевизия ИноТВ думите на Войдке, които „Взгляд“ цитира.  Войдке отбелязва още, че Русия „трябва да изпълни обещанията си“, но и че ако „Москва действително изпълнява Минските споразумения за прекратяване на украинския конфликт, то Европа трябва да бъде готова да отслаби вредните икономически санкции.“  Министър-председателят на Бранденбург е на мнение, че отношенията между Русия и Германия трябва да станат по-оптимистични, от което преди всичко се нуждаят германските компании в източната част на страната. Съгласно думите му, бизнесът там се опитва да запази контактите с руските си партньори „при тежки условия“.  „Би било хубаво, ако те видят светлина в края на тунела“, бе заключението на бранденбургския премиер.  По-рано през деня председателят на Германската социалдемократическа партия (ГСДП) Андреа Налес определи Русия като важен партньор за Европа и призова руския лидер Владимир Путин и канцлера на Германия Ангела Меркел да представят инициатива за укрепване на Световната търговска организация (СТО).  ", "date": "2018.08.18", "title": "В Германия определиха срещата между Путин и Меркел като първа стъпка за отмяна на санкциите "}
{"url": "http://epicenter.bg/article/Putin-napusna-svatbenoto-tarzhestvo-na-avstriyskiya-vanshen-ministar-/161609/7/0", "text": "След малко по-малко от час и двадесет минути държавният глава на Руската федерация Владимир Путин напусна сватбеното тържество на австрийския министър на външните работи Карин Кнайсел, което се провежда във федералната провинция Щирия, предава OA 24, цитирана от Агенция \"Фокус\".  На тържеството Путин бе придружаван от бившия руски посланик във Виена - Марго Клестил-Льофер.  Противно на слуховете, че ще приостигне с хеликоптер, лидерът на Кремъл бе докаран с автомобил. Малко след него на тържеството се появи и канцлерът на Австрия Себастиан Курц. При пристигането си Путин подари на булката букет цветя, стана ясно от излъчените телевизионни кадри.  Лидерът на Кремъл се насочва към Берлин, където по-късно ще проведе среща с канцлер на ФРГ Ангела Меркел – втората от началото на годината.", "date": "2018.08.18", "title": "След танц с булката Путин напусна сватбеното тържество на австрийския външен министър "}
{"url": "http://epicenter.bg/article/Stotitsi-zhertvi-pri-nevizhdani-ot-vek-navodneniya-v-Indiya--VIDEO--/161610/7/0", "text": "Най-малко 324 души са загинали в резултат на наводненията в южния индийски щат Керала през този сезон на мусоните, започнал на 25 май, съобщиха местните власти, предаде Дарик. Засега няма данни за пострадали българи, съобщиха от Външно министерство.  \"Керала преживява най-тежките си наводнения от 100 години, отворени бяха 80 язовира, 324 души изгубиха живота си, а над 223 000 души са настанени във временни убежища, съобщи в Twitter ръководителят на регионалното правителство Пинараи Виджаян. Повечето от жертвите са се удавили, или са били затрупани от свлачища.  Общо 164 души са загинали при втората вълна от наводнения - от 8 август досега. Обезпокоителното е, че броят на жертвите нарасна повече от два пъти от сряда насам, когато беше съобщено за 67 души, казаха властите. Хеликоптери и спасителни екипи се борят с поройните дъждове, опитвайки се да стигнат до наводнените райони, за да помогнат на хората, блокирани в дома си или намерили последно убежище по покривите.  В някои райони спасяването от въздуха е единствената възможност. Хиляди хора все още имат нужда от помощ, каза на пресконференция по-рано днес Виджаян. Висш представител на военните каза пред телевизия Ен Ди Ти Ви, че до момента са спасени около 15 000 души.  Наводнения им и в други щати, като Карнатака (северно от Керала) и Мадхия Прадеш в Централна Индия. Вътрешното министерство съобщи, че наводненията в седем щата, включително Керала, от началото на мусоните са загинали общо 868 души.  ", "date": "2018.08.18", "title": "Стотици жертви при невиждани от век наводнения в Индия (ВИДЕО) "}
{"url": "http://epicenter.bg/article/Rumen-Gechev-za-falita-na--Olimpik--Te-sa-spretnali-organizirana-prestapna-grupa-za-pladneshki-obir-/161598/11/34", "text": "  - Фалитът на застрахователно дружество „Олимпик“ е поредното доказателство за трагичното състояние на българската държавност, за професионална безпомощност и престъпна безотговорност. Ятото от „калинки“ прави и невъзможното за да счупи клона на който седи. Това дружество е регистрирано в Кипър, и от публично достъпната информация разбираме, че то има единствен задграничен клон в България. От пет години тези „юнаци“ вършеят най-спокойно из нашия застрахователен пазар, достигайки почти десет процентов дял при застраховките „Гражданска отговорност“. Става дума за над 270 хиляди фирмени и лични автомобили. Към тях трябва да прибавим и десетки други застраховки на болници, общини и др. публични институции. Всички те сега са оставени на произвола на съдбата. Договорите са прекратени и потърпевшите сега за своя сметка трябва да купуват нови застраховки. С една дума, държавата отново унижава гражданите си, така както стана при грабежа на КТБ, при срива на търговския регистър, при несполучливият, засега, опит да се присвои огромна част от електроразпределителната система на страната и т.н.  - Чак сега става ясно, че държавните ни органи не знаят със сигурност кой е действителният собственик на ЗД „Олимпик“ и защо той „изнича“ от данъчния рай и перачницата на пари Люксембург. Нашите „държавници“ май са били затворили и двете си очи по въпроса как така тази фирма има клон единствено в България и игнорира другите страни от ЕС. Ами те в самия Кипър имат едва десетина хиляди застраховки. Възниква детския въпрос дали това е от любов необяснима към красивата ни страна или пък тук са спретнали организирана престъпна група за пладнешки обир. А даже и най-тъпата „калинка“ би следвало да е забелязала този прелюбопитен факт. Но не е забелязала, и в продължение на пет години от страната ни е изнесен национален капитал от порядъка на поне 80-90 милиона евро.  - Реакцията на Комисията за финансов надзор (КФН) е фатално и необяснимо закъсняла. Какво са чакали, след като още в отчета на компанията за 2016 г, публикуван в нейната интернет-страница, е отбелязано черно на бяло, че тя отчита загуба от 13.8 млн евро! И то при отчетени приходи от застрахователни премии в размер на 21 милиона евро - основната част от България, разбира се. Е, и какво правят КФН, ДАНС, Министерството на финансите и цяла верига от други блеещи институции чак до месец май 2018г.? Нищо, стоят и престъпно бездействат докато фалиращата застрахователна фирма отива към дъното и продължава да завлича десетки милиони лева.  Скандални са опитите на държавните ни институции, особено КФН, да се оправдават с това, че видите ли нещата били в ръцете на Кипърския регулатор. Те ли не знаят, че Директивата IDD/2016 (Директивата за дистрибуция на застрахователни продукти) дава сериозни права на местните регулатори да се намесват в дейността на клоновете и да алармират. Например, член 22 на Преамбюла постановява: „В случай на откриване на клон или установяване на постоянно присъствие в друга държава-членка е целесъобразно отговорността за изпълнението на разпоредбите да се разпредели между държавата-членка по произход и приемащата държава-членка. Въпреки че компетентният орган на държавата-членка по произход следва да продължи да носи отговорност за спазването на задълженията, свързани с дейността като цяло (например правилата относно професионалните изисквания), при същите условия, както в случая с предоставянето на услуги, компетентният орган на приемащата държава-членка следва да поеме отговорност за прилагането на правилата относно изискванията за предоставянето на информация и извършването на дейността по отношение на услугите, предоставяни на територията на приемащата държава-членка. При все това, ако компетентният орган на приемаща държава-членка научи за извършвани на нейната територия нарушения на задълженията, по отношение на които настоящата директива не възлага отговорност на приемащата държава-членка, той следва да информира компетентния орган на държавата-членка по произход, който в такива случаи следва да е задължен да предприеме подходящи мерки. И по нататък, „…компетентният орган на приемащата държава-членка следва да има правото да се намеси, ако държавата- членка по произход не предприеме подходящи мерки или ако предприетите мерки са недостатъчни“.  И тук шикалкавенето и измиването на ръце от всичките безотговорни държавни институции приключва! Защото нашите институции очевидно не са си мръднали пръста до последния момент, до последните левчета изнесени от тези крадци. Това е положението. Макар и късно, трябва да се търси политическа и съдебна отговорност от всички лица, които са оторизирани с власт, но не са я упражнили, нанасяйки ни огромни финансови и морални загуби.  - За съжаление, едва ли ще можем да възстановим нещо от нанесените щети. Първо, това не е фирма, която има някакви значими недвижими активи в Кипър. От разпродажбата там на стари компютри, няколко бюра и столове, най-много да си купим няколко бутилки студена минерална вода. Второ, Кипърският регулаторен орган ще защити интересите на собствената си страна. Какво ги е грижа за безхаберието на българската страна? Затова и представителите на КФН мрънкат по телевизиите и няма как да кажат нищо конкретно – кога, кой и колко ще плати на излъганите застраховани семейства и институции.  ", "date": "2018.08.18", "title": "Румен Гечев за фалита на „Олимпик“: Те са спретнали организирана престъпна група за пладнешки обир!"}
{"url": "http://epicenter.bg/article/Das-Handelsblatt--Shte-se-obedinyat-li-Angela-Merkel-i-Vladimir-Putin-sreshtu-Donald-Tramp--/161602/11/33", "text": "Той говори свободно немски, а тя руски: канцлерът на Германия Ангела Меркел и държавният глава на Руската федерация Владимир Путин разговарят редовно по телефона. В събота, 18 август, лидерът на Кремъл обаче пристига на първо по рода си посещение след началото на кризата в Украйна, отбелязва германското икономическо издание Das Handelsblatt, цитирано от Агенция \"Фокус\".  Ситуацията в международен план изглежда почти като парадокс: Германия, която в продължение на десетилетия бе ухажвана от САЩ като стратегически важен партньор, внезапно бе обявена от Вашингтон за „заложник“ на Русия – заради вноса на суровини от Изток.  С нарастващото трансатлантическо раздразнение, Кремъл започна да гледа на запад с интерес: привлекателността на Берлин изглежда се увеличава в очите на Москва. Тази събота германският канцлер Ангела Меркел (ХДС) ще приветства руския президент Владимир Путин в замъка Месеберг в Бранденбург. Срещата помежду им е втората от началото на годината.   Меркел и Путин често говорят по телефона. Санкциите срещу Русия, към които канцлерът се придържа заради присъединяването на Крим, няма да променят това. Но Меркел поддържа тесни работни отношения с Путин по важни въпроси от международната политика. Това е селективен съюз, подкрепен от прозрение: без Русия не може да се постигне напредък.    Канцлерът на ФРГ определя планираното изграждане на газопровода, който ще свърже Русия и Германия през Балтийско море като проект на частния сектор. Тя подкрепя инициативата, която се управлява от руската държавна компания „Газпром\", но в която участват и германски енергийни компании като дъщерното дружество BASF Wintershall и Uniper. Предисторията е проста: западноевропейските газови източници скоро ще пресъхнат, а руският газ е евтин. Всъщност, значително по-евтин от втечнения газ, който Тръмп иска да продаде на европейците.  В Европа обаче са налице сериозни резерви по отношение на проекта, най-вече в Киев и Варшава. Украйна се притеснява, че ще загуби статута си на транзитна държава. За доставката на газ от Русия към Европа Украйна получава годишно между два и три милиарда долара. Меркел иска Киев да остане в бизнеса в бъдеще. Проблемът: Конгресът на САЩ може да „стреля напосоки“. Вашингтон обаче, че затяга санкциите срещу Русия, а рестрикциите може да ударят и германските компании, които са на борда на „Северен поток 2\".    Заедно с Франция, Германия е една от страните, които посредничи за уреждане на конфликта в Украйна. Усилията им обаче са в задънена улица – боевете между сепаратистите в Източна Украйна и правителствените войски продължават. Ето защо Берлин е ангажиран с въпроса дали и как мироопазващите сили на ООН може да наблюдават прекратяването на огъня. Първоначално Москва бе склонна да приеме предложението за изпращане на войници на ООН по протежение на около 400 километровата линия („контактна линия\") в Донбас. Наскоро Кремъл дори изрази готовност за разширяване на мисията на „сините каски“.    Стабилността в Сирия е основен приоритет – включително за федералното правителство в Берлин. Само по този начин може да се постигне стратегическата цел на европейците – връщането на огромен брой бежанци в родината им.  Русия е най-важната регулаторна власт в Сирия. В края на юли Меркел и министърът на външните работи на ФРГ Хайко Маас са провели тайна среща с първия дипломат на Москва Сергей Лавров и началникът на Генералния щаб на Въоръжените сили на Руската федерация Валерий Герасимов. В рамките ѝ Москва е уверила, че иска да защити израелските интереси в областта на сигурността. Руснаците искат да се опитат да убедят своя съюзник Иран да се оттегли от Южна Сирия. Израел обаче настоява за цялостното оттегляне на иранците.  ", "date": "2018.08.18", "title": "Das Handelsblatt: Ще се обединят ли Ангела Меркел и Владимир Путин срещу Доналд Тръмп? "}
{"url": "http://epicenter.bg/article/Angelkova--Ima-drastichni-narusheniya-na-plazhove-po-Chernomorieto---10-kontsesii-mozhe-da-badat-prekrateni/161583/4/0", "text": "Открити са драстични нарушения на някои от плажовете по Южното Черноморие - концесиите на 10 плажа ще бъдат прекратени след края на сезона, ако не отстранят проблемите, за които са им издадени предписания. Това каза пред журналисти министърът на туризма Николина Ангелкова по време на проверка на плаж Слънчев бряг - Централен, предаде репортер на Агенция „Фокус“.  „На първо място е плаж „Созопол - Буджака“. Там липсват спасители, медицинско обслужване, има допълнителна търговска площ извън схемата, която е одобрена от мен. Наложени са неустойки, дадени са предписания. Предстои последваща проверка. Ако тя покаже, че те не са отстранени, след края на сезона ще стартираме процедура за прекратяване“, обясни министър Ангелкова. По думите ѝ на плажовете „Равда-ХТИ“ и „Равда-НДК“, където също има драстични нарушения и ако проверката и там не покаже, че са отстранени, ще бъде стартирана процедура за прекратяване на концесията.  „Такива нарушения имаме на 4 плажа на територията на община Бяла. Там също сме в хипотезата на липса на спасители и допълнителна търговска площ. За плажа на Албена беше наложена неустойка от 101 хил. лв. за липса на спасители в началото на месец юни, но там така или иначе ще бъдем в процедура на концесия, защото договорът изтича в края на годината“, каза още министърът.  Ангелкова коментира, че драстични нарушения са открити и на централния плаж в Слънчев бряг.  „Наложили сме неустойка от 35 хил. лв. за драстични нарушения, свързани с наличието на бетонови площадки около 6 заведения. Там сме дали предписания, защото е абсурдно да има бетонови площадки на плажа“, заяви тя и добави, че при едно от заведенията е установено и наличието на допълнителна търговска площ.  „С помощта на ДНСК и РДНСК беше установено асфалтов паркинг на територията на плаж „Слънчев бряг-Централен“ пред хотел „Европа“, което е недопустимо\", добави министърът.  „Този плаж също е в групата на тези, които, ако не бъдат отстранени предписанията до края на този сезон, ще се стартира процедура за прекратяване на концесиите. Това не ги освобождава от плащането на неустойките, които са наложени с наши писма. Абсолютно безкомпромисни сме“, заяви Николина Ангелкова.  ", "date": "2018.08.18", "title": "Ангелкова: Има драстични нарушения на плажове по Черноморието - 10 концесии може да бъдат прекратени"}
{"url": "http://epicenter.bg/article/Opasno--Otkriha-snaryad-v-dvora-na-plovdivsko-uchilishte-/161589/3/0", "text": "Снаряд е открит при изкопни работи в двора на училище в ж. к. „Тракия“ в Пловдив, съобщиха за Радио „Фокус“-Пловдив от пресцентъра на МВР.  Сигналът е подаден в 09:08 часа.  Районът се охранява от полиция до пристигането на служители на Министерство на отбраната.  ", "date": "2018.08.18", "title": "Опасно! Откриха снаряд в двора на пловдивско училище "}
{"url": "http://epicenter.bg/article/Voenni-eksperti-unishtozhiha-snaryad--otkrit-v-dvora-na-uchilishte-v-Plovdiv-/161599/3/0", "text": "Военнослужещи от Сухопътните войски са разузнали, извлекли и транспортирали за унищожаване невзривен боеприпас в Пловдив. Това съобщиха от пресцентъра на Министерството на отбраната.  Модулното формирование за разузнаване и неутрализиране на невзривени боеприпаси от военното формирование 44 220 - Пловдив е задействано по заповед на заместник-командира на Сухопътните войски бригаден генерал Валери Цолов след подаден сигнал от МВР.  При извършване на изкопни работи в двора на училище „Софроний Врачански“ в ж. к. „Тракия“ в град Пловдив е бил открит силно корозирал снаряд без видима маркировка.  Под ръководството на командира на модула капитан Стоян Атанасов боеприпасът е извлечен и транспортиран за унищожаване.  ", "date": "2018.08.18", "title": "Военни експерти унищожиха снаряд, открит в двора на училище в Пловдив "}
{"url": "http://epicenter.bg/article/Mazh-beshe-namushkan-s-nozh-v-tsentara-na-Veliko-Tarnovo-/161604/3/0", "text": "Мъж е бил ранен в гърба с нож във Велико Търново, съобщиха от пресцентъра на ОД на МВР.  Инцидентът е станал на главната улица в града. Сигналът е получен около 13:30 ч. на телефон 112. На място са пристигнали екипи на полицията и на Спешна помощ. Раненият е откаран във Великотърновската болница.  Полицейските екипи са установили самоличността на извършителя, нападнал другия мъж в гръб и след това избягал.  Районът е отцепен, извършват се огледи, извършителят се издирва.  По предварителна информация двамата са били известни на полицията. По случая е образувано досъдебно производство.  ", "date": "2018.08.18", "title": "Мъж беше намушкан с нож в центъра на Велико Търново "}
{"url": "http://epicenter.bg/article/Rumen-Petkov-v-Burgas--Strukturata-na-Grazhdanska-zashtita-e-razrushena-/161605/2/48", "text": "Още преди година казахме, че структурата на Гражданска защита е разрушена – сега разливът в Созопол, на потъналия преди 100 години кораб „Мопанг“, е показателен за това. Илюстрация е на липсата на способност за реакция от държавните звена. Това заяви в Бургас лидерът на АБВ Румен Петков, предаде \"Труд\".  Случаят в Созопол ясно показвал липсата на звената на катерамчите и водолазите. Търсят се доброволци? – Доброволци има в Червения кръст, коментира Румен Петков и заяви: „Цветан Цветанов носи отговорност за това. Това е институционална катастрофа“.  Що се отнася до Митьо Очите - през 2007-ма година, след брилянтна акция на МВР Очите и хората му били арестувани и получили осъдителни присъди. През 2009-та година, хората, които ги тикнали зад решетките били уволнени от МВР, каза още Румен Петков и даде пример с Павлин Димитров, бивш шеф на ОД на МВР Бургас и главен секретар на МВР.  „2009-та година бе годината, в която Димитър Желязков победи държавата. Неговият инструмент се казва Цветан Цветанов. Той като МВР министър уволни генерал Павлин Димитров и полк. Жоро Стоицев, тогава ръководител на Службата за проследяване и прослушване…По този начин МВР министърът каза „който се занимава с Димитър Желязков-го уволняваме“, заяви Петков. ", "date": "2018.08.18", "title": "Румен Петков в Бургас: Структурата на Гражданска защита е разрушена "}
{"url": "http://epicenter.bg/article/Sluzhitel-na-Borisov-se-izvini-na-zhurnalistka--che-ya-udaril-bez-umisal-po-rakata-/161606/2/0", "text": "Служител на правителствената пресслужба си е позволил днес грубо отношение към пловдивски журналист. Той е ударил силно в ръката кореспондент на две печатни медии по време на посещението на премиера Бойко Борисов край пловдивското село Маноле, предаде БЛИЦ. Дамата коментира по-късно, че ръката й е подута, но е добре.  Всички пловдивски журналисти се изправиха на нокти след инцидента. Попитан от колега дали е нормално това което се случва Борисов отговори, че не знае за какво става въпрос, но след като му се разказаха, веднага е наредил на служителя да намери дамата и да й се извини.  Служителят на правителствената пресслужба, който днес си позволи грубо да удари пловдивски журналист, се извини на пострадалата чрез есемес.  Ето какво точно гласи съобщението:  \"Колега, искам да ви се извинява за моята остра реакция, която със сигурност не беше най-правилната. За най-голямо съжаление в ръката, с която се опитах да отблъсна вашия опит за снимка държах метален микрофон и това причини тежест на моя замах. Преди всичко съжалявам, но и двете страни не реагирахме професионално. Л. Методиев.\"  От съобщението става ясно, че неприятната ситуация е станала заради опита на кореспондентката на две медии в Пловдив да направи снимки на премиера. След като премиерът разбра за случката, застави моментално служителя да се извини, осъждайки реакцията му. Сериозна забележка му е направила и шефката на правителствения пресцентър Севделина Арнаудова.  Самият Методиев след това се извини и във \"Фейсбук\": \"Днес по време на мероприятие край село Маноле, Пловдивско, без грам умисъл нараних колегата от в. \"Монитор\" Елена Крумова, за което искам да се ИЗВИНЯ НАЙСЪРДЕЧНО. Още веднъж подчертавам, че в постъпката ми нямаше грам умисъл. Колега, приемете моето искрено извинение\".  Премиерът бе в Маноле, където заедно с министър Боил Банов изкачиха най-голямата могила на Балканите, а ръководителят на разкопките доц. Костадин Кисьов им разказва повече за откритията и значимостта на обекта.  ", "date": "2018.08.18", "title": "Служител на Борисов се извини на журналистка, че я ударил без умисъл по ръката "}
{"url": "http://epicenter.bg/article/Borisov--Forumat-na-Herakleya-Sintika-e-otkritie--koeto-nyama-analog-v-Balgariya-/161608/2/0", "text": "Поздравления за екипа на археологическото проучване край Петрич – Хераклея Синтика, които са направили уникално откритие. Намерена е статуя е с изключително високо качество, вероятно на римския магистрат Тиберий Клавдий Бакхий, организатор на игрите в чест на императора. В България няма аналог. Това написа премиерът Бойко Борисов във Фейсбук.  „Форумът на Хераклея Синтика, заедно със сградите, са проучени тази година с финансирането, осигурено от бюджета“, пише още премиерът.  ", "date": "2018.08.18", "title": "Борисов: Форумът на Хераклея Синтика е откритие, което няма аналог в България "}
