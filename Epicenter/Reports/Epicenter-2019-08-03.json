{"url": "http://epicenter.bg/article/Neno-Dimov--Balgariya-nyama-da-plashta-za-mrasniya-vazduh-na-tozi-etap-/189653/2/0", "text": "„За екокатастрофа не би трябвало да говорим в момента. Основната отговорност на Министерството на околната среда и водите и Басейновите дирекции е да гарантираме да няма преминаване на водата, която се отделя при загробването на умъртвени прасета към подпочвени води“. Това заяви министърът на околната среда и водите Нено Димов в интервю за предаването „Събуди се“ по Нова телевизия.    Според него изгарянето на животните е по-добър вариант от загробването, но експертите трябва да дадат последно мнение.    „Скоростта на решаването на проблема е гаранция за неразпространяването му. Надявам се гражданите ще разберат и да подпомогнат този процес“, коментира още министърът.    По думите му съществува европейска норма за намаляване на популацията в такива случаи, за да може да се минимизира възможността за пренасяне на заразата. „Очаква се и ловните стопанства, и горските стопанства, и ловните дружинки да се включат много активно. Министър Танева спомена, че вече има и финансов стимул“, обясни той, като добави, че това ще накара повече хора да се включат в умъртвяването.    България няма да плаща за мръсния въздух на този етап, каза още министърът на околната среда и водите. „Още на първите ни срещи, които ще имаме след лятната ваканция с текущата комисия, ще покажем напредъка, който сме направили. От тази година влезе в сила система за ранно предупреждение и за контролиране на нивата на замърсяване. Тя би трябвало да ги контролира така, че да няма превишавания на серните окиси. В района бяха направени много инвестиции в тази посока. Тенденцията е добра, но е факт, че за периода, за който ни съдят е имало превишавания на нормите”, коментира Нено Димов решението на Европейската комисия да съди отново България за мръсния въздух край Гълъбово.    Той добави, че е направил сравнение и между различните горива и видове печки, които се използват за отопление, тъй като те също замърсяват въздуха.    „Ако гледаме не на обем, а на киловат час най-скъпо излиза да горите дърва на старата печка, а най-евтино излиза да горите добри въглища. 2 пъти е разликата на печка, която има екодизайн. С 40% по-евтино е, ако е имате нова печка при същото гориво“, поясни министърът.    Нено Димов заяви, че най-сериозният проблем за справянето с мръсния въздух е манталитетът на хората и добави, че ще отнеме години, за да заменим старите автомобили с електромобили, за да допринесем за чистия въздух.    „500 млн. ще бъдат инвестирани в общините за сертификация на транспорта през следващите две години“, каза той.  ", "date": "2019.08.03", "title": "Нено Димов: Не можем да говорим за екокатастрофа с чумата по свинете  (ВИДЕО)"}
{"url": "http://epicenter.bg/article/Buryata-nad-Sofiya-vze-zhertva--VIDEO--SNIMKI--/189654/2/0", "text": "Един мъж загина, затиснат от паднало дърво, а жена е в тежко състояние след снощните бури. Инцидентът е станал около 22.40 ч. край водоем в близост до село Долни Богров, съобщиха за NOVA от Спешна помощ. Жената е откарана в болница \"Света Анна\".    Бури с поройни дъждове, гръмотевици и ураганен вятър преминаха над страната.    В Перник, Кюстендил и София имаше паднали дървета. В квартал \"Нови Искър\" в столицата токът спря и по данни от наши зрители и в събота къщи осъмнаха на тъмно. След силния вятър, на много места в града има паднали клони и саксии.    В Пернишко имаше наводнени улици, а някои райони останаха без електричество. Заради паднало дърво временно беше прекъснато движението на влаковете по ЖП коридора от София към „Кулата” и Солун.    Очаква се в събота през деня да бъдат възстановени щетите по електрозахванването. Службите по чистотата ще се захванат с премахването на падналите дървета и клони.    Паднали клони и дървета блокираха пътища в Западна България - за часове остана затворен през нощта пътят между Драгичево и Кладница, но шосето вече е разчистено.    184 000 мълнии са паднали за последното денонощие на Балканския полуостров, сочи справка на NOVA в портала blitzortung. Значителна част от тях - над България в късните часове в петък вечерта. Гръмотевичните бури са резултат от преминаването на студения атмосферен фронт от запад на изток.     Има инцидент с един загинал снощи след паднало дърво върху палатка в Долни Богров. Това каза Красимир Димитров, директор на Дирекция „Аварийна помощ и превенция“ към Столична община за обстановката в София след снощната буря за Агенция „Фокус“.    Красимир Димитров заяви, че около 80 сигнала за паднали дървета са постъпили в Столична община след бурята в София.    „Разделили сме си сигналите с пожарната. Нашите екипи са работили по 20 и в момента работят по 9 сигнала“, добави той. Димитров каза, че в момента работят 5 екипа на Дирекция „Аварийна помощ и превенция“, а през нощта са работили 2 екипа. „Имаме сигнали, по които се работи и в момента“, поясни той.  ", "date": "2019.08.03", "title": "Бурята над София взе жертва (ВИДЕО, СНИМКИ) "}
{"url": "http://epicenter.bg/article/Evrostat--Vseki-treti-balgarin-ne-mozhe-da-si-pozvoli-ednosedmichna-pochivka-izvan-doma/189656/2/45", "text": "Около 30 процента от населението у нас или почти всеки трети български гражданин не е могъл да си позволи през 2018 г. едноседмична почивка извън дома. Това показват данните на Евростат за тенденциите при пътуванията с цел туризъм и почивка на жителите на страните от ЕС през миналата година, предава Нова тв.    Данните на Евростат показват, че 28,3 на сто от населението на ЕС на възраст 16 или повече години не е могло да си позволи едноседмична годишна почивка извън дома през въпросния период. Анализът на европейската статистика отчита обаче, че страната ни е единствена в ЕС, в която броят на хората, които не могат да си позволят почивка извън дома, е намалял близо два пъти за 5-годишен период.    Докато през 2014 г. броят на българите, които не са могли да си позволят лукса да почиват, е бил цели 66 процента, то през 2018 г. техният брой е спаднал до 30 на сто. Така например през 2015 г. процентът на българите, които не са могли да почиват е бил 60 на сто, през 2016 г. - 56 на сто, през 2017 г. - 53 на сто, за да спадне почти два пъти през миналата година до 30 процента. Тоест, почти двойно се е увеличил броят на сънародниците ни, които за 5 години са могли да си позволят да пътуват с цел туризъм или почивка поне една седмица у нас или в чужбина.    За тези 5 години значително се увеличават и разходите, които отделят българите за пътувания с цел туризъм или почивка: през 2014 г. - 1,2 млрд. лева, следващите две години - по 1,1 млрд. лева, през 2017 г. - 1,8 млрд. лева и през миналата година - също 1,8 млрд. лева като разходи за туризъм у нас или в чужбина. През миналата година българинът е похарчил за туристически пътувания в страната около 1,2 млрд. лева, докато разходите на сънародниците ни за туризъм в чужбина са били малко над 600 млн. лева.    Според данните на Евростат 28,3 на сто от хората в ЕС на 16 и повече години не са могли да си позволят през миналата година едноседмична ваканция с цел туризъм или почивка. През 2014 г. делът на европейците с подобни негативни възможности е бил около 40 на сто, тоест отчитат се 12 пункта в посока подобряване възможностите на европейците да почиват.    Сред 28-те членки на ЕС, страните които през миналата година са регистрирали най-висок дял лица в ситуация да не могат да си позволят едноседмична почивка са следните: Румъния - 59 процента, Хърватия, Гърция и Кипър - по 51 процента, Унгария и Италия - по 43 процента не са могли да си позволят едноседмична ваканция. Топ 5 на страните, в които най-малко жители изпитват финансови притеснения с цел туризъм и почивка са: Швейцария - 6 на сто, Швеция - 9 на сто, Люксембург - 10 на сто, Австрия и Дания - по 12 на сто.    При съседите ни също се наблюдават значителни аномалии при задоволяване финансовите потребности за едноседмична почивка извън дома: в Република Северна Македония - 62 на сто, в Турция - 60 на сто и в Сърбия - 57 на сто от жителите на тези страни не могат да си позволят 7-дневна почивка извън дома. Данните за Румъния са - 59 на сто и за Гърция - 51 на сто, отчита Евростат.   Южната ни съседка е и единствената страна в ЕС, в която делът на хората, които не могат да си позволят почивка извън дома, нараства за 5-годишен период от 49 на сто през 2014 г. - до 51 на сто през миналата година.  ", "date": "2019.08.03", "title": "Евростат: Всеки трети българин не може да си позволи едноседмична почивка извън дома"}
{"url": "http://epicenter.bg/article/Borisov--Naredih-da-se-obzhalva-reshenieto-na-sada-za--quot-Zlaten-vek-quot--/189660/2/0", "text": "В разговор с регионалния министър Петя Аврамова разпоредих държавните органи незабавно да предприемат действия по обжалване на решението на съда по казуса със сградата “Златен век” в София. Това написа късно снощи във Фейсбук премиерът Бойко Борисов.    \"Министър Аврамова разговаря с ръководството на ДНСК, която е компетентната институция, която може да атакува решението отново в съда. Преди минути бях информиран, че е създадена пълна организация и процедурата по обжалване ще бъде задействана още в началото на следващата седмица\", пише още премиерът.     на многофункционалната сграда \"Златен век“ и отмени заповедта на ДНСК за спирането на строежа.    От аргументите на съда става ясно, че ДНСК не е имала правно основание за спирането на строежа и строителството може да продължи, се казва в съобщение на \"Артекс”.    Съдът се произнесе, след като \"Артекс“ обжалва заповедта на ДНСК, тъй като в нея се съдържат съществени нарушения на процесуалните правила, противоречие с материално правните норми и несъответствие с целта на закона.    Освен това, съдът счита, че съобразно практиката на ВАС, десетгодишното разрешение за строеж на сградата ще изтече през 2028 г.      „Липсата на прозрачност и правната несигурност, създадени от действията на институциите преди това решение на САС, доведоха до загуби за „Артекс“ в размер на 1 800 000 лв от издаването на заповедта на ДНСК на 15.04.2019 до днес.    В крайна сметка с това си решение Съдът потвърди, че Разрешението за строеж на „Златен век“ е валидно – нещо, в което ние от „Артекс“ винаги сме били сигурни.    Решението на съда идва и като потвърждение на множество официални правни становища на видни правни специалисти като проф. Дончо Хрусанов, проф. Огнян Герджиков, проф Иван Русчев, проф. Димитър Костов, проф. Иван Тодоров, Явор Зартов.    Така, както е посочено и в Решениетo, съобразно визираната практика на Върховният административен съд, десетгодишният срок спрямо издаденото Разрешение за строеж ще изтече през 2028 г.    В една правова държава Законът следва да се изпълнява от всички нейни субекти, т.е. очакваме и разчитаме, че институциите и гражданите ще се съобразят с решението на съда.    Бихме искали да уверим всички наши настоящи и бъдещи клиенти, че „Артекс“ продължава изграждането на сграда „Златен век“! Независимо от понесените загуби, продължаваме да държим на качественото строителство и ще изпълним всички договорни задължения към клиентите си.“  ", "date": "2019.08.03", "title": "Борисов: Наредих да се обжалва решението на съда за \"Златен век\" "}
{"url": "http://epicenter.bg/article/Protestite-sreshtu-izbivaneto-na-svinete-prodalzhavat-vapreki-obeshtanite-ot-Borisov-kompensatsii-/189664/2/0", "text": "Продължава недоволството на различни места в страната заради превантивните мерки срещу африканската чума по свинете. Вчера изтече срокът, в който трябваше да бъдат убити домашните прасета в 20-километровите зони около 60 големи свинекомплекса, предаде БНР.    Отсрочка до 11 август получиха в Пазарджишка област, където премиерът Бойко Борисов разговаря с протестиращи кметове на села. Той обеща държавна помощ от 300 лева за всички стопани на домашни животни в санитарните зони в страната. Средствата ще се изразходват за дезинфекция на помещенията, в които се отглеждат животни.    „С тези 300 лв., които ще дадем на двор, ще направят дезинфекции, ще им остане, ще им дадат и други прасета. Чума е, не ни е споходило нещо хубаво, чума е дошла. По-малко зло е, ще се измъкнем, дай Боже сравнително… да компенсираме хората“, каза Борисов на срещата.    Премиерът Борисов призова кметовете да убеждават хората: „Идете, говорете, кажете – да се усвои месото, това, което има“.    Според Бойко Борисов свинекомплексите ще снабдят частните стопани с прасета при новото зареждане.    Обещанията на премиера не бяха приети от протестиращи в Сливенско, които останаха през цялата нощ на пътя Сливен - Ямбол край село Крушаре. Пътят продължава да бъде затворен заради протеста срещу избиването на домашни прасета.    Протестиращите блокираха пътя вчера след 17,30 часа и решиха, че ще останат там докато не бъдат изпълнени исканията им, а именно отмяната на заповедта на Министерство на земеделието.    Около 30 души са останали на пътя цяла нощ, съобщи организаторът на протеста Валентина Василева. Според нея хората, който са си тръгнали от мястото на блокадата, след това не са допускани от полицията. Тя твърди, че по посока Ямбол, на входа на автомагистрала „Тракия“ полицията не допуска да преминава никой, както и в посока към село Крушаре от към Сливен. Според нея в района влизат само хора, които могат да докажат регистрация, че живеят в селото, а движението се пренасочвало в друга посока. Към момента от полицията няма кой да потвърди тази информация.    Протестът в село Крушаре продължава и пътят към автомагистрала „Тракия“ остава блокиран.    На протест срещу умъртвяването на животните и унищожаването на поминъка на дребните стопани излязоха и стопани от ямболското село Тенево, които настояват за отмяна на разпоредените мерки срещу чумата по свинете.    С развети знамена и плакати „Няма да дадем нашите прасета“ и \"Частната собственост е неприкосновена\" жители на Тенево застанаха на входа на селото. Протестиращите се отказаха от първоначалното си намерение да блокират пътят към граничен пункт „Лесово“ и решиха да се присъединят към протестиращите в сливенското село Крушари.    Собствениците не са съгласни с поставения срок за унищожаването на животните и искат той да бъде удължен поне до ноември. Животновъдите са категорични, че прасетата им са здрави и няма да допуснат ветеринари да ги евтаназират. Не са съгласни и с размера на обезщетенията, предложен от премиера.  ", "date": "2019.08.03", "title": "Протестите срещу избиването на свинете продължават въпреки обещаните от Борисов компенсации "}
{"url": "http://epicenter.bg/article/Kristalina-Georgieva--Za-men-e-chest-da-bada-nominirana-za-direktor-na-MVF-/189665/2/0", "text": "Кристалина Георгиева каза, че за нея е чест да бъде избрана за кандидат на Европейския съюз за ръководител на Международния валутен фонд (МВФ).    \"Поисках временно да напусна поста си и да се откажа от отговорностите си на изпълнителен директор на Световната банка, докато трае процесът на номинация\", написа Георгиева в Twitter. \r\n \r\n Ако бъде избрана за директор на Международния валутен фонд, Кристалина Георгиева ще замени Кристин Лагард, която поема управлението на Европейската централна банка.    По традиция, европеец винаги управлява МВФ, докато американец е начело на Световната банка, припомня Нова тв.    Зад кандидатурата на Георгиева застанаха Франция и Италия, докато зад бившия финансов министър на Холандия бяха северноевропейските страни и Германия.   Правителствата в Европейския съюз избраха българката Кристалина Георгиева за европейски кандидат за ръководител на Международния валутен фонд (МВФ) след повече от 12 часа преговори и гласувания на фона на разногласия в 28-членния блок, предаде Ройтерс, цитирана от БТА.    След втори кръг на гласуване, при който Георгиева се оформи като категоричен победител, нейният единствен съперник, холандецът Йерун Дейселблум, заяви, че приема резултата. Той я поздрави в Туитър \"за постигнатия резултат на гласуването\" и й пожела успех.    \"Г-жа Георгиева получи подкрепата на 56 процента от страните, които представляват 57 процента от населението на ЕС, докато Дейселблум беше подкрепен от 44 процента от страните, представляващи 43 процента от населението\", уточни европейски източник, цитиран от Франс прес. Той допълни че, финансовите министри от ЕС ще имат конферентен разговор в 22 часа местно време за анализ на гласуването.    \"Поздравления за Георгиева, че беше избрана за европейски кандидат за ръководител на МВФ. При нарастващото световно напрежение е наложително утвърждаването на МВФ като символ на мултилатерализма\", заяви председателят на Еврогрупата, португалският министър на финансите Мариу Сентену.    Българската кандидатка, която беше подкрепена от Франция и страните от Юга, се очаква да бъде официално предложена тази есен за кандидат на ЕС за приемник на Кристин Лагард, която става президент на Европейската централна банка.    Георгиева и подкрепеният от Германия Дейселблум бяха последните двама кандидати за заемания по традиция от европеец пост след оттеглянето на финландеца Оли Рен, на испанската министърка на финансите Надя Калвиньо и Мариу Сентену.    За да бъде Георгиева избрана за генерален директор на МВФ обаче, останалите членове на фонда трябва да направят за нея изключение от правилото възрастта на генералния директор да не надхвърля 65 години при назначаването му. На 13 август българката ще навърши 66 години, отбелязва АФП.    Поради липсата на консенсус между европейските страни, френският министър на икономиката и финансите Брюно Льо Мер, който бе натоварен да ръководи обсъжданията за определяне на европейски кандидат, реши вчера да подложи кандидатурите на гласуване от страните членки - безпрецедентна процедура за определяне на европейски кандидат, който да застане начело на МВФ.   ", "date": "2019.08.03", "title": "Кристалина Георгиева: За мен е чест да бъда номинирана за директор на МВФ "}
{"url": "http://epicenter.bg/article/Korneliya-Ninova--Borisov-se-podigra-s-trevogite-na-horata-za-afrikanskata-chuma-/189668/2/48", "text": "С остра позиция за мерките на властта срещу африканската чума по свинете излезе председателят на БСП Корнелия Нинова.      Вчера премиерът Борисов се подигра с тревогите на хората. Постъпи типично по борисовски:    1. Прехвърли вината другиму, този път на румънските туристи, които \"ядат и хвърлят\".    2. Разделя и противопоставя българи срещу българи - едрите собственици на свинеферми срещу дребните стопани.    3. Обещава, че хората ще бъдат обезщетени, а всъщност ще отпусне 300 лв. на двор само за дезинфекция, но не и за умъртвените прасета.    4. Шикалкави, че две години спирали чумата, но вече не може. Всъщност безотговорно проспаха две години.    5. Големите свинекомплекси ще бъдат обезщетени с европейски и национални средства, но за 20000 работници в тях- нищо.      1. От излишъка в бюджета (около 3 млрд. според финансовия министър) се заделя сума за изкупуване на прасетата от държавата по пазарни цени.    2. Възстановяват се ветеринарните служби и райони на ветеринарните лекари, които ГЕРБ премахнаха.    3. Организира се отстрел на дивите прасета, който те спряха преди година.    4. Създават се екарисажи, за да се предотврати екологична катастрофа.    5. Сигнализира се прокуратурата за разследване срещу длъжностни лица, които с грешни деиствия или бездействия допринесоха за тази катастрофа.     Кризата засяга всеки от нас без оглед на партийни симпатии - от собственика на едно прасе, през големите свиневъди до всеки потребител. Социалната цена от бездействието на правителството ще е висока и се измерва в загуби за икономиката, ръст на цените и загуба на работни места.     Ние всички трябва да се интересуваме от справедливост за хората, на които им се отнема зимнината, през спасяване на свиневъдството в България до понасяне на отговорност от виновните. В такива кризи трябва да бъдем единни, за да ги преодолеем по-бързо и да не ги допускаме повече.  ", "date": "2019.08.03", "title": "Корнелия Нинова: Борисов се подигра с тревогите на хората за африканската чума "}
{"url": "http://epicenter.bg/article/Mladite-sotsialisti-ot-Evropa-obsadiha-otnosheniyata-mezhdu-ES-i-Rusiya-s-Kristian-Vigenin-/189677/2/48", "text": "„Позицията на БСП е за преразглеждане на политиката на санкции – 5 години след въвеждането им те с нищо не са допринесли за постигането на целите, които преследват. Очевидно е необходим план за тяхното поетапно отпадане, паралелно със засилване на диалога ЕС-Русия.“ Това заяви заместник-председателят на Народното събрание Кристиан Вигенин, който обсъди с младите социалисти от Европа отношенията между ЕС и Русия, съобщиха от пресцентъра на БСП.    Наред с това, по думите на Вигенин, е необходимо да се очертаят не само различията, но и общите теми, по които може да се работи съвместно – борбата с тероризма, промените в климата, поддържането на международния правен ред, киберсигурността и др.    Вигенин подчерта, че самият Европейски съюз трябва да засили своята роля в глобален план – да бъде по-самостоятелен и да подхожда с по-голямо самочувствие в отношенията и с другите глобални сили като САЩ и Китай. Във външнополитически план е необходима по-добра координация и изграждане на истинска Обща външна политика.    В дискусията бяха засегнати и въпросите за енергийната сигурност, включително \"Северен поток 2\", \"Турски поток\" и развитието на газопреносната инфраструктура в региона на Югоизточна Европа, отношенията с Източните съседи на ЕС и по-специално политиката към Грузия и Украйна, намесата в политическия процес в отделни страни-членки и нуждата от по-добра регулация на национално и европейско равнище, заплахите за глобалната сигурност във връзка с оттеглянето на САЩ и Русия от Договора за ликвидиране на ракетите със среден и малък обсег.    На въпрос от участниците за отношенията между България и Русия, бившият външен министър подчерта, че те имат исторически корени и в последно време е налице засилване на контактите на най-високо равнище с посещения в Русия, като даде за пример това на президента.    Той подчерта, че има положително развитие по отношение на културния и образователния обмен, но в търговията дисбалансът в ущърб на България е огромен заради вноса на енергийни ресурси от Русия, който не може да се компенсира с ограничения обем на българския износ.  ", "date": "2019.08.03", "title": "Младите социалисти от Европа обсъдиха отношенията между ЕС и Русия с Кристиан Вигенин "}
{"url": "http://epicenter.bg/article/Otbelyazvame-Svetovniya-den-na-dinyata-/189682/2/0", "text": "Световният ден на динята се чества на 3 август. Празникът е популярен най-вече в САЩ, предава Нова тв.    Плодът на динята е ягодовиден и има гладка кора и сочна, сладка, обикновено червена вътрешност. Смята се, че произлиза от Южна Африка, където видът има най-голямо генетично разнообразие.    Оптималният дневен прием на този плод е 2-3 порции и зависи от индивидуалните особености на организма: пол, здравословно състояние, физическа активност, ръст и тегло. Порция диня от 200 грама, която съдържа 50-60 калории, разхлажда в летните жеги и същевременно задоволява желанието за сладко.    Всеки човек може да консумира диня. Все пак не бива да се забравя, че подобно на всички плодове и динята съдържа фруктоза. По тази причина болните от диабет следва да не прекаляват с консумацията и могат да си позволят най-много една порция дневно, съобщава БГНЕС. Поради високото водно съдържание и диуретично действие хората, които имат проблеми с бъбреците, също трябва да внимават.    Препоръчителният дневен прием от 2-3 порции диня напълно задоволява нуждата на организма от плодове, а съдържащите се в нея фибри подпомагат храносмилането и функциите на червата.    Подобно на повечето червени плодове и динята съдържа антоциан и ликопен, които спомагат за предпазване от сърдечносъдови заболявания и рак (най-вече на простатата).    Динята има високо съдържание на витамин C и фолиева киселина. Витамин C е сред най-мощните антиоксиданти и забавя стареенето, а също и предпазва от заболявания.    Червените плодове намаляват възпаленията в организма, а флавоноидите в тях също имат антиоксидантни свойства.  ", "date": "2019.08.03", "title": "Отбелязваме Световния ден на динята "}
{"url": "http://epicenter.bg/article/Chelen-udar-mezhdu-kola-i-mikrobus-kray-Plovdiv--petima-postradaha-/189657/3/0", "text": "Петима души са пострадали при катастрофа между лек автомобил и микробус на западнообходния път на Пловдив между селата Скутаре и Войводиново, съобщиха от ОДМВР-Пловдив.    Сигналът за инцидента е подаден от 8.45 часа тази сутрин.    По първоначални данни, сблъсъкът е челен.    До отработване на произшествието и изчакване на резултатите от медицинските прегледи движението в участъка е спряно. Полицейски екипи отклоняват автомобилите по обходни маршрути.  ", "date": "2019.08.03", "title": "Челен удар между кола и микробус край Пловдив, петима пострадаха "}
{"url": "http://epicenter.bg/article/Nyama-risk-nyakoy-da-vzeme-barz-kredit-na-chuzhdo-ime-zaradi-iztichaneto-na-danni-/189672/4/0", "text": "Няма риск някой да вземе бърз кредит на чуждо име заради изтичането на данни, уверяват от Асоциацията за отговорно небанково кредитиране. Те участваха активно в изготвянето на указанията на Националната агенция за приходите след хакерската атака в масивите й, предава БНР.    Когато кредитоискател се свърже с компаниите за небанково кредитиране, от него се изисква да представи личната си карта, уверяват от асоциацията. Самите компании сверяват информацията не само от документа за самоличност, но и през редица регистри, до които имат правомерен достъп. При получаването на сумата се прави допълнителна проверка, допълват от организацията.    Припомняме, че през седмицата вицепремиерът Томислав Дончев коментира, че може би са необходими законодателни промени при бързите кредити, вследствие на теча на данни от масивите на приходната агенция.    И от НАП, и от Асоциацията за небанково кредитиране уверяват, че няма необходимост за смяна на документите за самоличност. Разумна предпазна мярка обаче би била промяна на паролата до имейла и персоналния идентификационен номер, издаван от НАП.  ", "date": "2019.08.03", "title": "Няма риск някой да вземе бърз кредит на чуждо име заради изтичането на данни "}
{"url": "http://epicenter.bg/article/Kevork-Kevorkyan--Pismo-do-Koshlukov-/189661/11/33", "text": "Преди малко прочетох дописката на Васил Петев  Ако още не си я прочел - направи го.  И след това се обади на главните редактори на по-известните медии - и ги помоли да препечатат дописката.  Ако откажат, значи и те са в кюпа, така сами ще си го признаят.    Направи дописката достояние и на хората от БНТ – те заслужават да знаят, кой ги мами и краде.  Кой им готви некролога от години.    БНТ е виждала/изтърпяла всичко от всякакви негодници - обаче някакъв Тупарев да е новият „Кръстник“, вече е прекалено.  Дори и да е бил довереник на Цветанов.    Популяризирай дописката „Кой ограби БНТ“ - това ще ти е клетвата, че няма да бъдеш същият като предишните директори.  И няма да позволиш да те превърнат в кукла на конци.    Поискай САМ ревизия на последните пет мандата преди твоя.  Да уволниш шефката на Новини Пръмова - кукличката на Първанов, не е достатъчно.  Тя и следващите директори трябва да отговарят за далаверите през последните 15 години.    Мрете да показвате по телевизиите - включително и БНТ - някакви клетници за незначителни нарушения.  Обаче за десетките милиони, профукани от директори на БНТ - нищо.    И за какво ги търпяха – за да изглеждат цветановци по-умни?  Е, оказаха ли се изобщо умни?    Дръж тупаревци на пушечен изстрел разстояние от БНТ.  Нищо не могат да ти направят - освен да се опитат да те купят.  Надявам се обаче, да не влезеш в калната им локва.    А ако е вярно, че председателката на СЕМ/Съвет за електронни медии е била секретарка на Тупарев - прекъсни всякакви отношения със СЕМ.  СЕКРЕТАРКА!    Ако си мълчиш, ще станеш техен затворник - но ти си бил в истински затвор - за разлика от тия подлоги, които извадиха душата на БНТ.  Не се съобразявай със случайнци - колкото и да е поразена държавата от тях, имаш шанс, всеки има шанс, да се пребори с тия нещастници.    ***    Послепис за читателите.    Знам, че БНТ отдавна загуби запазеното си място в сърцата ви.  Наясно съм също, че си имате предостатъчно грижи, за да ви занимава провала на една толкова важна институция.  Но, все пак, имайте едно на ум, когато се опитват да ви поучават.  И вразумяват.    ***         ", "date": "2019.08.03", "title": "Кеворк Кеворкян: Писмо до Кошлуков "}
{"url": "http://epicenter.bg/article/Rayna-Kabaivanska-e-udostoena-s-nagradata--quot-Mariya-Kalas-quot--/189693/6/0", "text": "На 2 август във Верона легендарната дива Райна Кабаиванска получи наградата Мария Калас. Церемонията по връчването е кулминацията на събитията от фестивала Мария Калас, провеждащ се под егидата на фондация Арена ди Верона, община Верона и регион Венето.    Учредената през 2013 г. награда се присъжда на италиански творци в областта на оперното изкуство с исторически принос за славата на Арена ди Верона.    Дебютът на Райна Кабаиванска в най-прочутия в света античен театър е през 1970 г. в „Манон Леско“. Партнира й Пласидо Доминго, диригент е Нело Санти, режисьор Натаниел Мерил. През 1997 е последното излизане на Кабаиванска на Арената, заглавието е „Мадам Бътерфлай“, диригент Даниел Орен.    Постановката на Бени Монтресор е сътворена единствено за българското сопрано. 20 000 зрители изпълват театъра всяка вечер. Добавят се две извънредни дати. Последният спектакъл е сбогуването на Кабаиванска, тогава на 63 г., с ролята на Чо Чо Сан. След финала му, приемайки от сцената аплаузите на публиката, Кабаиванска вдига ръка към небето и казва: „Посвещавам го на теб, Мария.“    Райна Кабаиванска е първата неиталианка, която взема голямото отличие. Сред досегашните лауреатите са режисьорът Франко Дзефирели, баритоните Ренато Брузон и Роландо Панераи и др. На церемонията по награждаването учениците на Кабаиванска Рейналдо Дроз и Киара Изотон изпълниха арии и дуети от опери на Верди и Пучини.    През септември (10-29.09.) Райна Кабаиванска ще бъде в София за своя 19-ти Международен майсторски клас, организиран от Нов български университет. Информация и регистрация на   ", "date": "2019.08.03", "title": "Райна Кабаиванска е удостоена с наградата \"Мария Калас\" "}
{"url": "http://epicenter.bg/article/Tramp--Rusiya-i-SASht-mogat-da-podpishat-novo-sporazumenie-za-ogranichavane-na-yadrenite-orazhiya-/189655/7/96", "text": "Русия и САЩ ще могат да постигнат ново споразумение за ограничаване и редуциране на ядрените оръжия, такова мнение изрази американският президент Доналд Тръмп пред репортери в Белия дом, предават TAСС и Агенция \"Фокус\".    „Ще го кажа така: ако можем да сключим ново споразумение с Русия, чиято цел е намаляване и съкращаване на ядреното оръжие, това ще бъде от полза за целия свят. И наистина вярвам, че това може да се случи“, отбеляза Тръмп в петък.    Според собствените му думи, президентът е заинтересован от възможни контакти с Владимир Путин и Си Дзинпин, целящи намаляване на ядреното въоръжение в света с участието на Пекин.    „Обсъдил съм това с Путин. Обсъдил съм това и с Китай“, допълни Тръмп. „Китай бе доста въодушевен от тази идея, както Русия“, обясни още той.    САЩ възлагат отговорността за решението си да се оттеглят от Договора за премахване на ракетите със среден и по-малък обсег (ДРСМО) на Русия, но те не вярват, че резултатът от тази стъпка ще бъде нова надпревара във въоръжаването. Това мнение беше изразено в петък в интервю за Fox News от заместник-прессекретаря на Белия дом Хоган Гидли.    „Това беше споразумение от времето на студената война и, както отбеляза държавният секретар Майкъл Помпео, всички проблеми се крият в действията на Русия“, каза той. „Те имаха шанс да направят крачка напред, да работят в рамките на това споразумение и да ни позволят проверки, но те не го направиха и нашите съюзници ни подкрепиха в решението да се оттеглим от този договор.\"    На въпроса дали това ще доведе до нова надпревара във въоръжаването, заместник говорителят на Белия дом отговори отрицателно.    \"Не мисля така\", каза той. \"Президентът Тръмп има добри отношения с Владимир Путин, но случилото се е пореден пример за факта, че администрацията на президента Тръмп демонстрира строг подход към Русия\".  ", "date": "2019.08.03", "title": "Тръмп: Русия и САЩ могат да подпишат ново споразумение за ограничаване на ядрените оръжия "}
{"url": "http://epicenter.bg/article/Grigor-sreshtu-Vavrinka-na-starta-v-Monreal-/189671/8/0", "text": "Григор Димитров ще започне участието си на турнира от категория „Мастърс 1000” в Монреал с двубой срещу Стан Вавринка, предава Нова тв.    Швейцарецът води с 5 на 4 победи срещу българина в досегашните им битки. За последно двамата се срещнаха на \"Ролан Гарос\", където Вавринка спечели с 3 на 0 с три тайбрека.  ", "date": "2019.08.03", "title": "Григор срещу Вавринка на старта в Монреал "}
{"url": "http://epicenter.bg/article/Mitropolit-Grigoriy-Tarnovski-razkri-chudesa-s-ikonata-na-Sveti-Efrem-Novi/189663/10/0", "text": "С разкрития за нови чудеса с иконата на Свети Ефрем Нови от митрополит Григорий Търновски Сухиндол посрещна за празника мощите на светеца.   Стотици се поклониха пред чудотворнат икона. Посрещането и престоя на светинята бе по случай празика на града. Инициативата за това събитие е накмета инж. Пламен Чернев, който лично посрещна и съпроводи иконата по централната улица до храма „Свети Свети апостоли Петър и Павел“.   Негово Високопреосвещенство Търновският митрополит Григорий пристигна в Сухиндол за празника на града, където бе изложена чудотворната икона на Свети Ефрем Нови и в църквата пред миряните разказа за силата на вярата и че чудесата се случват спрямо вярата ни и по Божие допущение. В тази връзка той разкри за нови чудеса на великомъченика Ефрем Нови, чиято икона престоя през целия ден в църквата „Св. Св Петър и Павел“. Пред погледите на събралото се множество вярващи, владиката разказа за два случая за изцеления на болни хора, които са се молили именно пред тази икона, която обиколи редица градове.   Традиционно в края на вечерта бе отслужен молебен пред мощите на Свети Ефрем и бяха представени двете книги от водещия на новините в ТВ Европа Ангел Бончев – „Св. вмчк. и чудотворец Ефрем Нови“ и детската „Светецът светкавица“.   По време на представянето градончалникът изненада събралите се миряни и направи дарение на църквата – икона, дело на зографа Мариан Костадинов. Тя е с образа на Св. Ефрем Нови. Децата пък получиха като подарък от инж. Чернев книжката „Светецът светкавица“. Той пожела на малчуганите успоредно с развитието си като личности да не забравят духовното си израстване и добави: „Аз като родител осъзнах полезността на подобно, за съжаление не често срещано, четиво“.   На поклонение пред Св. Ефрем в Сухиндол пристигна цял автобус с християни дошли от София, специално за да се поклонят на светеца. Имаше и хора от Варна, Русе, Добрич, Казанлък, Пловдив и други населени места. Празникът на Сухиндол завърши с много танци, песни и добро настроение на централния площад.", "date": "2019.08.03", "title": "Митрополит Григорий Търновски разкри чудеса с иконата на Свети Ефрем Нови"}
{"url": "http://epicenter.bg/article/Balgarski-aktyor-s-shest-miliona-gledaniya--sled-uchastie-vav-film-s-Penelope-Krus-i-Havier-Bardem/189679/10/0", "text": "Сцена с българския актьор и стенд ъп комедиант Георги Николов, стана една от най-гледаните интернет сензации  в света. Участието му във филма с Хавиер Бардем и Пенелопе Круз  „Да обичаш Пабло“, забелязано от феновете на атрактивни кино сцени, постигна над 6 млн. гледания, 20 хиляди коментара и 12 хиляди споделяния във Фейсбук.     Моментът с Георги е публикуван и в Instagram страницата skarpion.bg , която събира най-ефектните екшън сцени в киното, като там „нашето момче“ постига близо 600 хиляди преглеждания.     Сцената се развива още в първите 20 минути на филма и  показва как наказателният отряд на Пабло Ескобар осигурява писта за кацане, по средата на оживена магистрала, за да може самолет с „бял прах“ да се разтовари.    Георги Николов е избран за участие в лентата на Фернандо Леон де Араноа след напрегнат кастинг, а снимките в световната продукция съвпадат  с ролята му на адвокат в сериала „Скъпи наследници“.   Актьорът случайно разбира за интернет мема, в който се е превърнало неговото колоритно, колумбийско приключение и не се съмнява, че то съвсем скоро  ще бъде повод за нов скеч в стенд ъп шоу.   Георги Николов-Жорони е част от най-популярното стенд ъп трио „Нема к‘во“. Сформирано заедно с актьора и радиоводещ Калин Кирилов и илюзиониста и комедиант Венсан, „Нема к‘во“ представят своята програма пред препълнени зали. Преди три месеца с атрактивните им скечове се забавляваха българите в Испания, по време на иберийското турне на триото.   През есента следва националният тур на „Нема к‘во“, заедно с Шкумбата, а в началото на 2020 г. момчетата плануват да покорят и публиката през Океана.        ", "date": "2019.08.03", "title": "Български актьор с шест милиона гледания, след участие във филм с Пенелопе Крус и Хавиер Бардем"}
{"url": "http://epicenter.bg/article/Otkriha-treti-most-nad-Panamskiya-kanal--VIDEO--/189658/7/0", "text": "Панама откри тържествено трети мост, който свързва източната и западната част на страната над Панамския канал, съобщават Асошиейтед прес и БТА, цитирани от Нова тв.    Съоръжението е на стойност 380 милиона долара и е построено от правителствената агенция „Администрация” на Панамския канал 20 години след като САЩ предадоха контрола върху канала на панамските власти. Мостът дава възможност движението между източната и западната част на Панама да бъде постоянно.  \r\n \r\n От десетилетия жителите на карибското крайбрежие на Панама трябваше да разчитат на фериботи и еднопосочни морски коридори, които можеха да се ползват само когато шлюзовете са затворени.  \r\n \r\n Панамският президент Лаурентино Кортисо си припомни колко мъчително е било чакането да преминеш от едната на другата страна, особено при нужда от спешна медицинска помощ. Той заяви, че новият мост е огромна придобивка за местните жители.  ", "date": "2019.08.03", "title": "Откриха трети мост над Панамския канал (ВИДЕО) "}
{"url": "http://epicenter.bg/article/Novite-amerikanski-sanktsii-sreshtu-Rusiya-vlizat-v-sila-ot-19-avgust-/189659/7/96", "text": "Новите американски санкции, които Държавният департамент на САЩ наложи срещу Русия по случая „Скрипал“, ще влязат в сила от 19 август, предават ТАСС и Агенция \"Фокус\". Те ще действат за минимум една година. Това разкри ръководителят на пресцентъра на ведомството Mорган Ортега.    „Санкциите ще влязат в сила след като бъдат публикувани във Федералния регистър, което ще се случи към 19-и август и ще траят поне 12 месеца. Те могат да бъдат вдигнати само след като изтече този срок, ако Русия докаже, че е изпълнила определени условия“, поясни още Ортега.    Белият дом обяви, че ще се противопостави на „удължаването на заемите, финансовата или техническа помощ за Русия“, които от Кремъл поискат чрез международните финансови институции, както и че САЩ ще наложат лимит на финансирането, което американските бански извършват по руския държавен дълг, обяви говорител на Държавния департамент в официално становище.    Вашингтон освен това ще ограничи износа на стоки и технологии към Русия.    Сергей Скрипал и неговата дъщеря Юлия бяха отровени с нервно-паралитично вещество през март 2018 г., а бившият агент на ГРУ се намираше в критично състояние в продължение на седмици, преди да бъде изписан на 18 май същата година.    Според разследването на случая става въпрос за опит за убийство с веществото \"новичок\", а като организатор британските власти посочиха Русия. Москва отрича да е замесена.  ", "date": "2019.08.03", "title": "Новите американски санкции срещу Русия влизат в сила от 19 август "}
{"url": "http://epicenter.bg/article/Izvanredno-polozhenie-v-Berlin-sled-silen-poroy--VIDEO-/189666/7/0", "text": "Извънредно положение бе въведено в Берлин след проливни дъждове снощи, съобщава радио Берлин-Бранденбург, цитирано от БНР.    Заради разразилата се буря спасителни екипи се отзоваха на над 150 сигнала за паднали дървета, наводнени мазета и запушени шахти.    Наводнена бе дори сградата на пожарната в германската столица.  ", "date": "2019.08.03", "title": "Извънредно положение в Берлин след силен порой (ВИДЕО)"}
{"url": "http://epicenter.bg/article/Nad-600-naseleni-punkta-sa-zadimeni-ot-nezapomnenite-gorski-pozhari-v-Sibir--VIDEO-/189667/7/97", "text": "В над 600 населени пункта в Сибир и руския Далечен изток остават задимени от незапомнените горски пожари в източните райони на Русия, съобщи руското министерство на извънредните ситуации, цитирано от ТАСС и БТА. Най-сложна е обстановката в Бурятия, Якутия, Забайкалския и Красноярския край и в Иркутска област.    Води се мониторинг за пределно допустимите концентрации на вредни вещества в атмосферния въздух.    В гасенето участват 10 000 души, 2800 единици техника и 70 летателни апарата. В сряда по поръчение на руския президент Владимир Путин в борбата с огнената стихия се включиха и 10 самолета и 10 хеликоптера на министерството на отбраната.    Сред тях са и шест огромни самолета Ил-86, излитащи от летището на Красноярск. Само за днешния ден те ще извършат не по-малко от 20 излитания. Те летят по двойки и всеки от тях се зарежда с по 42 тона вода при едно излитане, съобщи руското министерство на отбраната. До момента самолетите Ил-76 и вертолетите Ми-8са хвърлили над горящите масиви над 2000 тона вода.    По последни данни в момента в Русия горят над 3 млн. хектара гори.    Италия е поредната страна, която предложи помощта си на Русия за справяне с бедствената ситуация. Това съобщи лично премиерът на страната Джузепе Конте в Туитър. Рим е готов да изпрати там два специализирани професионални самолета \"Канадеър\", специално предназначени за гасене на пожари.  ", "date": "2019.08.03", "title": "Над 600 населени пункта са задимени от незапомнените горски пожари в Сибир (ВИДЕО)"}
{"url": "http://epicenter.bg/article/SASht-uskoryavat-razrabotkata-na-novi-raketi-sled-kraya-na-dogovora-s-Rusiya-/189670/7/96", "text": "Съединените щати ускоряват разработката на нови ракети, след като официално беше прекратено действието на Договорът за ликвидиране на ракетите със среден обсег, предават АФП и БГНЕС.    Работи се по нови системи от крилати и балистични ракети, твърдят от Пентагона.    “След оттеглянето ни, Департаментът по отбраната ще се насочи към разработването на изстрелвани от Земята конвенционални ракети, като отговор на действията на Русия”, каза говорителят на Пентагона Джонатан Хофман.    Съединените щати се оттеглиха от Договора за ликвидиране на ракетите със среден обсег след твърдения, че Русия нарушава клаузите му, разработвайки нови оръжия. Москва категорично отрича обвиненията и на свой ред упреква Вашингтон, че е погазил споразумението, разполагайки елементи от ПРО в Източна Европа.  ", "date": "2019.08.03", "title": "САЩ ускоряват разработката на нови ракети след края на договора с Русия "}
{"url": "http://epicenter.bg/article/Shamar-za-miliard-sreshtu-narkomafiyata--Hvanaha-5-tona-kokain-v-Hamburg-/189673/7/0", "text": "Германските пристанищни власти конфискуваха почти 5 тона кокаин за над 1,1 милиарда долара при инспекция на контейнер със \"соя\" от Уругвай към Антверпен, Белгия, предаде Канал 3.    Вместо соя митничарите открили около 200 сака, в които били натъпкани 4200 пакета дрога. \"Този изключителен успех доказва за пореден път колко упорита е борбата на германските митници срещу престъпността\", похвали се Ролф Бьозингер, секретар във Федералното министерство на финансите.    Огромната пратка е рекордна в историята на Германия. Конфискуваният кокаин е бил унищожен.    Предишният най-голям \"улов\" на митниците, и то отново в Хамбург, е от 2017 г. - 4,2 тона кокаин на стойност над 800 милиона долара.  ", "date": "2019.08.03", "title": "Шамар за милиард срещу наркомафията: Хванаха 5 тона кокаин в Хамбург "}
{"url": "http://epicenter.bg/article/The-New-York-Times--Nominatsiyata-na-Kristalina-Georgieva-e-pobeda-za-Frantsiya-/189674/7/0", "text": "В петък Европейският съюз номинира Кристалина Георгиева, български икономист, да смени Кристин Лагард като ръководител на Международния валутен фонд след серия от тежки гласувания, коментира американското издание The New York Times, цитирано от Агенция \"Фокус\".    Европейските страни трудно достигнаха до консенсус кой трябва да води институцията и съответно заеме един от най-важните постове в световната икономика. След няколко гласувания, изпълнителният директор на Световната банка, Кристалина Георгиева, излезе начело. В съобщение в социалната мрежа „Туитър“ тя благодари за оказаната й чест, като стана ясно и че ще напусне поста си в Световната банка.    Георгиева получи повече гласове от своя противник Йерун Дийселблум, който е бивш финансов министър на Холандия. Великобритания се въздържа от правото си на глас, тъй като според Лондон вотът е бил зле организиран.    Изборът на Георгиева е победа за Франция, пишат от редакцията на американския вестник, тъй като Париж лобираше за нея още от миналия месец, когато Лагард бе номинирана за президент на Европейската централна банка. Според френския финансов министър Бруно льо Мер, българският икономист има „всички нужни умения, както и опита на международната икономическа сцена, за да смени Кристин Лагард и води МВФ успешно“.    Останалите страни имат време до шести септември да предложат алтернатива. Фондът ще трябва да преработи и своите правила, които не позволяват на човек, навършил повече от 65 години да го ръководи, а Георгиева ще навърши 66 на 13 август.    Подкрепата за нея от САЩ също остава отворен въпрос. Имаше спекулации, че президентът Доналд Тръмп ще поиска да номинира американец за поста. Финансовият министър на САЩ Стивън Мнучин миналия месец каза в свое интервю, че неписаното правило човек от ЕС да е начело на Фонда, а американец да е директор на Световната банка, не е константа и подлежи на промяна.    ЕС не показа признаци на недоволство, когато по-рано Тръмп номинира Дейвид Малпас за ръководител на Банката. В петък пък Малпас, който е близък с президента, поздрави Георгиева за номинацията. „Вашето силно лидерство и финансова експертиза ще помогнат на всяка институция“, написа той в „Туитър“. „Чакам времето, в което ще продължим успешно нашето сътрудничество в търсене на стабилни икономически политики и просперитет в световен мащаб“, добави още Малпас.    МВФ следи световната икономика и финансова система и дава заеми на страни, които изпитват трудности да обслужват държавния си дълг. Ако все пак бъде избрана, българката я чака тежко време. Търговските удари между САЩ и Китай не спират, а Аржентина, Турция и Венецуела изпитват икономически трудности. „Тъй като е работила в Световната банка, а не е издигната от правителство, тя безспорно има визията на човек, който разбира нуждата да представлява интересите на света и неговите играчи, а не само на тесен регион“, каза Марк Собел, бивш висш служител във финансовото министерство на САЩ.    Страните от ЕС избраха българката Кристалина Георгиева като своя номинация за ръководител на Международния валутен фонд, но нейното назначение все още не е сигурно, коментира англоезичната редакция на радио „Свободна Европа“.    65-годишната Георгиева спечели подкрепата на мнозинството от 28-те държави членки на ЕС на втори август след два кръга на гласуване, съобщиха от Съюза.    Георгиева, която е дясноцентрист, заемаше поста на главен изпълнителен директор на Световната банка от 2017 г., която е втората по важност позиция в институцията. През 2016 г. пък тя бе кандидат за генерален секретар на ООН, но впоследствие загуби от Антониу Гутериш.    Кристалина Георгиева е защитила докторска дисертация по икономически науки, учила е в London School of Economics и Технологичния институт в Масачузетс, САЩ, както и Harvard Business School. Освен английски знае отлично и руски език.  ", "date": "2019.08.03", "title": "The New York Times: Номинацията на Кристалина Георгиева е победа за Франция "}
{"url": "http://epicenter.bg/article/Nad-11-mlrd--tona-led-se-raztopiha-samo-za-24-chasa-v-Grenlandiya-/189675/7/0", "text": "Над 11 млрд. тона лед се разтопиха през изминалото денонощие в Гренландия. Количеството на масата е колкото 4,5 млн. олимпийски басейна, предава БНТ.    Причината е температурният рекорд за региона - 22 градуса по Целзий. Учените от Датския метерологичен институт обявиха, че тази загуба на ледена маса за едно денонощие е историческа.    Само през юли ледената покривка на Гренландия е загубила 197 млрд. тона лед, равнище което е почти три пъти повече от средното по това време на годината.   Кадрите, заснети от режисьора на документални филми Каспър Харлоев, може да видите   ", "date": "2019.08.03", "title": "Над 11 млрд. тона лед се разтопиха само за 24 часа в Гренландия "}
{"url": "http://epicenter.bg/article/OON-bie-trevoga--Ochakva-se-nova-valna-ot-teroristichni-ataki-po-tseliya-svyat--/189676/7/0", "text": "Организацията на Обединените нации предупреждава, че скорошната пауза в действията на международните терористични организации може да свърши след не толкова дълго, колкото ни се иска, като от ООН очакват нова вълна на екстремистки атаки до края на годината, пише вестник Guardian, цитиран от Агенция \"Фокус\".    В свой доклад, експерти към Съвета за сигурност на организацията сочат, че световният ислямистки екстремизъм продължава да бъде заплаха, въпреки някои скорошни постижения в борбата срещу него.    Авторите предупреждават, че около 30 хил. души, които са пътували към „халифата“ на „Ислямска държава“ за да се бият за терористичната организация, вероятно все още са живи и скрити в пясъците на пустинята.    „Техните последващи действия ще представляват важен проблем в близко бъдеще“, категорични са специалистите. „Някои от тях може да се присъединят към Ал Кайда или други утвърдени терористични организации, възможна е и появата на нови такива“.    Докладът е плод на информацията на разузнавателни агенции на държавите членки на ООН и представлява наченка на организирането на общо сътрудничество в световната отбрана, отбелязват от редакцията на левичарското издание.    Според специалистите, макар териториалното проявление на „Ислямска държава“ да бе ликвидирано, все още са налице фактори за съществуването на организацията, напомнящи състоянието на Ал Кайда.    И макар в последно време да има по-малко терористични нападения, отколкото през 2015 и 2016 г., заплахата все още остава висока, пише в доклада.    Според данните, около шест хиляди души от ЕС са отишли в региона на Близкия изток за да се бият за „Ислямска държава“. Около една трета са били убити, друга 1/3 е задържана и арестувана от местните власти, което означава, че около две хиляди души от тях вероятно ще се завърнат в Европа.    Данните разкриват освен това, че \"Ислямска държава\" разполага с между 50 млн. и 300 млн. долара от парите на халифата, които се използват за водене на борба, пропагандиране и набиране на нови последователи най-вече в интернет пространството.  ", "date": "2019.08.03", "title": "ООН бие тревога: Очаква се нова вълна от терористични атаки по целия свят! "}
{"url": "http://epicenter.bg/article/SASht-iskat-da-razpolozhat-raketi-sas-sreden-obseg-v-Aziya-/189681/7/96", "text": "Вашингтон иска да бързо да разположи нови ракети със среден обсег в Азия, за да контрират нарастващата военна мощ на Китай в региона, заяви днес новият военен министър на САЩ Марк Еспър, предаде БТА, цитирайки АФП.    „Да, бих искал да го направя“, заяви министърът на отбраната на САЩ в отговор на въпрос възможно ли е САЩ да разположат в Азия нови конвенционални оръжия със среден обсег, след като вече не са обвързани от американско-руския Договор за ликвидиране на ракетите със среден и малък обсег.    „Бихме искали да го направим колкото се може по-скоро“, каза Еспър в самолета на връщане от посещение в Сидни, първи етап от едноседмична обиколка в Азия.    „Бих искал да го смятам в месеци, но тези неща имат склонност да отнемат повече време от предвиденото“, добави той.    Еспър не уточни къде САЩ възнамеряват да разположат новите ракети. „Не искам да спекулирам, защото това са неща, които винаги се обсъждат със съюзниците“, каза той.    Еспър заяви, че Китай не бива да се изненадва от американските намерения.    „Не би трябвало да е изненада, защото отдавна го обсъждаме. Бих искал да подчертая, че 80 процента от арсенала им се състои от оръжия от типа, който се забраняваше в договора (между САЩ и Русия, по който Китай не е страна). Така че не би трябвало да е изненадващо, че искаме подобен капацитет“, заяви министърът на отбраната на САЩ.    САЩ се оттеглиха от Договора за ликвидиране на ракетите със среден и малък обсег вчера, след като обвиниха Русия, че не го спазва.    Договорът, подписан през 1987 г. от президентите Роналд Рейгън и Михаил Горбачов, забраняваше на двете страни да произвеждат, изпитват и разполагат балистични и крилати ракети с наземно базиране с обсег от 500 до 5500 км.  ", "date": "2019.08.03", "title": "САЩ искат да разположат ракети със среден обсег в Азия "}
{"url": "http://epicenter.bg/article/SASht-i-talibanite-pregovaryat-za-Afganistan-/189683/7/0", "text": "Съединените щати и талибаните в Афганистан подновиха мирните преговори в Доха, предава Франс прес, като цитира източници на талибаните. Разговорите трябва да сложат край на близо 18-годишната война в Афганистан.    \"Днес преговорите започнаха\", заяви говорителят на бунтовническата група в Доха пред репортер на Франс прес.    Вашингтон се надява на пробив в преговорите. Съединените щати, които нахлуха през 2001 г. в Афганистан и свалиха режима на талибаните, искат да изтеглят хиляди военнослужещи, допълва агенцията. За изтеглянето си обаче САЩ поставят условието, бунтовническата група да се откаже от подкрепата на Ал Кайда.    Вашингтон се надява да сключи мирна сделка с талибаните преди септември, когато са насрочени избори в Афганистан, а в Америка започва кампанията за президентските избори следващата година. По думите на американския президент воденето на разговори вече е голям напредък.     ", "date": "2019.08.03", "title": "САЩ и талибаните преговарят за Афганистан "}
{"url": "http://epicenter.bg/article/Stachka-na--quot-Hiytrou-quot--otmeni-172-poleta-/189684/7/0", "text": "172 полета от лондонското летище „Хийтроу” ще бъдат отменени заради стачка, планирана за 5 и 6 август, съобщават БТА и Нова тв. Най-големият британски профсъюз „Юнайт” (Unite) отхвърли поредно предложение на летищните власти за повишаване на заплатите на служителите.    Аерогарата, която е най-натоварената във Великобритания, превантивно отмени полетите, макар все още да се водят преговори за предотвратяване на протестните действия.    От \"Хийтроу\" уточняват, че като част от плана за действия при непредвидени ситуации работи с авиокомпаниите, за да обеди и намали броя на полетите през периода на стачката.    „Юнайт” предупреди, че близо 88 000 пътници могат да бъдат засегнати, ако в понеделник и вторник бъдат отменени 20% от полетите. Това ще наложи да бъдат изплатени обезщетения на стойност 2,3 млн. лири. Разходите могат да се удвоят, ако синдикатът проведе и следващата планирана 48-часова стачка на 23 и 24 август. Според профсъюза в стачката вероятно ще се включат около 2500 души.    Засега \"Хийтроу\" не съобщава които точно полети са отменени. Според Би Би Си обаче ще бъдат засегнати над 90 авиокомпании. Летищните власти призовават пътниците да проверяват дали полетите им ще бъдат изпълнени, както и да пристигат на летището 2-3 часа преди излитането.  ", "date": "2019.08.03", "title": "Стачка на \"Хийтроу\" отмени 172 полета "}
{"url": "http://epicenter.bg/article/V-Skopie--Kristalina-Georgieva---rasnala-v-selo-po-vremeto-na-komunizma--do-lider-na-MVF-/189689/7/0", "text": "Българският икономист Кристалина Георгиева е кандидатът, издигнат от ЕС да ръководи Международния валутен фонд на мястото на Кристин Лагард, пише македонското електронно издание “Фактор“, цитирано от \"Фокус\". Скопската медия коментира, че западните страни диктуват избора на лидер за тази толкова важна финансова институция, и най-вероятно между тях вече има консенсус именно малко позната личност от Източна Европа да заеме длъжността.    65-годишната Георгиева е дясноцентрист, отраснала в България по времето на комунизма. Тя се изкачи уверено до високите етажи на управлението на Световната банка, като през 2017 г. стана неин изпълнителен директор – вторият по важност пост в институцията. Преди това е работила като еврокомисар за международното сътрудничество и занимаващ се с бюджета на Съюза.    Преди повече от година тя качи в своя профил в „Тутър“ черно-бяла снимка на своето семейство, придружена от текста: „Бабите ми и дядовците бяха малко образовани. Родителите ми завършиха средно образование. Аз бях първият човек в семейството, който е получил титлата „доктор на науките“. От българско село до изпълнителен директор на Световната банка“, цитира думите й македонското издание.    На Георгиева се гледа като на човек с „пряк допир“ до нещата, коментира агенция Reuters, цитирана от македонската медия. Според британската агенция българският икономист си е изградила образ на защитаващ човешките права политик, както и с твърда позиция срещу климатичните промени.  ", "date": "2019.08.03", "title": "В Скопие: Кристалина Георгиева – раснала в село по времето на комунизма, до лидер на МВФ "}
{"url": "http://epicenter.bg/article/Arestuvaha-vidna-opozitsionerka-predi-protesta-za-svobodni-mestni-izbori-v-Moskva-/189690/7/97", "text": "Полицията в Москва арестува още един виден опозиционен активист преди планирания днес протест за свободни местни избори в Москва. Това ще е поредният масов митинг въпреки засиления натиск от страна на властите, които миналата седмица арестуваха близо 1400 души, предава БНР.    Любов Собол, една от кандидатките за местния вот, чиято регистрация беше отказана, беше задържана, докато се опитваше да отиде на протеста и беше откарана в неизвестна посока с полицейски микробус.    През целия ден органите на реда извършват масови проверки и отправят предупреждения към всеки, че свиканият протест е незаконен и всеки ще носи отговорност за участие в него.    Над 6000 души са заявили във фейсбук, че ще участват в протеста.    Местните власти издигнаха бариери по пътя на шествието. Към този час са се събрали значително по-малко хора от миналата събота, вероятно заради дъждовното време в Москва.    Протестите са срещу отказа на властите да допуснат някои популярни кандидати на опозицията до изборите за градски парламент в столицата през следващия месец.    Предстоящият вот прерасна в един от най-тежките политически конфликти през последните години с митинги с десетки хиляди участници, съпътствани от засилени мерки за сигурност и често полицейско насилие срещу демонстранти.   Полицейските служители задържаха 30 души в центъра на Москва за участие в нереазрешен митинг, като общо около 350 души взеха участие в него, предава TACC, цитирана от \"Фокус\". Според опозиционни издания задържаните са около 200. \"Към 14:30 часа московско време около 350 души взеха участие в нерегламентирано събитие в центъра на Москва. 30 души бяха задържани за нарушаване на обществения ред\", заявиха от полицията.    Властите предупредиха участниците предварително за отговорността и недопустимостта на нарушаването на закона. Полицията предупреди за рисковете от различни провокации при нерегламентираната акция на 3 август и призова гражданите и гостите на столицата да се въздържат от участие в нея. Московската прокуратура провежда административно разследване на 15 нерегистрирани кандидати за Московската градска дума, които организираха незаконни акции на 14 и 27 юли. Те игнорираха предупрежденията на полицията, припомнят от ТАСС.    По случая с неразрешения митинг на 27 юли е образувано наказателно дело по алинея 1 на чл. 318 („Използването на насилие срещу представител на властите“) и алинея 2 на чл. 212 („Участие в безредици“) от Наказателния кодекс. По данни на следствения комитет в извършването на тези престъпления са участвали над 10 граждани, които са взели най-активно участие в организирането и провеждането на масови безредици в центъра на столицата. Шестима от тях вече са арестувани по разпореждане на съда.  Президентът Владимир Путин все още не е коментирал вълната от протести преди местния вот в Москва на 8 септември.  ", "date": "2019.08.03", "title": "Арестуваха видна опозиционерка преди протеста за свободни местни избори в Москва "}
{"url": "http://epicenter.bg/article/Cherven-kod-za-opasnost-ot-tornado-e-obyaven-v-Yugoiztochna-Rumaniya-/189691/7/51", "text": "Червен код за опасност от торнадо е обявен днес в югоизточните румънски окръзи Констанца и Тулча, съобщава информационният сайт Зиаре, цитиран от БТА и БНР.    Националната метеорологична служба предупреждава за силен вятър, чиято скорост може да достигне 80-100 километра в час, за проливни дъждове, достигащи 40-50 литра на квадратен метър, както и за очаквани градушки със средни размери.    Оранжев код за опасни бури е обявен за източните окръзи Васлуй, Галац и Браила.    Няколко души пострадаха при мощна буря на Западните Балкани. Силни ветрове и проливния дъжд изкорениха дървета, нанесоха щети на покриви и прекъсната електричеството в някои райони, добавя БНР.    Полицията в Хърватия съобщи, че германски гражданин е с изгаряния, след като е бил ударен от гръм близо до столицата Загреб. С пострадалия германец е имало и още двама души, но те са само в шок без наранявания.    Бурята мина и по Адриатическото крайбрежие на Хърватия, където паднали дървета блокират пътищата, има наводнения и прекъсване на електрозахранването. Местната полиция е получила десетки сигнали за помощ.    Сръбската държавна телевизия съобщава, че дърво е паднало върху 54-годишен мъж в южната част на страната. Градушка, вятър и дъжд нанесоха тежки щети в някои части на Сърбия.  ", "date": "2019.08.03", "title": "Червен код за опасност от торнадо е обявен в Югоизточна Румъния "}
{"url": "http://epicenter.bg/article/Turtsiya-podnovi-zaplahite-si-kam-Kipar-/189692/7/0", "text": "В по-нататъшна ескалация на напрежението с Кипър турският министър на отбраната Хулуси Акар изключи всяка вероятност Анкара да се откаже от статута си на гарант на острова и заяви, че ще продължи незаконните, според изданието дейности по сондиране там, пише електронното издание на гръцкия вестник Kathimerini, цитирано от Агенция \"Фокус\".    Турция, каза Акар, е гарант за Кипър и „ще продължи да използва това право, както е било в миналото“.    Той също така предупреди, че въоръжените сили на Турция са готови да направят „това, което е необходимо“, за да защитят правата на кипърските турци. „Турските въоръжени сили, както преди 45 години, когато проведоха мирната операция [нахлуването през 1974 г.], са близки до кипърските турци и са решени да защитават техните права и интереси.“    Системата на гаранциите е създадена, когато островът придобива независимост от Великобритания през 1960 г., а Гърция, Турция и Великобритания са определени като гарант.    Гърция и Кипър, и двете страни членки на Европейския съюз, отдавна призовават за прекратяване на системата, описвайки я като анахронична.  Въпреки това Акар каза, че усилията на някои страни да се отърват от Турция като гарант са „безрезултатни“. Той заяви това си по време на прием по повод Деня на турските въоръжени сили“, който също отбеляза 468 години от османското превземане на Кипър през 1571 г. и 61 години от основаването на турско-кипърската паравоенна група TMT. Турция установи военното си присъствие на Кипър след нашествието и окупирането на северната част на острова през 1974 година, припомня изданието.    Освен това Акар добави, че Турция е започнала сондажи в рамките на това, което тя определя като континенталния си шелф край бреговете на Кипър и че ще продължи да прави това в съответствие с международно право.    Той каза, че Турция е показала през последните 10 години, че е решена да продължи своите планове в Източното Средиземноморие. Онези, които възразяват срещу нейните действия, добави той, ще разберат какво означава това възможно най-скоро.    Междувременно, в коментари относно предполагаемия план на Турция за сондиране в гръцките териториални води край остров Кастелоризо, гръцкият министър на отбраната Никос Панагиотопулос заяви в четвъртък, че Гърция е готова.    „Ние сме запознати с тези сценарии и Министерството на отбраната подготвя начини за справяне с възможността турски изследователски кораб да се появи в нашите териториални води“, каза той пред радио Thema 104.6. \"Във всеки случай мога да ви уверя, че няма да бездействаме.\"  ", "date": "2019.08.03", "title": "Турция поднови заплахите си към Кипър "}
{"url": "http://epicenter.bg/article/Folksvagen---perla-v-koronata-na-Erdogan-/189662/11/33", "text": "След опита за военен преврат в Турция на 15 юли 2016 г. националистическата вълна мощно се надигна, а заедно с нея набра скорост и мобилизацията около „националното и родното“ производство. Начело на тази тенденция, част от която бяха национален танк (Алтай), национален военен самолет, национален хеликоптер (Атак), национален брониран транспортер (Скорпион и Таралеж), национален военен кораб (MİLGEM), национално оръжие, национални лекарства, национално земеделие, заетост от местни кадри др. стоеше „национално-родното автомобилостроене“.    След като президентът и лидер на управляващата Партия на справедливостта и развитието Реджеп Ердоган обяви, че търси „смелчаци“, които да произвеждат местни и национални автомобили, на 2 ноември 2017 г. в президентския сарай тържествено бяха обявени имената на петима „смелчаци“, бяха сложени и подписи.    В „Съвместна инициативна група за турски автомобил“ (TOGG), която се появи чрез „Организация на смелчаците“ координирана от председателя на Съюза на камарите и борсите в Турция (TOBB) Рифат Хисарджъклъоглу участваха пет фирми.    „Anadolu Endüstri Holding“, чиито шеф е Тунджай Йозилхан, който е и председател на Висшия консултативен съвет към Турската асоциация на индустриалците и бизнесмените (TÜSİAD); „BMC“, която Етхем Санджак, който беше казал: „За Ердоган бих жертвал майка си, баща си, съпругата и децата си“, закупи без търг от Фонд за осигуряване на спестовните влогове; „Кърача холдинг“, която е собственост на зетя на „Коч холдинг“ Джан Кърач; „Зорлу холдинг“ – собственост на Ахмед Назиф Зорлу, който е и шеф на „Тюрксел“ и „Вестел“, които бяха прехвърлени към ЗиратБанк, заради необслужени кредити…    През изминалата година процедурите по трансформирането на „Съвместна инициативна група за турски автомобил“ в акционерно дружество приключиха и петте „смелчаци“ участваха с 19 на сто дял, а Съюза на камарите и борсите в Турция имаше 5 процентен дял в създаденото акционерно дружество. За негов главен изпълнителен директор беше избран Мехмет Гюрджан Каракаш.    През май миналата година министърът на индустрията и технологиите Мустафа Варанк заяви, че местният автомобил ще бъде задвижван с електричество и ще изминава 500 км, първият му прототип ще бъде представен към края на 2019 г., първите автомобили ще се пуснат на пазара във втората половина на 2021 г., а търговските продажби ще се реализират във втората половина на 2022 г.    Изпълнителният директор на акционерното дружество „Съвместна инициативна група за турски автомобил“ Гюрджан Каракаш подчерта, че на първия етап на пазара ще бъдат пуснати три различни модела и, че до момента са приети 30 хиляди поръчки за родния автомобил, а от 2024 г. планират да почне и износът на турските автомобили.    На 8 юли Гюрджан Каракаш се срещна с представители на Асоцияцията на производителите на части за моторни превозни средства (TAYSAD) и съобщи, че се водят преговори с 62 фирми производителки на резервни части, с част от които са били подписани договори, за да може резервните части на местния автомобил също да са родно производство.    Без да е напълно окончателно, процедурата за местния автомобил, за когото се предвижда, че ще излезе на пазара с инвестиция от 4 милиарда долара при настоящите икономически условия се движи мудно, особено покачващите се валутни курсове оказват негативно влияние, говори се, че за извънредните насърчения в рамките на „стратегическите инвестиции“ е предвидено използването на публични средства и финансиране от държавните банки.    От друга страна, отдавна се тиражира информация, че немският автомобилен гигант Фолксваген (VW) е решил да предпочете Турция пред България. Още преди националният и местният автомобил да се е появил на турския пазар, той е изправен пред силна конкуренция с една световна марка и глобален производител на автомобили.    Германската обществена медия ARD съобщи, че правителството на Ердоган е обещало на VW изключителни преференции, стимулираща подкрепа, данъчни облекчения, официални обещания, а президентът Ердоган лично е приел да бъде гарант на немския инвеститор.    Според информация, базирана на източници от Берлин и Анкара освен модела „Пасат“ лимузина на VW, в Турция ще се произвеждат и някои марки на „Шкода“ и „Сеат“, които се правят в Чехия и Испания.    Германската обществена медия съобщи, че голяма част от луксозния модел „Пасат“ на VW, от който на първо време годишно ще се произвеждат 41 хиляди автомобила ще бъдат закупени от официалните институции, за което турското правителство е обещало, изтъква се също, че в Турция държавните учреждения предпочитат марките Фолксваген и Ауди.    От друга страна, в икономическите среди в Анкара се говори, че за да инвестира VW в Турция лично Ердоган се е намесил с цел да се окаже максимална подкрепа, да се ускорят бюрократичните процедури, на VW да се осигури на най-високо ниво инвестиционна подкрепа без ограничения. Подчертава се, че за тази германска инвестиция, която се очаква след дълга пауза властта е готова на всякакви отстъпки.    Правителството на Ердоган, което в последно време изпитва напрежение както с Германия, така и с останалите държави от ЕС в областта на политиката, независимото правосъдие, правовата държава, ограничаването на основните човешки права и свободи и др., беше арестувало турските журналисти Дениз Юджел и Мешале Толу, които бяха германски граждани и активиста Петер Щуднер с обвинение за „членство в терористична организация и шпионаж“. Журналистите и активистите, които дълго време останаха задържани бяха освободени след пазарлъци между двете държави.    Въз основа на тези процеси правителството на Ангела Меркел преустанови продажбата на оръжие за Турция и модернизирането на танковете „Леопард“ и замрази кредитите за износ „Хермес“. А към германските граждани беше отправено предупреждението да не ходят на почивка в Турция, защото „всеки момент може да бъдат арестувани“.    По време на посещението на президента Ердоган в Германия през септември миналата година германският президент Франк-Валтер Щайнмайер разкритикува остро Ердоган по време на официалния прием като го упрекна за антидемократичните практики, арестите на учените и журналистите, намесата в съдебната власт. С ответната реакция на Ердоган напрежението между двете страни се покачи още повече.    Именно поради тази причина инвестицията на VW за 3,5 милиарда евро е от изключителна важност и се оценява като един вид престиж от гледна точка на привличането от страна на правителството на Ердоган на западни инвеститори в Турция и спускането на завесата пред негативния образ на Ердоган и Турция на международната сцена.    Включвайки инвестицията на VW в рамките на „стратегическите инвестиции“ се отбелязва, че автомобилния гигант ще се облагодетелства от изключителни преференции, данъчни облекчения, лихвени отстъпки при кредити, освобождаване от митническа такса и ДДС при внос на машини и подобен вид оборудване, безвъзмездно предоставяне на общински терен за фабриката, която ще се изгради в Маниса.    Очаква се през септември или октомври окончателното споразумение да бъде тържествено подписано между двете страни. Преди това обаче от VW настоявали да се изпълнят обещанията, свързани с намаляването на ДДС равно на половината от цената на превозното средство, когато се купува чисто нов автомобил, намаляването на акциза, на данъка върху моторните превозни средства и др.    Автомобилостроенето е локомотивът на турския износ с годишна печалба от 35 милиарда долара, а европейският пазар е на първо място. В замяна на това сред вносните автомобили, които се продават на турския пазар VW е на първо място с най-голям пазарен дял.    Заради икономическата рецесия в периода януари-юни на 2019 г. се наблюдава изоставане с 43,31 на сто (156 378 автомобила), в сравнение със сащия период на миналата година, когато са били продадени 275 870 автомобила.    По данни на Сдружението на автомобилните дистрибутори в периода януари-юни на 2019 г. 68 193 коли от общият брой на продадените автомобили (156 378) са местно производство, 88 185 са внос. В този период общият пазарен дял на вносните автомобили изостава от 66,4 на 56,3 на сто. В замяна на това с реализирани продажби от 15 хиляди 46 автомобила в периода януари-юни 2019 г. VW е запазил лидерството си по продажби на вносни автомобили на турския пазар.    Следователно със започването на производството на VW в Турция, се очаква неговият дял многократно да се увеличи на автомобилния пазар. Ако гаранцията дадена на VW от правителството, че значителна част от произвежданите коли ще бъдат закупени за държавната администрация бъде спазена, германският автомобилен гигант може да стане лидер на турския пазар.    След изключителните условия, облекчения, държавните гаранции и обещания, които са обещани на германците и ангажиментите и гаранциите на Ердоган, когато националният и местният автомобил се появи на пазара през 2022 г. той може и да не намери клиенти, на които да продава колите си срещу конкурента си VW, подкрепян от властта.   ", "date": "2019.08.03", "title": "Фолксваген – перла в короната на Ердоган "}
{"url": "http://epicenter.bg/article/Balgariya-v-chelnata-troyka-na-chuzhdite-turisti-v-Turtsiya-/189678/4/0", "text": "България е трета по брой туристи, посетили Турция през първата половина на тази година, показва новата статистика на Министерството на културата и туризма. Броят на българите е 1 236 280, което е увеличение с 25% в сравнение със същия период на 2018 година, предава БГНЕС.    Първи са руснаците – 2 709 397 туристи, което е увеличение с 13,91 на сто. Втори са германците с 1 802 365 души или с 15,52 на сто повече от първата половина на миналата година. След България се нареждат Великобритания и Иран с под 1 милион туристи.    Анталия, Истанбул и Одрин са градовете, които най-много са посещавани от чуждестранните туристи.    За същия период Турция е приела с 13,2 процента повече туристи от аналогичния период на 2018 г.    Доходите от туризма за периода са 12,6 милиарда долара.  ", "date": "2019.08.03", "title": "България в челната тройка на чуждите туристи в Турция "}
{"url": "http://epicenter.bg/article/SASht-i-ES-se-sporazumyaha-za-iznosa-na-amerikansko-govezhdo-/189680/4/0", "text": "Гарантираната годишна квота от висококачествено говеждо месо, което ЕС ще внася от САЩ, е 45 000 тона, то ще е без хормони на растежа. Това се предвижда в подписаното споразумение между САЩ и ЕС, което облекчава достъпа на американското месо на пазара в ЕС, съобщи Евронюз.    В специално обръщение от Белия дом по този повод президентът Доналд Тръмп благодари на ЕС, който по думите му е отстъпил, за да се осъществи сделката.    „Това е голяма победа за американските фермери и животновъди и, разбира се, за европейските потребители, защото американското говеждо е смятано за най-доброто в света. Оглавяваната от мен администрация защитава нашите фермери и животновъди, както никога досега, и ние правим това по различни начини, включително чрез преговори с Китай”, каза Тръмп.    На свой ред посланикът на ЕС в САЩ Ставрос Ламбринидис заяви: “За нас този договор се превърна във възможност да подчертаем факта, че под търговия се подразбират не само пари, но гарантиране на високи стандарти в условията на честна конкуренция” .    По думите на Тръмп споразумението ще позволи да се увеличи годишната печалбата от износа на американско годишно със 150-180 млн. долара. През първата година обемът на износа ще нарасне с 46%, а следващите години с още 90 процента.    От 1981 г. в европейските страни е забранено използването на хормони на растежа за угояване на животните.     ", "date": "2019.08.03", "title": "САЩ и ЕС се споразумяха за износа на американско говеждо "}
{"url": "http://epicenter.bg/article/Kipar-i-5-strani-ot-Iztochnoto-Sredizemnomorie-sas-savmestni-turisticheski-paketi-/189686/4/0", "text": "Кипър и 5 страни от региона на Източното Средиземноморие и Близкия изток ще предлагат съвместни туристически пакети, с цел привличане на повече туристи от САЩ, Канада, Китай, Япония и Франция, което ще допринесе за разширяване на местния и регионалния туристическия пазар, предава БНР.    След продължили повече от три месеца консултации Кипър постигна споразумения за съвместен туризъм с Израел, Египет, Йордания и Ливан, а скоро ще приключи процедурата и с Гърция, съобщиха от Министерството на туризма на островната държава.    Пакетите ще включват тематични обиколки из участващите в проекта страни, които ще популяризират техни ключови природни и културни забележителности, на които посетителите могат да се насладят в един екскурзионен пакет.    На туристите ще бъде предложено да се гмурнат „в морето на Афродита” и да преминат по местата на богинята на остров Кипър, да проследят „стъпките на свети Павел”, да опитат „средиземноморска и близкоизточна кухня”, да намерят „скритите съкровища на финикийците”, да запечатат миговете по време на „фотографско пътешествие из природната красота на Източното Средиземноморие”. Тези тематични екскурзии ще се предлагат и на туристите на круизни кораби в региона.    Възможността България и Кипър да предлагат съвместен туристически продукт бе обсъдена по време на посещението тази седмица на председателя на кипърския парламент Димитрис Силурис в София.  ", "date": "2019.08.03", "title": "Кипър и 5 страни от Източното Средиземноморие със съвместни туристически пакети "}
{"url": "http://epicenter.bg/article/Napusna-ni-vazhno-litse-na-balgarskiya-turizam---pochina-Donka-Sokolova-/189696/4/0", "text": "Бургазлийката Донка Соколова, почетен председател на Българската асоциация на туристическите агенции (БАТА), е починала внезапно вчера – навръх Илинден, съобщиха нейни близки, предава Флагман.бг.    Соколова ни напусна на 73 години след кратко боледуване, за което не разбра почти никой извън семейството й. Донка Соколова до последно бе изключително активна в обществената си дейност. Тя бе един от най-уважаваните експерти в сферата на туризма в България.    Отличник от Немската гимназия в Бургас, а впоследствие и Немска филология в СУ \"Климент Охридски“. 17 години е представител на водещ австрийски туроператор в България, а след това работи в \"Балкантурист“.    През 90-те години създава първата туроператорска фирма в България \"ДМ Травел“, която функционира успешно и до днес.    Донка Соколова беше три мандата председател на БАТА, експерт чието мнение тежеше изключително много, любим събеседник на журналисти, защото винаги правеше точна дисекция на проблемите в българския туризъм.    Погребението на Донка Соколова ще е във вторник в София, където живеят двете й дъщери.  ", "date": "2019.08.03", "title": "Напусна ни важно лице на българския туризъм - почина Донка Соколова "}
{"url": "http://epicenter.bg/article/Na-kosam-ot-tragediya--Avtobus-s-detsa-se-zapali-na-patya-Burgas---Varna-/189698/3/0", "text": "Автобус, превозващ деца от Молдова, се запали в движение на пътя Бургас - Варна в събота, съобщава МВР.    Инцидентът е станал в района на Бяла. Пострадали, за щастие, няма.    Сигналът за пожара е подаден на телефон 112 към 15.40 ч.    Причините за избухването на пламъците се изясняват.  ", "date": "2019.08.03", "title": "На косъм от трагедия: Автобус с деца се запали на пътя Бургас - Варна "}
{"url": "http://epicenter.bg/article/Parashut-s-dve-momicheta-ruhna-varhu-darvo-na-plazha-v-Sozopol--SNIMKI--/189685/2/0", "text": "Две момичета паднаха върху дърво след екстремна разходка с парасейлинг  . Инцидентът е станал тази сутрин на централния плаж в Созопол, съобщават Бургаската младежка телевизия и Флагман.бг.    Малко преди прибирането на съоръжението възникнал проблем на лодката. Така момичетата \"прелетели“ над пясъка и рухнали в клоните на високо дърво, а оттам паднали на покрива на заведението под дървото.    \"Съпругът ми се втурна да помага на момичетата. Добре,че беше дървото, за да ги задържи да не се пльоснат на алеята. За щастие и двете са невредими. Настана, за кратко, смут, всички бяха притеснени, но няма никой виновен“, разказа свидетелка на инцидента.    В крайна сметка историята завършила с щастлив край. Спасителите, които били на плажа, първи оказали помощ на момичетата.    Парасейлинг за двама на морето струва около 110 лева, височината достига 150 метра, екстремното изживяване трае около 15 минути.  ", "date": "2019.08.03", "title": "Парашут с две момичета рухна върху дърво на плажа в Созопол (СНИМКИ) "}
{"url": "http://epicenter.bg/article/Vtori-den-blokada-na-patya-kray-slivenskoto-selo-Krushare-zaradi-afrikanskata-chuma-/189687/2/0", "text": "Втори ден продължава блокадата на пътя край сливенското село Крушаре от собственици на прасета, които отказват да ги заколят, предаде бТВ.    Въпреки обещанието на премиера за компенсация от по 300 лв. за стопаните, умъртвили доброволно свинете си, недоволството продължава.    Районът е отцепен от полиция, а движението се пренасочва по обходни маршрути.    Блокадата започна след 18 ч. вчера, а протестиращите решиха да останат и през нощта. Не ги разколеба и обещанието на премиера за финансова компенсация, както и обещанието догодина свинефермите да дадат нови прасета на хората, които ги отглеждат в дворовете си.    Ултиматумът на протестиращите срещу мярката за доброволно умъртвяване на домашни животни остава, но имат и нови искания.    „Ние вече осъзнахме, че диалог не може да се проведе, така че оттук нататък ни остава единствено и само да искаме оставка на цялото правителство”, каза Валентина Василева, организатор на протеста.    Блокадата на пътя втори ден създава проблеми на стотици шофьори. Разстоянието между Ямбол и Сливен, което е по-малко от 30 км, се изминава за часове.    Според организаторите на протеста той остава безсрочен до постигане на исканията им.    Протестът е подкрепен и от стопани от ямболското село Тенево. Те заплашват с блокада към Лесово, ако ветеринали влязат да умълтвяват животните им.    Собственици на свине от тип „заден двор” в Първомайско също масово отказват да ги заколят.    Дават по 300 лв. на стопаните, които доброволно умъртвят прасетата си  Компенсацията от 300 лв., която се готви да даде държавата за доброволно заколено прасе, стопаните определят като твърде ниска.    Хората са решени да платят глобите, но да не допуснат прасетата им да бъдат заколени.    Стопаните настояват държавата да намери решение как да запази здравите прасета в малките стопанства, а не да ги унищожава.  ", "date": "2019.08.03", "title": "Втори ден блокада на пътя край сливенското село Крушаре заради избиването на прасетата (ВИДЕО)"}
{"url": "http://epicenter.bg/article/Gradushka-vav-Vrachansko--burya-vrahletya-Kardzhali--VIDEO--/189688/2/0", "text": "Градушка се изсипа във Врачанско. Силна буря се изви и в Кърджали, придружена с градушка с големината на грахово зърно, предава бТВ.   Бурята в София вчера взе и жертва. 55-годишен мъж бе ударен от клон на паднало дърво и почина на място. Днес отново за кратко столицата бе връхлетяна от бурен вятър и силен дъжд.   Нова силна буря удари и Плевен. Силен вятър, пороен дъжд, придружен от градушка и мълнии причиниха много щети в града, предава Канал 3.    Билборд падна върху два автомобила, става ясно от публикации в социалните мрежи.  За днес код жълто важи за силен и бурен вятър в по-голямата част на страната. В североизточните и източните райони има предупреждение за силни гръмотевични бури. Има условия и за градушка.    Код жълто важи за силен и бурен вятър в по-голямата част на страната.    В североизточните и източните райони има предупреждение за силни гръмотевични бури. Има условия и за градушка.    През следващите часове ще се развиват купесто-дъждовни облаци. На много места ще има краткотрайни валежи , гръмотевици и временно усилване на вятъра.    На отделни места отново ще има значителни количества дъжд. Възможни са и градушки. През нощта валежите ще спират и облачността ще се разкъсва. От запад-северозапад ще нахлува хладен въздух. Максимални температури днес ще бъдат между 27° и 32 в повечето райони. В Югоизточна България ще остане горещо, с температури до 34 - 35 градуса.    През нощта над по-голямата част от страната облачността ще намалее. Утре по-значителна ще се задържи над източните и планинските райони.  Предимно там ще има краткотрайни валежи и гръмотевични бури. Ще бъде хладно за август. Максималните температури ще бъдат между 24° и 29°. Под 30° ще останат температурите в повечето райони и в понеделник. От вторник температурите ще започнат да се повишават. Очаква ни предимно слънчево време.  ", "date": "2019.08.03", "title": "Градушка във Врачанско, буря връхлетя Кърджали, билборд размаза две коли в Плевен (СНИМКИ, ВИДЕО) "}
{"url": "http://epicenter.bg/article/Zabranyavat-na-lekarite-da-slushat-muzika-i-da-izpolzvat-flashki-na-sluzhebnite-kompyutri-/189694/2/0", "text": "След пробивите в системата на НАП и изтичането на множество лични данни на милиони българи, здравните власти планират да забранят на лекарите да слушат музика, да гледат филми и да използват флашки на служебните компютри в болниците и в извънболничната помощ. От Столичната здравна инспекция вече са изпратили писмо с мерки, които трябва спешно да бъдат предприети от лечебните заведения, съобщава \"Дарик\", като се позовава на източници от здравното министерство.    Мерките са описани като неотложни и призивът е да се пристъпи към тях незабавно. Регионалната здравна инспекция забранява на лекарите да използват собствени запаметяващи устройства на служебните си компютри, да слушат музика, да гледат филми, както и да посещават интернет страници, които не са свързани с работата им. Забранява се и инсталирането на програми без разрешение на ръководството на лечебното заведение.    Мерките се налагат във връзка с пробивите в сигурността на системите на НАП, посочват от инспекцията, откъдето призовават да се променят всички пароли за достъп, използвани от медицински лица, а новите пароли да бъдат с минимална дължина от 8 символа.    Сред другите мерки за незабавно изпълнение са проверка на системите за физически достъп в болниците и въвеждане на система за контрол до помещенията с компютри в лечебните заведения, както и до помещенията с мрежово оборудване.    Иска се също така всички налични компютри, сървъри и принтери да бъдат описани. Всеки от тях трябва да има технически паспорт с подробно описание на компонентите, от които се състои. В заключение от здравната инспекция призовават и за актуализация на програмите, включително и антивирусните, до най-новите им версии.  ", "date": "2019.08.03", "title": "Забраняват на лекарите да слушат музика и да използват флашки на служебните компютри "}
{"url": "http://epicenter.bg/article/Taneva-za-chumata--Ne-pravi-chest-na-Ninova-i-BSP-da-opitvat-da-pechelyat-izbirateli-v-tozi-tezhak-moment/189695/2/0", "text": "Не прави чест на Корнелия Нинова и БСП да се опитват да спечелят избиратели в този тежък момент. Това написа във Фейсбук министърът на земеделието, храните и горите по повод кризата с африканската чума по свинете.      В Европа заболяването Африканска чума по свинете влиза през 2007 г. в Грузия. Болестта е пренесена чрез хранителни отпадъци, изхвърлени от кораб. Голяма част от Западна Европа е засегната. Заболяването е изключително устойчиво. На Испания й трябваха 30 години, за да се пребори с изкореняване на чумата. АЧС се разпространява чрез всички възможни пътища. Най-уязвими са личните стопанства, в които няма мерки за биосигурност.   Дивите свине също, защото са в открита екосистема. Епизоотичната обстановка в страната е изключително сериозна. Над 23 държави на територията на три континента са засегнати от заболяването Африканска чума по свинете. В България правителството предприе всички възможни мерки за ограничаване на болестта, съгласно изискванията на компетентните европейски органи.    Не прави чест на Корнелия Нинова и БСП да се опитват да спечелят избиратели в този тежък момент. За да успеем да се справим, и да ограничим заболяването, е необходимо всички мерки да се изпълняват стриктно. Надявам се, че в тази ситуация всеки отговорен политик ще покаже държавническо поведение и няма да допусне политическите емоции да надделеят.    Държавата прави всичко възможно и допустимо като мерки за ограничаване на щетите с възможно най-щадящи последствия за населението. Отделили сме близо 4,5 млн. лева за доброволно почистване и дезинфекция на личните стопанства. Това е единствената възможна финансова подкрепа, защото тези стопанства са нерегистрирани.   Всичко в посока обезщетяване на нерегламентирано отглеждане на свине, компрометира останалите мерки за борба с чумата и би поставило на риск и санкции държавата ни. 300 лв. ще получат стопанства без мерки за биосигурност, които доброволно са усвоили месото от нерегистрираните животни в 20-километровите санитарни зони около свинекомплексите. 300 лв. ще получат и стопани с унищожени прасета в 3-километровите зони около огнищата.    В момента на терен, със съвместни усилия, работят Българска агенция по безопасност на храните, Център за оценка на риска по хранителната верига, ветеринарните служби и лекари, научната общност. Всички те правят необходимото, за да разяснят на стопаните рисковете от заболяването.    Мерки за контрол на дивите прасета са взети, отстрелът не е спирал. Има стимули за отстрел на дива свиня, а подборният лов е разрешен целогодишно. Не се разрешава лов само в районите на епизоотичните огнища. Многократно бе обяснено от експертите защо в този случай не е подходящо да се използват екарисажите.   В момента има два работещи екарисажа, но при такава епизоотия загробването е най-прилаганият метод и в други страни. Целта е недопускане на разнасяне на заразата, чрез пренасянето на контаминиран материал. Няма опасност от екологична катастрофа, те се заравят на площадки, съгласувани с всички институции.  ", "date": "2019.08.03", "title": "Танева за чумата: Не прави чест на Нинова и БСП да опитват да печелят избиратели в този тежък момент"}
{"url": "http://epicenter.bg/article/Yotova--Ilindensko-Preobrazhenskoto-vastanie-e-izraz-na-izstradanata-mechta-na-balgarite-za-edinenie/189697/2/0", "text": "„Илинденско-Преображенското въстание е израз на изстраданата мечта на всички българи за единение. Шепа герои се изправиха срещу териториалните кроежи и интересите на Великите сили, показаха, че няма да сложат оръжие в краката на поробителя, докато не постигнат обединение.“ Това заяви вицепрезидентът Илияна Йотова в село Славейно, община Смолян, съобщиха от прессекретариата на държавния глава.    Вицепрезидентът бе гост на Националния тракийски събор, посветен на 116 години от избухването на Илинденско-Преображенското въстание и 115 години от гибелта на знаменосеца Кольо Шишманов.    В словото си Илияна Йотова изтъкна отдадеността на всички жители на Слайвено в борбата за свобода на Родопския край.    „Те тръгнаха на отчаяна, но достойна битка за справедливост. Не се поколебаха и без страх оставиха костите си по родната земя, за да се докосне тя до свободата, а българският народ да постигне своето обединение. С безстрашието си отредиха достойно място на Илинденско-Преображенското въстание в безсмъртната хроника на историята на България, в пантеона на героите на един славен и единен народ“, подчерта Илияна Йотова.    Вицепрезидентът се обяви категорично против опитите за изкривяване на историческите факти.    „Много са гласовете днес, които делят героите на наши и чужди. Героите принадлежат на народа, който ги направи такива, в името на който те дадоха живота си“, подчерта Илияна Йотова. По думите на вицепрезидента пренаписването на историята е унижение на паметта на загиналите и хилядите, прокудени от домовете си, оскърбление към напоената с кръв и сълзи родна земя.    Към събралите се на тържествения митинг вицепрезидентът Йотова се обърна с думите: \"Вие сте достойни наследници на славни хора. Такива сте тракийците – борбени, непокорни, пример за отдаденост и любов към род и родина. Илияна Йотова поздрави Съюза на тракийските дружества в България за активната им дейност.\"    Вицепрезидентът Йотова благодари на жителите на Славейно, че продължават да пазят будителския родопски дух и предават на поколенията паметта за миналото.    „Докато разказвате какво е било, ще ни има като народ. Ще ни има, ако успеем да върнем децата си в България, ако заедно работим за нейния просперитет. Това е нашият дълг към героите ни“, подчерта Илияна Йотова.    По-рано вицепрезидентът присъства на панихида за загиналите в Илинденско-Преображенското въстание. Жителите на Славейно настояха пред вицепрезидента за целенасочена държавна политика за селата, за да се спре тяхното обезлюдяване.  ", "date": "2019.08.03", "title": "Йотова: Илинденско-Преображенското въстание е израз на изстраданата мечта на българите за единение"}
{"url": "http://epicenter.bg/article/Kiril-Dobrev-osadi-Rumen-Petkov--Nyama-da-pozvolya-da-se-petni-imeto-na-bashta-mi-i-avtoriteta-na-BSP-/189699/2/0", "text": "„ , на който е главен редактор. На всичкото отгоре Румен Петков е от „Надежда”, кварталът, в който с баща ми дълги години са работили за БСП. И баща ми винаги е имал към него изключително добро отношение.  в този сайт. За съжаление аз не мога да го съдя за тези думи, тъй като баща ми го няма, но това ме провокира да го съдя за всички неща, които е изговорил по мой адрес.” Това заяви пред  зам.-председателят на БСП Кирил Добрев в коментар за решението на СГС, с което е осъдил собственика и автор на сайта „Поглед.инфо” Румен Петков за сумата от 7000 лева заради нанесени неимуществени вреди в резултат на негови статии. Още преди две години зам.-председателят на БСП заведе гражданско дело срещу Румен Петков за клевета в 7 статии, публикувани в периода май 2016 - септември 2017 г. Искът бе 100 000 лева. \"Освен Кирил Добрев, аз съм зам.-председател на тази партия и това ме накара да заведа дело, каза още тогава синът на емблематичния за БСП Николай Добрев\".   В самите статии пък са надхвърлени границите на допустимата критика, тъй като в тях няма конкретни факти или описание на действия, постъпки, изказвания на Добрев, които да са дали повод Петков да критикува толкова остро личността му.   Съдът отсъжда Румен Петков да заплати на Добрев 7000 лева плюс лихва за две години, както и 1092 лв. съдебни разноски. Със същото решение зам.-шефът на БСП трябва да заплати на Петков 1533 лв. за съдебни разноски.   „Много се радвам, че след две години имам успех, в който впрочем, аз вярвах. Не се интересувам въобще от присъдената сума.   коментира още Кирил Добрев пред  Той подчерта, че  . Вместо това „тази медия на БСП е използвана да се руши доверието към БСП, да се удря по авторитета на БСП”, каза той.  Вътрешната опозиция си разчиства вътрешно-партийни сметки чрез публикации в този сайт, тъй като там излизат най-яростните статити срещу линията „Нинова”, убеден е Добрев. „Ние имаме помежду си много неща, които ни събират, но има и много неща, които ни разделят.   каза още зам.-председателят на БСП. Добрев е убеден, че с т.нар. вътрешна опозиция могат да се разберат, но само за политики и принципни неща. „Но не можем да се разберем за постове и позиции. А те искат това”, подчерта зам.-председателят на БСП. Румен Петков обяви, че ще обжалва решението на съда.", "date": "2019.08.03", "title": "Кирил Добрев осъди Румен Петков: Няма да позволя да се петни името на баща ми и авторитета на БСП "}
