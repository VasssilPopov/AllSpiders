{"url": "http://epicenter.bg/article/Fandakova--Premahvame-vazmozhnostta-za-stroitelstvo-na-sgradi-s-namaleni-otstoyaniya-i-parkomesta/198694/2/0", "text": "„Премахване на възможността за строителство на сгради с намалени отстояния и брой паркоместа чрез използване на по-ниските изисквания за общежития, ателиета и апартаменти хотели.   Целта е да затворим вратичките в закона, които позволяват скриване на жилищни сгради зад фиктивни нежилищни сгради, към които изисквания за строителство са по-ниски. Това е първият пакет с промени в Закона за устройство на територията, който внасям в Министерство на регионалното развитие и благоустройството“. Това каза кмета на Столична община Йорданка Фандъкова.   Практиката показва, че изискванията за общежития, ателиета и апартаментни хотели се използват от някои инвеститори за заобикаляне на правилата като зад тях се крие строителство на жилищни сгради. „По този начин се създават проблеми както за градската среда, така и за бъдещите собственици на апартаменти, които не могат да се регистрират и плащат такси по промишлени тарифи. Затова настоявам да се премахне възможността за строителство на сгради изцяло с ателиета и продажба на самостоятелни обекти в сгради, които са предназначени за общежития и хотели. Разговарях с министър Аврамова и зам.-министър Нанков, с които ще сформираме работна група за изчистване на текстовете, които ще предложим на Народното събрание“ . Кметът Фандъкова и главният архитект на Столична община арх. Здравков предлагат и създаване на регистър на системите за паркиране.  „Констатираме злоупотреби със системите за гариране и паркиране. С тях се осигурява нужния по норматив брой паркоместа, а след въвеждане на сградата в експлоатация те се демонтират и продават на друг обект“, обясни арх. Здравков.   „Това също е начин да се заобикалят правилата и затова настояваме тези системи за бъдат регистрирани и да подлежат на ежегоден технически контрол. По този начин ще се повиши и безопасността при ползването на съоръженията“, каза Фандъкова. Следващият пакет от законодателни промени ще бъде за увеличаване на отстоянията за ново строителство в реализираните жилищни комплекси. „Заедно с екип от Университета по архитектура, строителство и геодезия вече работим по анализ на плановете и наредбите“, каза арх. Здравков. През 2018 г. по настояване на Фандъкова и арх. Здравков беше премахната възможността за строителство на сгради без ограничение на правилата в т.нар. ъглови имоти. С промени в Закона за устройство и застрояване на Столична община бяха въведени и горни граници за височините на сградите в различните зони на София.   „Разчитам, че общинският съвет ще подкрепи предложението за промяна на Общия устройствен план на София. С него ще въведем допълнителна защита на зелените площи, ред в строителството и развитието на териториите, които сега започват да се развиват“, каза Фандъкова.  ", "date": "2019.11.13", "title": "Фандъкова: Премахваме възможността за строителство на сгради с намалени отстояния и паркоместа"}
{"url": "http://epicenter.bg/article/Boyan-Magdalinchev--Tsatsarov-bi-bil-dobra-kandidatura-za-predsedatel-na-KPKONPI-/198697/2/0", "text": "Сотир Цацаров би бил добра кандидатура за председател на КПКОНПИ. Това каза представляващият ВСС Боян Магдалинчев пред журналисти във връзка с появилата се информация, че Сотир Цацаров ще бъде предложен за председател на КПКОНПИ, предаде Агенция \"Фокус\".   \"Преди малко пред ваши други колеги казах, че за първи път чувам тази новина от вас. От сутринта от 8.30 съм в Народното събрание. Нямам никаква информация за това нещо\", заяви Магдалинчев.   На въпрос дали Сотир Цацаров е добра кандидатура, ако хипотетично бъде предложен за шеф на Антикорупционния орган, представляващият ВСС заяви, че настоящият главен прокурор би бил добра кандидатура. \"Ще кажа защо. Той е наказателен специалист преди да стане наказателен съдия. Отделно 7 години като главен прокурор. Дейността на председателя на Антикорупционната комисия е много близко с наказателно-правната материя, с която г-н Цацаров се е занимавал. В този порядък от мисли по принцип и условно казвам, че един такъв специалист би бил подходящ за длъжността председател на Антикорупционната комисия\", посочи още Магдалинчев.", "date": "2019.11.13", "title": "Боян Магдалинчев: Цацаров би бил добра кандидатура за председател на КПКОНПИ "}
{"url": "http://epicenter.bg/article/Ninova--Byudzhet-2020-e-byudzhet-na-zastoya--mezhdu-parvo-i-vtoro-chetene-shte-vnesem-svoya-alternativa/198706/2/0", "text": "\"Бюджет'2020 на правителството е на застоя. БСП ще предложи бюджет на развитието!\" Това заяви от парламентарната трибуна лидерът на БСП Корнелия Нинова.   Ето какво още каза тя: \"Обикновено мнозинството и правителството гледа на бюджета като на счетоводство. Даже определихте бюджета като взел-дал. Предлагаме ви друг подход на дискусия за бюджета. Не този, който казва „има Х количество пари, нека да видим как да ги раздадем и разпределим, а обратно”. Имаме ето тези проблеми в държавата, нека да видим как да ги решим. Да започнем с най-наболелите въпроси, по някои от които мисля, че сме единодушни. Тези въпроси, които ще поставя на вашето внимание касаят най-много българските граждани. Питаме се дали се решават те през бюджета и отговорът ни е - не. Първо демографската криза. Всички сме единодушни, че това е огромен проблем за България, без оглед на политическите и партийните ни различия. Решава ли бюджетът с мерките, които предлага този проблем, или поне започва ли да го решава? Не, изобщо. Няма политика за децата. Няма политика за младите семейства, няма политика за увеличаване на продължителността на живота и политика към възрастите хора. Детските остават същите, за младите няма никакви стимули за отглеждане на деца, за започване на бизнес. За възрастните хора се предвижда само увеличение на пенсиите с 6 %, които сами разбирате, че не са достатъчно. Разбира се, ние както винаги ще предложим своята алтернатива, като семейно подоходно облагане, за да подпомогнем младите хора, които работят и отглеждат деца, помощи за второ и трето дете на работещи родители, учебник за един предмет, за един клас до 12 клас, безплатен за цялата страна, както и преизчисляване на всички пенсии.  Вторият проблем, за който мисля, че сме единодушни, че е огромен за България, е здравеопазването. Решава ли се той през бюджета за 2020 г? Не. Отпускате нови 500 млн. лв. , но няма гаранции, че те ще стигнат до медицинските сестри и ще има увеличение на заплатите им, няма гаранции за стабилизирани на държавните и общински болници, остават доплащанията на пациентите, дори на такива, които са се осигурявали цял живот. Разбира се, че ние ще предложим тук алтернатива – покриване на разходи на държавните и общински болници, те да не са търговски дружества, наредба за определяне на базова заплата на медицинския персонал.    Третият приоритет за всички ни, включително го чухме от министъра, са доходи и бедност. Решава ли бюджетът този въпрос? Не, не го решава. Увеличават се с 10% доходите в бюджетната сфера, но 2 млн. българи остават под прага на бедност и това са предимно възрастни и млади хора. За пенсионерите, много от които остават под прага на бедност, увеличението е само със 6% на пенсиите. Ние предлагаме преизчисляване на всички пенсии и ще внесем предложението си между първо и второ четене. Мерките в бюджета не само не са достатъчни, те задълбочават проблема с бедността, отварят ножицата между бедни и богати и гарантират увеличаване на неравенството.  Четвъртият проблем - образованието. Какво прави бюджетът за тази сфера? Добра мярка е увеличаването на заплатите на учителите, но нищо подобно няма да се случи с учените, работещите в университетите, младите кадри на БАН, а науката е тази, която може да гарантира растежа на икономиката. По-лошото е, че продължава принципът парите следват ученика. Колкото и пари да наливате там - \"парите следват ученика\" означава училищата в малките населени места да бъдат закривани, защото няма деца. След като те отидат да учат в големите градове, родителите им ще ги последват и ще задълбочите проблема с обезлюдяването и регионалните различия.    Най-важният пети въпрос - икономика. Какво се прави за икономиката? В бюджета няма никакви стимули за икономиката, каквото и да говори министърът на финансите. Без увеличаване на доходите няма да има ръст в потреблението. Без увеличаване на капиталовите разходи няма да има ръст в БВП. При положение, че в европейски държави и други наши основни партньори като например Германия, Италия, Турция икономиката върви надолу, това неминуемо ще се отрази и на България, колкото и да си заравяте главата в пясъка. Правителството не само не прави нищо, но свива капиталовите разходи. Поради неизпълнение на капиталовата програма в последните години нямаме сериозен ръст на БВП. По данни на Министерство на финансите между 2009 г. и 2017 г. в бюджета са планирани капиталови разходи в размер на 48 млрд. лв. Знаете ли колко са изпълнени? 38 млрд. лв., а ако оставащите 10 млрд. лв. бяха инвестирани в българската икономика през тези 8 години, то БВП следваще да е с 30 млрд. лв. повече. Това щяха да са средства, които да послужат за социални политики, реинвестиции и други. Това означава и че БВП още в края на 2017 г. трябваше да надхвърли 131 млрд. лв., а на глава от населението да бъде 9000 евро, с което ще надминем Румъния. Свиването и ограничаването на капиталовите разходи в продължение на 10 години от страна на правителствата на Борисов води до невъзможност за по-голям ръст в БВП. За съжаление и за 2020 г. правите същото. Ето защо ние оценяваме Бюджет 2020 като бюджет на застоя и между първо и второ четене ще внесем нашия алтернативен бюджет - на развитието.\"  ", "date": "2019.11.13", "title": "Нинова: Бюджет' 2020 е бюджет на застоя! БСП ще предложи бюджет на развитието!"}
{"url": "http://epicenter.bg/article/Yordan-Tsonev--Tryabvashe-da-ima-reformi--koito-da-badat-finansirani-ot-byudzheta-/198713/2/0", "text": "Трябваше да има реформи, които да бъдат финансирани от бюджета. Това каза заместник-председателят на ПГ на ДПС Йордан Цонев по време на дебата по бюджет 2020 г., предаде Агенция „Фокус“.   \"От 1997 г. ,много държа журналистите това да го запомнят, защото цитират неправилно, има традиция всеки бюджет да получава някакво наименование. Да, тогава от тази трибуна нарекохме първия бюджет след правителството на Жан Виденов - бюджет на наследството. След това тази традиция продължи. Съжалявам, че този път ми беше справедливо \"отнето\" правото опозицията да сложи име на този бюджет. Име му сложи председателката на Бюджетна комисия г-жа Стоянова. \"Този бюджет е още от същото, повече от същото\".   Сега да видим кое е същото, защото няма лошо да има още от същото и повече от същото, ако това същото всички го искат и ако наистина води до изпълнение на целите, които си поставяме като държава.   Същото е една относителна стабилност с увеличение на приходите и респективно на разходите. Същото е стремежа към балансирана фискална позиция, който в тази 2020 г. вече и по проект е заложен така като балансиран. Същото е стремежът за плавно увеличаване на доходите в сектор образование, а вече и в сектора на държавната администрация. Това също е добре. Същото е това, че ще се увеличат и приходната част на бюджета и приходите. Същото е поддържане на една устойчивост и тук нека да кажа, че поддържа я един устойчив растеж. Дотук добре, обаче има от същото, че и повече, за неща, които не бихме искали да ги виждаме в бюджета и за които се надявахме, че все пак ще има някакво развитие в положителна посока\", заяви още Цонев.   Бюджетната рамка не дава основи за реформи, според Йордан Цонев обаче. Бюджетът бил отражение на държавната политика. Всяка липса на реформи ще предизвиква критиките на ДПС.    Класика в жанра за липса на реформи е здравеопазването. При всяка идея за реформа се включва задната скорост на джипа, образно се изрази Цонев. Губим ценно време за реформи, а сега е времето за тях, предупреди депутатът.    Партията му иска да се изработи програма за развитие на страната за следващите 10-15 години. Нужно е догонващо икономическо развитие, подчерта Йордан Цонев.    125 години ще ни трябват да достигнем средното ниво за ЕС, според \"бакалските сметки\", които ДПС е направило. Депутатът иска ефективност по изразходването на публичните средства.    Няма реформи, каза още той. Всяко наливане на средства в здравеопазването без реформи не е плюс, а страхотен минус за управляващите, по думите на Йордан Цонев. Това се отнасяло и за други нереформирани сектори.    Единната данъчна ставка била остаряла постановка. Нужен бил дебат по темата. Още от същото не е ОК, обясни той.   Той посочи, че ДПС няма да подкрепи бюджет 2020 г. „Добронамерени сме“.  ", "date": "2019.11.13", "title": "Йордан Цонев: С този бюджет ще ни трябват 125 години да достигнем средното ниво за ЕС"}
{"url": "http://epicenter.bg/article/Borisov-razporedi-rabota-v-palen-sinhron-i-v-sakrateni-srokove-otnosno-situatsiyata-s-yazovir--Studena-/198736/2/0", "text": "Работа в пълен синхрон и в съкратени срокове по въпроса с язовир „Студена“ разпореди днес министър-председателят Бойко Борисов по време на правителственото заседание.   Това съобщи пресцентърът на Министерския съвет.   Премиерът отбеляза, че по ситуацията в Перник е важно да се работи в координация с местните власти и поиска министърът на регионалното развитие и благоустройството Петя Аврамова да разговаря с кмета на общината. Министър Аврамова докладва на заседанието на Министерския съвет относно предприетото до момента от страна на ръководеното от нея ведомство. Тя изтъкна, че вече е сформирана работна група, която да направи анализ и да излезе с предложения за решения на въпроса. Премиерът Борисов разпореди комисията да работи в по-съкратени срокове от първоначално заложените, за да може да има решение максимално бързо.                   Перник ще бъде на 12-часов воден режим. Това стана ясно след спешна среща на кмета на града с ВиК-дружеството, съобщи БТА. Водата ще се спира от 8 сутринта до 20 часа вечерта. До режима се стигна, след като стана ясно, че основният водоизточник на Перник и региона - язовир „Студена”, е загубил огромна част от обема си. По думите на кмета Станислав Владимиров, макар и неокончателен, това е най-вероятният вариант за ограничение на водоползването, който той ще разпише. Ще се следи разходът от язовира и спрямо показателите е възможна промяна на режима.  Предложено е извънредно водоснабдяване от язовир \"Долна Диканя\", като водите му бъдат насочени към язовир \"Студена\", заяви управителят на \"В и К\" Иван Витанов. Този вариант обаче е свързан с много условности, защото предстои да се изследва качеството на водата и дали е годна за консумация. Водното количество в \"Долна Диканя\" е 4,7 млн. куб.м и може да послужи като буфер, поясни кметът Владимиров. Той е получил уверения, че в рамките на месец, месец и половина, ако качеството на водата позволява, е възможно свързване с радомирския водопровод и по обратен път с помпена станция водата да отиде в пречиствателната станция и в язовир \"Студена\". Премиерът Бойко Борисов се е обадил на пернишкия кмет веднага след заседанието на Министерски съвет и е обещал съдействие, съобщи Владимиров.   ", "date": "2019.11.13", "title": "Борисов нареди: За овладяване на водната криза в Перник да се работи в синхрон и съкратени сроковe "}
{"url": "http://epicenter.bg/article/Obshtinskite-savetnitsi-ot-BSP-Varna-ne-sa-glasuvali-za-GERB-/198738/2/0", "text": "Групата на БСП в Общинския съвет във Варна изпрати до Националния съвет на БСП декларация във връзка с изказване на Михаил Миков днес в телевизионно предаване, че са гласували за ГЕРБ.   “Декларираме, че при избора на председател в местния парламент не сме подкрепили кандидатурата на ГЕРБ. Нещо повече - имаме изрично решение на групата да не го подкрепяме”, пишат варненските общински съветници от левицата. Според тях внушението, което е било направено от Михаил Миков (б.р. - бивш лидер на БСП), е вредно не само за БСП-Варна, но и за цялата партия.", "date": "2019.11.13", "title": "Общинските съветници от БСП-Варна скочиха срещу Михаил Миков: Не сме гласували за ГЕРБ!"}
{"url": "http://epicenter.bg/article/Stoynev--Tozi-byudzhet-e-poredno-dokazatelstvo--che-reformite-nyama-da-se-finansirat--zashtoto-takiva-nyama/198741/2/0", "text": "„Това, че законопроектът за бюджета за 2020 г. няма наименование е съвсем нормално, защото разлика между предишния и сегашния бюджет, предложен от правителството, няма. В определени сектори има малки увеличения, но няма разчети какъв ще бъде ефектът от всеки един лев, похарчен в определен сектор. Липсата на реформи е очевидна, защото няма как да се съгласим, че бюджетът не трябва да финансира реформи. Напротив, той трябва да финансира политиките на правителството, ако то има желание за реформи”.   Това заяви зам.-председателят на ПГ на „БСП за България” Драгомир Стойнев от парламентарната трибуна.   Той заяви, че не е вярно, че правителството харчи толкова, колкото събере, защото събира повече от това, което парламентът гласува. „Това е така, защото всяка година приходите се намаляват изкуствено, за да се покаже колко голямо преизпълнение има и премиерът да може да харчи това, което българският народ е произвел. Този бюджет е поредното доказателство, че реформите няма да се финансират. Такива няма, защото правителството го е страх от реформи”, категоричен бе Стойнев.    „Един от основните приоритети в този бюджет е влизането в чакалнята на чакалнята на еврозоната, която бе измислена специално за нас. Това показва колко нашите партньори вярват във възможностите на това правителство. Много бих се радвал през тази година да видя прословутата тол система работеща, дано това да стане преди човечеството не колонизира Марс”, коментира още Драгомир Стойнев. Той добави, че БСП няма как да не подкрепи увеличаването на заплатите на учителите, но е нужна цялостна политика, за да се води борба за подобряването на нивото на образованието и срещу неграмотността. „За нас е важно да се обнови остарялата база на училищата, за да отговарят те на изискванията в 21 век. Липсата на квалифицирана работна ръка е основната причина в страната да няма инвестиции с висока добавена стойност и затова образованието е много важно”, заяви социалистът. Той обяви, че в този бюджет не се говори за каквато и да било реформа в електронното управление, което е провал на Томислав Дончев, който похарчи 2 млрд. лв. и след това е прехвърлил горещия картоф на вицепремиера Мариана Николова.      „Ще подкрепим увеличаването на доходите на учителите и работещите в административната сфера, но като цяло няма да подкрепим Бюджет 2020”, категоричен бе народният представител от левицата проф. Румен Гечев. Той добави, че правителството се хвали, че има голяма събираемост, но по данни, включително и на Евростат, се разбира, че делът на данъчните приходи в БВП на България е 28%. Гечев уточни, че за сравнение, в Австрия е 43%, Белгия – 48%, а на първо място е Финландия с 54%.   Народният представител каза още, че има няколко страни, в които събираемостта е по-ниска отколкото в България и това са Уганда, Таджикистан, Замбия и Руанда. „Вие накъде движите нашата страна? Към Европа или към Уганда и Таджикистан”, попита Румен Гечев. Той обясни, че тези цифри означават, че нямаме никаква събираемост. „Тук става дума за над 10 млрд. лв., които не се събират”, уточни народният представител. Проф. Румен Гечев попита и защо правителството намалява капиталовите разходи наполовина, след като навсякъде капиталовите разходи се увеличават. „България е уникална страна и заради съотношението между преки и косвени данъци. Приходите от косвени данъци са значително по-високи отколкото в другите страни членки на ЕС, което е за сметка на бедните и на средната класа”, каза още Румен Гечев.", "date": "2019.11.13", "title": "Стойнев: С този бюджет реформи няма да се финансират, защото такива няма!"}
{"url": "http://epicenter.bg/article/Elen-Gerdzhikov--Nyamame-razgovori-za-sformirane-na-koalitsionni-formatsii-v-noviya-SOS/198743/2/0", "text": "Не бих казал, че Общинският съвет е „твърде шарен“. Той е доста по-нефрагментиран, отколкото досегашния. По-скоро виждаме в тази ситуация близостта си с различните политически групи в отделни аспекти от техните програми. Това каза за БНР председателят на столичния Общински съвет Елен Герджиков от ГЕРБ:    „В тези избори се видя, че много от идеите за развитието на града в различните сектори между различните политически формации имат общо сечение. По-скоро нашата идея е да търсим това сечение и да работим за осъществяването на конкретни проекти, конкретни идеи и конкретни неща с различните групи. За момента нямаме разговори за сформиране на някакви коалиционни формации или подписване на политически споразумения.    Първият приоритет, който Герджиков обобщи, е подготовката на работата на Общинския съвет и конституирането на постоянните комисии. Това трябва да се случи идната седмица.    „Второто важно нещо, което сме обещали и се прави в началото на всеки Общински съвет - изработване на правилника, по който ще работи през следващите 4 години този съвет“.    Новият правилник трябва да бъде създаден от специална работна група „в рамките на един разумен срок от месец - месец и половина“, както поясни Герджиков.    Той е категоричен, че общинската икономика се развива добре.  „Разбира се, има отделни дружества и отделни параметри, които не са удовлетворителни… В „Топлофикация“ всички знаят, има проблеми, дори и в последния годишен финансов отчет е на загуба, така че там също трябва да се търи някакъв нов подход. Ние имаме в края на миналия мандат политическо решение - на всички групи, които бяха представени - да се започне конкурсна процедура, под ръководството на Европейската банка за възстановяване и развитие, за намиране на външен мениджмънт с ангажимент за инвестиции, така че това трябва да започне веднага да се осъществява, от първите дни на новия мандат“    Предложенията за структурни промени на Йорданка Фандъкова още не са били официално представени в Общинския съвет, допълни Герджиков:    „Ще се съобразим с официалното становище на госпожа Фандъкова и ще изработим комисиите според нейните ресори, за да може Общинският съвет да изпълнява отново едно от основните си задължения - да контролира работата на администрацията. Ако има направление дигитализация, най-вероятно ще правим комисия на тази тема\", допълни той.    „Детските градини - това е нещо, за което се работи много активно през последните десет години и да, то е съвсем възможно в следващите години да бъде решен в такава степен, че да не се усеща като проблем от хората. Планирали сме през следващите години да се строят детски градини там, където такива липсват, за да се реши този проблем“, каза още председателят на столичния Общински съвет. По отношение проблема с чистотата на въздуха в София, той каза, че през този мандат се предвиждат много повече мерки, които да заработят, включително и по-честото използване на „зелен билет“.   ", "date": "2019.11.13", "title": "Елен Герджиков: Нямаме разговори за сформиране на коалиционни формации в новия СОС"}
{"url": "http://epicenter.bg/article/Mashtabna-spetsoperatsiya-v-kvartal--Pobeda--v-Burgas--zadarzhani-sa-8-litsa/198664/3/0", "text": "Осем мъже от бургаския квартал „Победа” са задържани за срок от едно денонощие при приключилата мащабна полицейска операция по противодействие разпространението на наркотици, осъществяването на грабежи и кражби от търговски обекти, частни домове и офиси на фирми. Това съобщиха от ОДМВР-Бургас, предаде агенция „Фокус“.   Акцията стартира рано тази сутрин, като от проверените общо пет адреса, бяха иззети множество вещи /мобилни телефони, авто навигации, велосипеди, различни битови вещи, телескопични палки, ножове и други/, за чийто произход задържани не могат да дадат адекватни обяснения.  В операцията участваха служители от отдел „Криминална Полиция” при ОДМВР - Бургас, „Специализираните полицейски сили”, Първо Районно управление - Бургас и бургаската жандармерия.    Процесуално-следствените действия по установяване съпричастността на осемте задържани мъже към упоменатите престъпления продължават.   Събраните материали предстои да бъдат докладвани в Районна прокуратура – Бургас.", "date": "2019.11.13", "title": "Мащабна спецоперация в квартал „Победа“ в Бургас, задържани са 8 лица"}
{"url": "http://epicenter.bg/article/Tsentarat-na-Tsvetanov-s-pozitsiya-za-energiynata-sigurnost-na-Balgariya-/198677/4/0", "text": "Евро-атлантическият център за сигурност проведе среща на Общото си събрание вечерта на 12 ноември, по време на която се състоя дебат и бе подготвен текст на позиция на центъра относно енергийната сигурност на България.      Основните елементи на енергийната сигурност включват сигурни доставчици, достъпни цени и достатъчно ниво на диверсификация, която да постига три основни цели:    - гъвкавост на енергийната система и възможност за бърза реакция при нарушения на баланса между доставки и търсене;    - конкуренция между доставчиците, която да осигури най-ниските цени въз основа на пазарен принцип;    - непрекъснатост на доставките, осигурена чрез възможността за замяна на един източник с друг по всяко време при възникване на проблем с доставките от първоначалния източник.    Понастоящем два енергийни проекта създават предпоставки за притеснение относно влиянието им върху енергийната сигурност на България - „Турски поток“ и АЕЦ „Белене“.  България подписа в рекордно къси срокове договор за строителството на продължението на „Турски поток“ през територията на България. За по-малко от 6 месеца се проведоха всички процедури, издадоха се всички разрешителни, подписа се договор и се направи първа копка.   Стойността на договора е над 1.1 млрд. евро. Дължината на трасето е 474 км. Според договора, строителството ще завърши за рекордните 250 календарни дни за линейната част. Финансиране за проекта обаче липсва, а по тръбата ще тече само руски газ. Булгартрансгаз не разполага със средства за строителството на тази инфраструктура. Нито Булгартрансгаз, нито дружеството майка БЕХ могат да изтеглят заем на такава голяма стойност.    Поради тази причина, условията на договора предвиждат сумата да се плати от приходите от транзит в срок от 10 години след пускането на тръбата в експлоатация. Това означава, че обслужването на дълга ще зависи от пренесените количества и цена. Ако Газпром реши да не използва тръбата и тя остане празна, Булгартрансгаз ще трупа задължения, които няма да може да обслужва. Логично е при неплащане кредиторът да опита да придобие дружеството и неговите активи.    Тази ситуация създава предпоставки за диспропорционално увеличаване на руското влияние в политическия и икономическия живот в страната ни, както и риск от пълна зависимост на българския газов оператор Булгартрансгаз от Газпром. Същевременно предвидените обвързващи договори за доставка на газ, ще направят невъзможно диверсифицирането на доставките с втечнен природен газ.    Притеснително е и състоянието на проекта за АЕЦ „Белене“. След предложението от средата на 2018г. на Министерски съвет да бъде възобновен проекта, Народното събрание прие решение, което забрани на правителството да предоставя каквито и да е гаранции или плащания по този проект и подчерта, че реализирането на проекта трябва да се случи „на пазарен принцип (без договори за задължително изкупуване на енергията, без преференциални цени, без договори за разлика, без корпоративни и/или други непазарни механизми за гарантиране на инвестицията) и без предоставяне на държавна гаранция“.    През последните месеци правителството даде редица сигнали за възобновяване на проекта и привличане на руски и китайски инвеститори. Важно е в този контекст да се съхрани решението на Народното събрание. В противен случай, ако българското правителство даде гаранции за инвестицията на руската страна, рискуваме българската енергетика да бъде поставена в пълна зависимост от Русия.   Същевременно не бива да подценяваме факта, че в сферата на атомната енергетика не е толкова важно кой притежава реакторите, а кой притежава технологията и може да преработва ядрения отпадък от работата на тези реактори.", "date": "2019.11.13", "title": "Центърът на Цветанов с позиция за енергийната сигурност на България "}
{"url": "http://epicenter.bg/article/Slavcho-Transki-parvi-publichno-razvechna-Zhivkov-/198625/11/0", "text": "  За първи път заседанието се предава пряко по Националната телевизия. Освен с решението за окончателното сваляне на Живков и избирането на Петър Младенов за председател на Държавния съвет, тази сесия на Парламента ще се запомни и с  Това е първото публично развенчаване на Тодор Живков. От този момент започва яростното обругаване на бившия Първи. Само два месеца го делят и от арестуването му - на 18 януари 1990 година.   Ден след заседанието на Народното събрание се провежда и първият митинг на опозицията след свалянето на Живков. Митингът дава своя вот на доверие на Петър Младенов като лидер на започващото действително преустройство, но под условие: \"  Проявено е внимание и уважение и към Добри Джуров. Издигнат е плакат: \"   Започва сатанизирането на бившия държавен глава, като тон за това дават хора от най-близкото му обкръжение.        Другарки и другари народни представители, в залата има необходимия брой народни представители и можем да започнем работа.  Откривам единадесетата сесия на Народното събрание. …..  Пристъпваме към разглеждане на точка първа от дневния ред:  Предложение на парламентарните групи на Българската комунистическа партия и Българския земеделски народен съюз за освобождаване от длъжност председателя на Държавния съвет на Народна република България Тодор Живков.    Ще ви прочета предложението:    „ДО ДЕВЕТО НАРОДНО СЪБРАНИЕ  ПРЕДЛОЖЕНИЕ      Уважаеми другарки и другари народни представители,    На основание чл. 78, точка 16 от Конституцията на Народна република България парламентарните групи на Българската комунистическа партия и Българския земеделски народен съюз предлагат Народното събрание да приеме следното    РЕШЕНИЕ        Председател на парламентарната група на Българската комунистическа партия: П. Кубадински  Председател на парламентарната група на Българския земеделски народен съюз: П. Ванчев“     Желае ли някой да вземе отношение по това предложение на парламентарните групи?    Думата има др. Славчо Трънски.                                      Ръкопляскания ----  След като разискванията по тази важна точка от дневния ред са прекратени, председателят на Народното събрание Станко Тодоров се обръща към залата:  „Моля народните представители, които са съгласни с предложението, направено от парламентарните групи на БКП и БЗНС, да бъде освободен Тодор Живков като председател на Държавния съвет на Народна република България, да гласуват.    Има ли против? – Няма.  Въздържали се? – Няма.  Решението се приема единодушно.“    На същото заседание за нов председател на Държавния съвет на НРБ е избран Петър Младенов – с нито един глас против и само един въздържал се. Депутатите също така решават да бъдат премахнати от Наказателния кодекс текстовете, криминализиращи критиката към правителството.   Организатор и командир Трънския партизански отряд. Поддържа връзка с британски военни мисии. Три пъти задочно е осъждан на смърт по Закона за защита на държавата. По-късно последователно е командир на Първа софийска народоосвободителна бригада, Първа Софийска въстаническа оперативна зона и Софийската народоосвободителна дивизия.  Месец след преврата на 9 септември 1944 година Славчо Трънски произнася пламенна реч в защита на българското население. Този път негов враг не е фашизмът, а онези “честни и доблестни партизани“, които не спират да безчинстват и да изтезават българското население с набезите си дори след 9 септември 1944 г. \"Спрете грабежа\", обръща се той към партизаните в слово, излъчено по радио \"София\" в началото на ноември 1944г.    След 9 септември 1944 г. участва в първата фаза на войната срещу Германия.   През 1952 г. е арестуван по обвинение, че е съмишленик на Трайчо Костов. Изтезаван е в затвора, но в крайна сметка не признава обвиненията и е освободен.  През 1954 г. е реабилитиран и е назначен за началник на ВА „Георги Раковски“. Заместник-министър на народната отбрана (1962-1982) и командващ Противовъздушната отбрана и военновъздушните сили от 1962 до 1969 г. Многократно избиран за народен представител (1962 – 1990). Герой на Народна република България (1979). Умира на 17 октомври 1999 година. ", "date": "2019.11.13", "title": "Славчо Трънски първи развенчава Живков седмица след пленума: Плуваше във фалша на своето божество!"}
{"url": "http://epicenter.bg/article/Evo-Morales-e-nay-dalgo-upravlyavaliyat-prezident-v-Latinska-Amerika/198750/11/0", "text": "Боливийският президент Ево Моралес, който вчера обяви оставката си след три седмици на бурни протести срещу преизбирането му за четвърти мандат, беше най-дълго управлявалият действащ ръководител в Латинска Америка, на власт от 2006 г.  Достоверността на резултатите от президентските избори на 20 октомври беше оспорвана едновременно от опозицията и от международната общност, които смятат, че е имало измами.   От десетина дни цяла Боливия беше парализирана от стачки и от протести, които почти всекидневно прерастваха в сблъсъци със силите на реда.   \"Отказвам се от президентския си пост\", обяви вчера по телевизията 60-годишният президент от народността аймара, чието оттегляне малко преди това поискаха армията и полицията. Няколко часа по-рано оставка подадоха множество министри и депутати, включително председателят на парламента.   Когато през 2006 г. дойде на власт, Ево Моралес беше първият държавен глава - представител на коренното население на страната. Днес 60-годишен, той е един от последните представители на т.нар. \"розова вълна\", заляла региона в първите години на новото хилядолетие.   Оттогава левицата претърпя поражение в Бразилия, Чили и Еквадор, макар да се връща на власт в Аржентина. Колкото до Венецуела, с която боливийският президент поддържаше тесни връзки, тя преживява най-тежката политическа и икономическа криза в съвременната си история. Моралес се ползваше с твърдата подкрепа и на Куба, която също тъне в дълбока икономическа криза.  \"Боливия е различна, ние сме добре\", повтаряше Ево Моралес като мантра, припявана в хор от привържениците на неговото Движение за социализъм.  Някогашният пастир на лами, роден на 26 октомври 1959 г. в бедно село в департамент Оруро, можеше да се похвали с многобройни икономически успехи: поддържането на висок растеж, съществено намаляване на бедността, рекордно равнище на валутния резерв. Страната сключи също множество споразумения за чуждестранни инвестиции в добива на природен газ, както и на литий, надявайки се до 2021 г. да стане четвъртият по големина производител на този метал в света.  \"В последните години боливийската икономика беше в състояние на устойчив просперитет при управлението на Ево Моралес\", обясни наскоро Майкъл Шифтър, председател на вашингтонския мозъчен тръст \"Вътрешноамерикански диалог\". \"С падането на цените на суровините обаче правителството беше принудено да взема повече заеми и да черпи от резервите. Базираният на добива на суровини боливийски икономически модел, който години наред работеше, повече не може да се поддържа\", допълни той.     Противниците критикуват неотстъпчивия характер на бившия профсъюзен водач на производителите на кока, който му пречи за признава грешките си.   Критиците му го обвиняваха, че е установил антидемократично управление и е изневерил на ценностите, които дълго време символизираше - защитата на околната среда и на коренното население, губейки популярност.  След като през 2009 г. беше преизбран, през 2014 г. Ево Моралес спечели трети мандат благодарение на оспорвано тълкувание на конституцията, която позволяваше не повече от два последователни мандата. Конституционният съд тогава заключи, че това е първото му преизбиране, тъй като през 2009 г. конституцията бе променена.  Част от боливийците не му прощават, че се бори за четвърти мандат, при положение, че на референдум през 2016 г. избирателите се произнесоха против. Моралес пренебрегна несъгласието на боливийците с помощта на друго остро оспорвано решение на Конституционния съд. Основанието, изтъкнато от магистратите, беше, че да се кандидатира било негово \"човешко право\".  В средата на октомври в източния департамент Санта Крус, земеделската част на страната, коренното население изрази гнева си срещу екологичната политиката на Моралес с протестно шествие.  Огромните пожари, изпепелили през август и септември територия с размерите на Швейцария, предизвикаха възмущението на местните народи, които обвиняват Ево Моралес, че е пожертвал Пачамама (\"Майката Земя\" на езика кечуа), за да увеличи площта на обработваемите земи и износа на месо за Китай.  При все това Моралес, наричан от обкръжението си \"братко президент\", твърдеше убедено, че работи ежедневно за благото на народа си. \"Моето семейство е народът, а Боливия е моят живот\", заяви той през 2015 г. в документален филм за испанска телевизия.     ", "date": "2019.11.13", "title": "Ево Моралес е най-дълго управлявалият президент в Латинска Америка"}
{"url": "http://epicenter.bg/article/Frenski-vestnik--Bitkata-za-impiychmanta-na-Donald-Tramp-stava-vse-po-intenzivna/198671/7/0", "text": "Водещи западни издания са откроили като една от основните си теми днес публичните изслушвания на ключови свидетели по разследването за импийчмънт на американския президент Доналд Тръмп.    Преди първото изслушване, което ще бъде по-късно днес, в. \"Ню Йорк таймс\" прави паралел между разследването срещу Тръмп и това срещу Бил Клинтън, като припомня, че става дума за две радикално различни обвинения.   Проблемите на Клинтън преди повече от 20 години бяха от вътрешнополитическо естество - усилията му да прикрие извънбрачна връзка със стажантката в Белия дом Моника Люински, докато проблемите на Тръмп са от външнополитическо естество - подозрения за натиск над Украйна.   Изданието припомня, че в крайна сметка Клинтън е бил оневинен преди 20 години. Вестникът припомня и че Клинтън е бил значително по-популярен президент още от началото и че повечето от американците са били против импийчмънта.   Рейтингът на Клинтън по време на процедурата е бил 60 процента, а след крайния вот е станал 73 процента. За сравнение Тръмп никога не е имал такава подкрепа и според допитване на Галъп неотдавна рейтингът му е 41 процента.    В. \"Вашингтон пост\" припомня, че изслушвания на трима други свидетели ще има идната седмица след изслушването тази седмица на първите трима свидетели. В друга статия изданието разказва за донорска вечеря, състояла се през април 2018 г. Тя е предоставила възможност на някои големи донори на републиканците да общуват лично с Тръмп и най-големия му син. Състояла се е в луксозен апартамент в хотела на Тръмп във Вашингтон.   Сред присъствалите имало двама изпълнителни директори от Флорида - Лев Парнас и Игор Фруман. Те насочили разговора за Украйна, разказват запознати със събитието хора, пожелали анонимност.   Един от двамата - Парнас, казал после на бизнеспартньор, че той и Фруман казали по време на тази вечеря, че мислели, че американският посланик в Украйна Мари Йованович е неприятелски настроена към Тръмп и неговите интереси. Според Парнас президентът реагирал силно на тези твърдения и веднага подхвърлил идеята за уволненитео на Йованович.    Йованович е дипломат с 32-годишна кариера и е работила при президенти от Демократическата и Републиканската партия, припомня изданието. Засега Парнас и Фруман отказват коментари по разкритията. Белият дом пък не е отговорил на молбата на изданието за коментар.   Вестникът твърди, че тези две лица по-късно си партнирали с личния адвокат на Тръмп Рудолф Джулиани в търсене в Украйна на материали, които да навредят на демократите. Миналия месец двамата са били обвинени за конспирация за наливане на пари от чужбина в даренията за предизборните кампании. Те са пледирали невинни.    В кратка статия британският в. \"Гардиън\" обрисува подготовката, която кипи в Конгреса за откритите изслушвания. Битката за отстраняването на Тръмп се става все по-интензивна с първите изслушвания в Конгреса, посочва в. \"Фигаро\".  ", "date": "2019.11.13", "title": "Френски вестник: Битката за импийчмънта на Доналд Тръмп става все по-интензивна"}
{"url": "http://epicenter.bg/article/Zapochnaha-izslushvaniyata-po-deloto-mezhdu-printsesa-Haya-i-emira-na-Dubay/198670/10/99", "text": "Йорданската принцеса Хая, която напусна емира на Дубай шейх Мохамед бин Рашид Ал Мактум, се яви в лондонски съд за поредното изслушване по делото за съдбата на двете им деца. \r\n \r\n Емирът на Дубай не се яви в съда. Представляват го адвокатите му, предадоха Ройтерс и ДПА.   На предварително изслушване през юли принцеса Хая, която е дъщеря на покойния крал на Йордания Хюсеин и полусестра на крал Абдула, поиска от съда да защити едно от децата ѝ от принудителен брак, както и защита срещу тормоз и заплахи.   Двете страни тогава заявиха, че правният им спор е за съдбата на децата им - 11-годишната им дъщеря и 7-годишния им син, а не за развод или финанси.   През октомври също имаше изслушване, на което шейхът не се яви. Шейх Мохамед бин Рашид Ал Мактум, който е на 70 години, се жени за принцеса Хая през 2004 г. Смята се, че това е шестият му брак. Той има повече от 20 деца от различни съпруги.   Източник: Дир.бг \r\n   \r\n", "date": "2019.11.13", "title": "Започнаха изслушванията по делото между принцеса Хая и емира на Дубай"}
{"url": "http://epicenter.bg/article/Grisho-se-pohvali-s-nova-pricheska/198727/10/100", "text": "Тенисистът Григор Димитров има нова прическа, съобщи Нова.тв   В социалните мрежи се появиха снимки, на звездата на тениса, който позира заедно с коафьора си.   След като приключи участието си в Париж, Гришо пътува до Исландия, а след това се прибра за кратко в България.", "date": "2019.11.13", "title": "Гришо се похвали с нова прическа"}
{"url": "http://epicenter.bg/article/BSP-Varna--Nyama-reshenie-za-iskane-na-ostavki-na-Korneliya-Ninova-i-Kiril-Dobrev-/198684/2/0", "text": "\"Разграничаваме се от твърденията на Борислав Гуцанов по медиите, че колективният орган Градски съвет на БСП - Варна е гласувал решение да се поискат оставките на Корнелия Нинова и Кирил Добрев\".   Това заявяват в декларация с подписите си 16 членове на ръководството на партията в морската столица.   Подписката е изпратена до Националния съвет на БСП.   \"Декларираме, че ние не сме присъствали на заседание на Градския съвет, на което да се е обсъждало, гласувало и приемало подобно решение\", пишат още социалистите. Те заявяват одобрението си към водената от БСП и ръководството й политика. Декларацията на варненските социалисти идва след серия от медийни участия на Борислав Гуцанов, в които той заявява, че Градският съвет на социалистите във Варна иска оставката на Корнелия Нинова и Кирил Добрев.  ", "date": "2019.11.13", "title": "БСП-Варна: Няма решение за искане на оставки на Корнелия Нинова и Кирил Добрев!"}
{"url": "http://epicenter.bg/article/Boris-Yachev--Ne-e-obsazhdana-nominatsiya-na-Tsatsarov-za-shef-na-KPKONPI-/198687/2/0", "text": "Председателят на парламентарната комисия за борба с корупцията Борис Ячев обяви, че до момента в Народното събрание нито е предлагано, нито е обсъждано настоящият главен прокурор Сотир Цацаров да бъде предложен за шеф на Комисията за противодействие на корупцията и за отнемане на незаконно придобитото имущество (КПКОНПИ), съобщи БНР.    Ячев коментира в кулоарите на парламента, че до момента разговори между парламентарните групи за това не са водени:    „Поне аз не знам и не съм участвал в такива преговори. Доколкото знам, парламентарната група на „Обединени патриоти“ не е търсена нито за обсъждане на кандидатура за шеф на КПКОНПИ, нито за евентуална подкрепа на такава кандидатура. Все пак срокът е другата сряда. Мисля, че има време“.    По процедура, след като влезе тази номинация, има още 14-дневен срок, в който се проверяват документи. Като председател на комисия трябва да направя справка - запитване до Комисията по досиетата, евентуалните кандидати или кандидат, трябва да представи своя концепция.    „Така че в рамките на тези две седмици има възможност да бъдат проведени консултации вътре в парламента между отделните партии, между отделните парламентарни групи за подкрепа или за неподкрепа“, обясни Ячев.   Има цяла седмица за предложения за шеф на КПКОНПИ. Това каза народният представител от ДПС Хамид Хамид във връзка с информация, че Сотир Цацаров ще оглави КПКОНПИ, предаде Агенция „Фокус“.   Той коментира, че научава от медиите за информацията, че Сотир Цацаров е предложен да оглави КПКОНПИ. „Нямам коментар. Нека да внесат кандидатурата, да изтече срокът, да видим всички кандидатури. Нека да стане факт кандидатурата, тогава ще коментираме. Не сме се събирали още по този въпрос. Има още много време. Има цяла седмица“, каза още Хамид.   В партията не сме правили обсъджане по темата бъдещ председател на КПКОНПИ. Това каза председателят на ПГ на ГЕРБ д-р Даниела Дариткова пред журналисти във връзка с информацията, че Сотир Цацаров ще оглави КПКОНПИ.   \"Не са обсъждани още кандидатури. Срокът не е изтекъл. Предстои. Тогава ще може да видите кои са предложениет кандидати\", каза още Дариткова.", "date": "2019.11.13", "title": "Борис Ячев: Не е обсъждана номинация на Цацаров за шеф на КПКОНПИ "}
{"url": "http://epicenter.bg/article/Dora-Yankova--V-tozi-byudzhet-ima-malki-zaplati--niski-pensii-i-nyakoi-regioni-shte-prodalzhat-da-potavat-/198688/2/0", "text": "\"Средствата за осигуряване засягат над 2 милиона и половина български граждани. От БСП смятаме, че 14 лева увеличение на минималната пенсия няма да подкрепи бедните хора в България. Категорично настояваме пенсиите да бъдат преизчислени, а не да се добавят трошици\". Това заяви народният представител от ПГ на \"БСП за България\" Дора Янкова пред БНТ.    Тя бе категорична, че бюджетът за 2020 г. не осигурява по-добър живот на хората. \"Какво ще се случи след този бюджет? България ще остане най-бедната държава по Евростат. Около 41% процента от българите ще продължат да живеят на прага на бедността. Бюджетът няма да подкрепи тези хора\", коментира Янкова. Тя допълни, че икономическите очаквания са ниски: \"Дори еврофондовете изостават с тяхното изпълнение. Едни огромни средства за водните реформи циклят. Тол таксата трябваше да бъде събрана до милиард и 200 милиона, а сега се очакват 700 милиона\". Относно бюджета за общините, Дора Янкова обясни, че там се наблюдават големи контрасти.\"   В този бюджет регионалните контрасти ще продължат да се задълбочават. Няколко града са на първа скорост, останалите са назад. Почти всички общини са в дефицит. Но за жалост децентрализацията ще остане мечтата на общините\", подчерта народният представител. Тя обясни, че ако се върнат 2% от данъците на общините от централния бюджет, това ще им донесе около 750 милиона и ще реши голяма част от проблемите на населените места.    \"Този бюджет е пример за статукво. Той не осигурява стабилна икономическа среда. Голямата задача образованието да подсили икономиката с качествена работна ръка не се постига\", каза Янкова. Тя обясни, че бюджетът на управляващите не лекува демографската криза и че това може да се случи с икономическо развитие.  \"От левицата искаме модерна и съвременна държава, в която да има добро качество на живот. В този бюджет има малки инвестиции, малки заплати, ниски пенсии и определени региони ще продължат да потъват \", завърши Дора Янкова.  ", "date": "2019.11.13", "title": "Дора Янкова: В този бюджет има малки заплати, ниски пенсии и някои региони ще продължат да потъват!"}
{"url": "http://epicenter.bg/article/BLS-nastoyava-da-se-plashta-1-lev-potrebitelska-taksa-i-za-pregled-na-detsa/198693/2/0", "text": "От Българския лекарски съюз (БЛС) настояват да се плаща 1 лев потребителска такса и за преглед на децата при личните лекари, а държавата да доплаща на лекарите останалите 1,90 лева, както е при пенсионерите. Това съобщи пред БНР зам.-председателят на Лекарския съюз доктор Николай Брънзалов преди преговорите със Здравната каса по Националния рамков договор:    \"Това с потребителската такса е написано в такива разпоредби, които ще изискват допълнителна работа и ние отдавна настояваме да няма освободени от потребителска такса. Не разбирайте, че искаме такава от всеки. Но вариант, примерно, е да се поема, както е към момента за пенсионерите и за здравноосигурените лица над 65 година, една част от тях 1 лев, а останалата част за сметка на бюджета. Мисля, че е приемливо и трябва да се преразгледа. Въз основа на нашите практики, където има повече деца, все пак детското здравеопазване, нали всички казваме, че е приоритет. Колегата, който изповядва тази специалност и работи по цял ден, той също има съответните разходи, а не получава потребителска такса, което за нас е несправедливо\".    Идеята ще се обсъди по време на преговорния процес по рамковия договор.    От Сдружението на софийските общопрактикуващи лекари настояват в писмо потребителската такса да е задължителна за всеки.", "date": "2019.11.13", "title": "БЛС настоява да се плаща 1 лев потребителска такса и за преглед на деца"}
{"url": "http://epicenter.bg/article/Nad-17-hil--sa-sastavenite-fishove-prez-parvite-deset-dni-na-aktsiya--quot-Zima-quot-/198702/2/0", "text": "Жертвите при пътни инциденти в периода от 1 до 12 ноември са 18. На 11 и 12 ноември са загинали 7 души, като 4 от тях са пешеходци.    Кои нарушения са били най-често установяваните по време на акцията ще бъде изнесено като информация след 5 декември. Това каза инсп. Мария Ботева от „Пътна полиция“ пред журналисти относно акция „Зима“, предаде Агенция „Фокус“. Най-честото нарушение според предварителните данни е превишената скорост,  съобщи тя.    „Тази седмица от 11 до 20 ноември акцията е насочена най-вече към безопасността на пешеходците, защото те са изключително активна част от участниците по пътищата. Много често на тях им се отнема предимството, биват блъскани от автомобили и последиците при тях са изключително тежки, защото те пострадват директно“, заяви Ботева.    Над 17 хил. са съставените фишове на водачи от пътните полицаи през първите десет дни на акция \"Зима\". \"Електронните фишове, това са фишове, които са за скорост, за нарушаване на скоростните режими. Обработените към настоящия момент за 10 дни 19 776. Продължава тяхната обработка. Броят на съставените актове за установени административни нарушения към настоящия момент е 5 899\".    По думите ѝ, всяка трета неделя от месец ноември е обявена за Световен ден за възпоменание на жертвите при време на пътно-транспортни произшествия. Тя призова в деня, когато се провежда главната литургия, всеки да сведе глава и да запази минута мълчание, както и да се помоли за душите на загиналите при ПТП.  „В София литургията ще се отслужи тази неделя от 10:00 часа в храм-паметник а „Св. Ал. Невски“. Нека бъдем живи и здрави“, отправи пожелание Ботева.", "date": "2019.11.13", "title": "Над 17 хил. са съставените фишове през първите десет дни на акция \"Зима\""}
{"url": "http://epicenter.bg/article/Goranov--Balansiraniyat-byudzhet-e-udobniyat-instrument-za-preminavane-prez-eventualni-nesgodi/198703/2/0", "text": "Балансираният бюджет е удобният инструмент за преминаване през евентуални несгоди. Това каза министърът на финансите Владислав Горанов по време на дебата по бюджет 2020 г., предаде Агенция „Фокус“.   „Чуха се мнения, че твърде оптимистично виждаме развитието на икономиката. Бързам да отговоря на тези опасения“, каза той. Според него и при най-негативният сценарий ще може да се отбележи разумно бюджетно салдо, съобразено с критериите на Банката за развитие и растеж. Според него очакванията, че бюджетната рамка ще извършва структурни реформи са твърде амбициозни.", "date": "2019.11.13", "title": "Горанов: Балансираният бюджет е удобният инструмент за преминаване през евентуални несгоди"}
{"url": "http://epicenter.bg/article/Prokuraturata-na-RBalgariya-i-Asotsiatsiyata-na-bankite-sklyuchiha-Memorandum-za-satrudnichestvo/198709/2/0", "text": "Главният прокурор на Република България Сотир Цацаров и председателят на Управителния съвет на Асоциацията на банките в България (АББ) Петър Андронов сключиха Меморандум за сътрудничество между Прокуратурата и АББ. Това съобщиха от пресцентъра на Прокуратура на Република България. На подписването присъстваха и Иван Гешев, заместник-главен прокурор, и Теодора Петкова, главен изпълнителен директор на Уникредит. Документът предвижда оперативно сътрудничество между Прокуратурата и Асоциацията за противодействие на заплахите пред банковия сектор и икономиката като цяло, които произтичат от престъпления, свързани с информационните технологии, подправени документи и платежни инструменти. Предстои да бъде създаден механизъм за бърз обмен на информация и уведомяване на компетентните органи за предполагаеми закононарушения, свързани с банкови дейности. Предвижда се и провеждане на обучения по теми от взаимен интерес. Необходимостта от по-тясно сътрудничество между Прокуратурата и Асоциацията на банките бе обсъдена по време на срещата между ръководствата на двете институции, проведена през месец септември 2019 г. в Съдебната палата в София.", "date": "2019.11.13", "title": "Прокуратурата на РБългария и Асоциацията на банките сключиха Меморандум за сътрудничество"}
{"url": "http://epicenter.bg/article/Bratat-na-Ivan-Geshev-e-nachalnik-na-ohranata-na-Rumen-Radev-/198716/2/0", "text": "Братът на избрания за главен прокурор Иван Гешев е сред най-авторитетните служители на НСО и началник на охраната на президента Румен Радев, пише \"Галерия\"., цитирана от \"24 часа\".   Както повелява дискретността на професията му, Георги Стоименов Гешев избягва всякакви медийни изяви.    Аристократ по природа, интелигентен мъж, който държи на думата си, с ясен и изключително подреден и премерен изказ - така го описват колегите му. Именно от тях Гешев е сочен за образец на служител в системата. Вероятно това е и причината той да е в центъра на единствения филм, сниман досега за НСО, по повод кръгла годишнина на службата.    Негови подчинени припомнят, че Георги Гешев, който е изявен каратист, е бил плътно и до президента Георги Първанов. Дългогодишната му успешна кариера не се дължи на израстването на брат му в прокурорската йерархия. Напротив - неговият пробив в системата е в годините, когато Иван Гешев работи още като редови служител.    Парадоксът тук е, че точно Румен Радев, за чиято сигурност се грижи Георги, отказа да подпише указа за назначаването на Иван Гешев за главен прокурор. Сред мотивите на държавния глава за своето решение е това, че е номиниран само един кандидат за обвинител №1, което отнемало престижа и легитимността на главния прокурор. Радев подчерта, че очаква истинско състезание за високия пост, което няма нищо общо с любопитния факт, че братът на Иван Гешев е шеф на охраната му.    Докато бъде избран нов главен прокурор, а и след това основната отговорност за сигурността на президента ще продължи да носи шефът на охранителите му Георги Гешев.", "date": "2019.11.13", "title": "Братът на Иван Гешев е началник на охраната на Румен Радев, бил е плътно и до Георги Първанов"}
{"url": "http://epicenter.bg/article/Hero-Mustafa-otkri-zashtiteno-zhilishte-za-vazrastni-s-umstveni-uvrezhdaniya-v-Sliven/198718/2/0", "text": "„Проектите на добронамереност на Посолството на САЩ продължават да подкрепят България и българите“ – каза посланикът на САЩ Херо Мустафа по време на церемонията по откриването на новото защитено жилище за възрастни с умствени увреждания в град Сливен.    Възрастните хора със специални нужди сега имат възможността да живеят в ново жилище, създадено специално за тях, благодарение на Посолството на САЩ в партньорство с община Сливен.    Посланик Мустафа и кметът на Сливен Стефан Радев откриха нова двуетажна сграда в центъра на Сливен на стойност $265 000, предназначена да осигури защитено жилище за възрастни хора с умствени увреждания. Това жилище от семеен тип ще осигури домашна среда и ежедневни грижи на осем обитатели, които ще живеят в нея. Трима социални работници и трима трудотерапевти ще се грижат за обитателите.    Сградата се състои от пет спални, кухня и столова, четири бани, складови помещения и голямо перално помещение. Община Сливен предоставя цялата мебелировка и оборудване, като принос към този съвместен проект.    „Проектите на добронамереност на Посолството на САЩ продължават да подкрепят България и българите. Ние сме работили по проекти, свързани с множество детски градини и училища в този регион. В момента ремонтираме детска градина „Синчец“ недалеч от тук. Финансирали сме много проекти в цялата страна. Нашите съвместни усилия обединяват Посолството и общините в страната. Партньорите и съюзниците се подкрепят взаимно. Това ни прави по-силни,“ каза посланик Мустафа на церемонията по откриването.    От 2010 година насам правителството на САЩ е инвестирало над шест милиона долара в проекти в подкрепа на българските общности. Нашите проекти на добронамереност обединяват американски военни и български общини в осъществяването на тези важни проекти. По тази програма правителството на САЩ си сътрудничи и с неправителствени организации и местни български компании.", "date": "2019.11.13", "title": "Херо Мустафа откри защитено жилище за възрастни с умствени увреждания в Сливен"}
{"url": "http://epicenter.bg/article/Stoynev--Bih-se-radval-da-vidya-tol-sistemata--dano-samo-predi-tova-chovechestvoto-ne-kolonizira-Mars/198719/2/0", "text": "Много бих се радвал през тази година да видя прословутата тол система, дано само преди това човечеството не колонизира Марс.   Това каза зам.-председателят на ПГ на \"БСП за България\" Драгомир Стойнев по време на дебата по бюджет 2020 г., предаде Агенция \"Фокус\".   \"Преди малко бе споменато, че законопреоктът няма наименование. Съвсем нормално е, защото няма разлика между предишния и сегашния. В определени сектори има номинално увеличение на разходите, но за това няма конкретна статистика\", каза още Стойнев. \"С една дума липсата на реформи е очевидна. Няма как да се съгласим, че бюджетът не трябва да финансира реформи. Точно това е документът, който трябва да финансира политиките на правителството, ако желае разбира се, да прави реформи\", посочи още зам.-председателят на ПГ на \"БСП за България\".   Според него приоритетите са хубаво нещо. \"Един от основните е чакалнята на чакалнята за Еврозоната. Това показва колко нашите европейски партньори вярват в способностите на това правителство\", посочи Стойнев. Той попита как е възможно да имаме балансиран бюджет при една задаваща се криза.", "date": "2019.11.13", "title": "Стойнев: Бих се радвал да видя тол системата, дано само преди това човечеството не колонизира Марс"}
{"url": "http://epicenter.bg/article/MVnR--Navodneniya-prichiniha-kritichna-situatsiya-v-mnogo-oblasti-v-Italiya/198723/2/0", "text": "Проливни дъждове и бури, придружени от силни ветрове, на места със скорост до 113 км/ч, предизвикаха множество наводнения в почти цяла Италия. По информация на българското посолство в Рим ситуацията е критична в много области.    Най-засегнати са южните райони, като в някои градове е обявен „червен код“ за опасност.    Рекордно високо е нивото на водата във Венеция - 187 см., като това е най-високото ниво след наводнението през 1966 г. Пораженията след обилните валежи в града са тежки – освен потънали и изтласкани лодки до бреговете, водата е навлязла и вътре в базиликата „Сан Марко“. Съобщава се за два смъртни случая на остров Пелестрина.    В Матера училищата са затворени, улиците в града са наводнени, вода и свлачища кал са навлезли в домовете на много домакинства. В област Пулия след изключително силния вятър и вълните на йонийския бряг, достигащи над 5 метра, има множество изкоренени дървета и срутени покриви. В почти цялата провинция училищата са затворени, а в Лече достъпът до паркове е забранен.    Днес отново се очакват проливни и интензивни дъждове. Има проблеми с телефонните връзки. В някои райони на Южен Тирол през нощта е паднал сняг и снежната покривка на места достига до 40 см. Трафикът е силно затруднен.    Препоръчваме на българските граждани, пребиваващи в Италия или пътуващи за страната, да следят информациите за актуалната ситуация и по възможност да избягват засегнатите райони и най-вече Венеция и околностите.    При необходимост от съдействие българските граждани могат да се свържат с посолството ни в Рим на телефони: +39 06 3224640, +39 06 3224643, както и с генералното ни консулство в Милано на телефони: +39 02 84942941, +39 333 7826043.", "date": "2019.11.13", "title": "МВнР: Наводнения причиниха критична ситуация в много области в Италия"}
{"url": "http://epicenter.bg/article/Parlamentat-udalzhi-rabotnoto-si-vreme-do-priemane-na-Zakona-za-darzhavniya-byudzhet-na-parvo-chetene/198724/2/0", "text": "Парламентът удължи работното си време до приемане на Закона за държавния бюджет на първо четене, предаде Агенция „Фокус“.   Предложението направи председателят на Бюджетна комисия Менда Стоянова. „За“ него гласуваха 104 народни представители, „против“ – 24 и „въздържали се“ – 24, с което то бе прието.", "date": "2019.11.13", "title": "Парламентът удължи работното си време до приемане на Закона за държавния бюджет на първо четене"}
{"url": "http://epicenter.bg/article/Izvanredno-polozhenie-vav-Venetsiya-zaradi-prolivnite-dazhdove/198659/7/0", "text": "Обявиха извънредно положение във Венеция заради проливни дъждове и силния вятър, предаде Нова телевизия.   Венеция, традиционно изложена на лошо време, преживява период на т.н. “висока вода”.  Днес сутринта, по време на пиковия период, нивото на морската вода достигна 127 сантиметра, което съответства на предпоследното й критично ниво на заплаха.  В кадрите със снимки и видео от Венеция магат да се видят наводнения площад „Свети Марк“, където туристите с гумени ботуши се движат по мостовете.  Общо във Венеция в резултат на дъждове и приливи и отливи се оказаха наводнени 45% от повърхността й.    Властите препоръчват на местните да не напускат домовете си. Нивото на водата в прочутия италиански град се повиши до близо 190 сантиметра, а над 80 % от територията му е под вода.   Най-високото ниво, достигано досега е 194 см, през 1966 г. Под 1 метър вода е и площад Сан Марко. Лошото време и проливните дъждове създадоха сериозни проблеми в много части на Италия, като най-тежко засегнати са южните райони.    Синоптиците прогнозират трайно влошаване на обстановката през близките дни.   Лошото време, засегнало южните и централни райони на Италия, доведе до затварянето на училища, наводнения, падане на дървета и затваряне на пътищата, съобщава БГНЕС.    Днес Службата за гражданска защита обяви код “червено” в южните райони на Калабрия и остров Сицилия. В региона на Апулия е идентифициран код „оранжево“, а в други 10 италиански региона е „жълт“.    Спасителните служби призоваха гражданите да избягват пътища в близост до реки и морския бряг и да внимават за падащи дървета.    Въпреки многобройните сигнали към пожарните служби, не са установени критични ситуации. Няма съобщения и за пострадали.  Един от ударите на стихията е върху древния град Матера, който беше обявен за Европейска столица на културата за 2019 година. Един от съседните му градове е претърпял торнадо, вследствие на което има 50 намеси на пожарни отряди поради падането на дървета и електрически стълбове.    Властите на няколко провинции и градове в засегнатите от времето региони наредиха затваряне на училищата: днес ученици от Катания, Реджо-Калабрия, Бриндизи, Лече и Неапол не отидоха на училище.   ", "date": "2019.11.13", "title": "Извънредно положение във Венеция заради проливните дъждове"}
{"url": "http://epicenter.bg/article/The-Washington-Post--Tramp-predlozhil-sdelka-na-Erdogan-za-100-miliarda-dolara/198660/7/0", "text": "Днес ще се проведе среща между американския президент Доналд Тръмп и турския му колега Реджеп Тайип Ердоган във Вашингтон. Двамата ще обсъждат двустранните отношения и ситуацията в Сирия.   Преди да отпътува за Съединените щати турският президент заяви пред репортери, че един от ключовите въпроси ще бъде искането за екстрадиция на живеещия в Пенсилвания проповедник Фетхуллах Гюлен. Турските власти го обвиняват, че той стои зад опита за преврат от 15 юли 2016 г.   Анкара ще предостави на САЩ документи, за да се опита да ги убеди, че среща на американски представители със сирийския кюрдски командир Мазлум Кобани би била „грешка“. Според Реджеп Тайип Ердоган „не е възможно да се каже“, че „терористите“ са се изтеглили от планираната зона за сигурност в Северна Сирия. Той добави, че ще припомни на американския президент, че Вашингтон не е изпълнил постигнатото споразумение по въпроса.   Малко преди посещението американският Конгрес прие с огромно мнозинство документ, признаващ масовите убийства на арменци в Османската империя през 1915 г. за геноцид. Американски политици настояват на Турция да бъдат наложени санкции заради закупуването на руските ракетни комплекси С-400, води се и разследване срещу турската държавна „Халкбанк“, която е заплашена от глоба заради нарушаване на американските санкции срещу Иран. Смята се, че финансовата институция е съдействала за трансфер на около 20 млрд. долара към Иран.   Последната визита на Ердоган във Вашингтон за среща с американския президент беше през май 2017 г. Посещението беше белязано от сблъсъци между протестиращи и охраната на турския президент.    Междувременно The Washington Post съобщи, че президентът на САЩ Доналд Тръмп е предложил на турския лидер Реджеп Тайип Ердоган търговска сделка за 100 милиарда долара, както и „заобиколен път“ за разрешаване на ситуацията с руските противоракетни ракетни системи С-400. Според източниците на изданието тези предложения на американската страна са се съдържали в писмо, изпратено до Ердоган миналата седмица.    Според оценката на изданието, те вероятно ще „доведат до ярост“ поне част от американските законодатели, които подкрепиха налагането на санкции срещу Турция през октомври за военната й операция в Сирия.    По-рано президентската администрация на САЩ заяви, че Вашингтон „е обяснил“ на Анкара предпочитаните начини за разрешаване на ситуацията със С-400, като същевременно я е призовала да се откаже от използването на руско оръжие.    Съобщи се също, че Ердоган възнамерява да обсъди с Тръмп по време на посещението си във Вашингтон на 13 ноември доставките на американските системи за ПВО ЗРК «Пейтриът» .", "date": "2019.11.13", "title": "Тръмп и Ердоган се срещат във Вашингтон. Обсъждат ситуацията в Сирия"}
{"url": "http://epicenter.bg/article/Zapochna-ofitsialnoto-poseshtenie-na-vitsepremiera-Ekaterina-Zaharieva-v-Republika-Namibiya-/198663/7/0", "text": "Заместник министър-председателят и министър на външните работи Екатерина Захариева пристигна на летище “Хосеа Кутако” във Виндхук. Тя ще бъде на двудневно официално посещение в Република Намибия по покана на вицепремиера и министър на международните отношения и сътрудничеството г-жа Нетумбо Нанди-Ндаитва.    Захариева ще се срещне с президента на страната Хадж Готфрид Гейнгоб, с министри от кабинета и с граждани, завършили висшето си образование в България.    Българският първи дипломат ще се срещне за четвърти път със своя колега Нетумбо Нанди-Ндаитва. Двамата министри разговаряха през септември 2018 година в Монреал, Канада, по време на първата световна среща на жените външни министри, след това в рамките на 73-ата сесия на Общото събрание на ООН в Ню Йорк, както и по време на срещата Европейски съюз - Африкански съюз в Брюксел през януари т.г.    Очаква се Захариева да обсъди активиране на бизнесконтактите с Намибия, както и възстановяването на обучението на намибийски студенти у нас. За първите 6 месеца на 2019 г. взаимната търговия включва само български износ, който възлиза на 84.3 млн. щатски долара - основно акумулатори, медни руди и биологични продукти.    Република Намибия е с територия от 825 418 кв. км и население от 2 436 469 души. Граничи на юг с Република Южна Африка, на запад - с Ботсуана, на север - с Ангола, а на изток - с Атлантическия океан.    Страната е бивша немска колония до края на Първата световна война, известна под името Югозападна Африка. С мандат на Обществото на народите минава под администрирането на Южна Африка след края на войната и продължава така и след създаването на ООН. След дългогодишна съпротива, продължила повече от две десетилетия, в лицето на основната партия и дългогодишен двигател на борбата за независимост – партия СУАПО, през 1990 г. страната обявява своята независимост от Южна Африка, веднага след което е призната е от Република България, като на тържествата по повод независимостта присъства и българска делегация начело със зам.-председател на Народното събрание.    Посланик на България в Намибия от 2008 г. е Красимир Стефанов - със седалище в Претория. Във Виндхук е акредитиран и почетен консул - г-н Михаил Михайлов.    На 19.02.2009 г. в дома на почетния консул във Виндхук се създава официално Асоциация за българско-намибийска дружба. На учредителното събрание присъстват около двадесет местни граждани - бивши възпитаници на български учебни заведения отпреди независимостта на страната.    Намибия е благодарна и признателна за оказаната помощ от България в борбата срещу апартейда и за възможността намибийски студенти да получат образованието си в България. ", "date": "2019.11.13", "title": "Започна официалното посещение на вицепремиера Екатерина Захариева в Република Намибия "}
{"url": "http://epicenter.bg/article/Zhanin-Anies-poe-posta-i-d--darzhaven-glava-na-Boliviya/198669/7/0", "text": "След изненадващата оставка на Ево Моралес вицепрезидентът на Боливия Янине Аниес пое поста и.д. държавен глава на латиноамериканската страна, предава TACC, цитирана от Агенция \"Фокус\". „Тя зае вакантното място на председател на Сената и в съответствие с Конституцията по този начин заема и поста на президента. Да, тя легално встъпва в длъжност [на държавен глава]“, подчерта министърът на външните работи на Бразилия. Според дипломата ситуацията с признаването на Аниес е подобна на признаването на венецуелския опозиционен лидер Хуан Гуайдо. По-рано в социалната мрежа „Туитър“ Арауджо заяви, че не смята ситуацията в съседната държава за преврат. Според него опитът за фалшифициране на изборите лишава от легитимност властта на Ево Моралес.  САЩ също признаваха Аниес за и.д. президент на Боливия и очакват „с нетърпение да работим с нея“. Това съобщи във вторник изпълняващият длъжността помощник държавен секретар по западното полукълбо Майкъл Козак в „Туитър“. Агнес заяви по-рано , че поема задълженията на президент, и обеща да проведе нови избори възможно най-скоро. Преди това Камарата на сенаторите в парламента на Боливия не можа да събере кворум за извънредно заседание, свикано за обсъждане на политическата криза в страната. Моралес осъди решението на сенаторите, като отбеляза, че то е взето „от съучастници и с подкрепата на въоръжените сили и полицията, които потискат хората“.", "date": "2019.11.13", "title": "Янине Аниес пое поста и.д. държавен глава на Боливия"}
{"url": "http://epicenter.bg/article/Byudzhetat-za-2020-g--vliza-v-plenarnata-zala/198655/2/0", "text": "Парламентът ще обсъди на първо четене Законопроекта за държавния бюджет на Република България за 2020 г.    Това предвижда проектопрограмата на Народното събрание за тази седмица. Очакваният макроикономически ръст за периода 2020 - 2022 г. е около 3,3 процента за всяка от прогнозните години. Прогнозата е за запазване на икономическия растеж. Според прогнозата на финансовото министерство се очаква забавяне в стойността на инфлацията от около 2,1 процента годишно, спад на безработицата до 4 на сто в края на прогнозирания период.    Преди това депутатите ще прекратят пълномощията на народния представител от \"Обединени патриоти\" Атанас Стоянов, избран за кмет на Сандански.   ", "date": "2019.11.13", "title": "Бюджетът за 2020 г. влиза в пленарната зала"}
{"url": "http://epicenter.bg/article/Dnes-shte-e-predimno-oblachno--valezhi-ot-dazhd-shte-ima-glavno-v-yugozapadnata-polovina-ot-stranata/198656/2/0", "text": "Днес ще е предимно облачно. Валежи от дъжд ще има главно в югозападната половина от страната. Това съобщи за Агенция „Фокус” дежурният синоптик Мартин Славчев от Националния институт по метеорология и хидрология (НИМХ). Ще духа слаб до умерен югоизточен вятър. Максималните температури ще са между 16° и 21°, на места в Североизточна България ще достигнат до 23 - 24°. Атмосферното налягане е по-ниско от средното за месеца и ще продължи да се понижава. Над Черноморието облачността ще е значителна, но ще се задържи без валежи. Ще духа умерен изток-югоизточен вятър. Максималните температури на въздуха ще са между 17° и 20°. Температурата на морската вода е 17°. Вълнението на морето ще се усили до 3 бала. Над планините няма да е подходящо за туризъм. Ще е облачно и ветровито. Дъждовно ще е над Рило-Родопския масив и на места там количествата на валежа ще са значителни. По най-високите върхове на Рила и Пирин дъждът ще преминава в сняг. Вятърът ще е силен до бурен от юг. Максималната температура на височина 1200 метра ще е около 13°, на 2000 – около 6°.  ", "date": "2019.11.13", "title": "Днес ще е предимно облачно, валежи от дъжд ще има главно в югозападната половина от страната"}
{"url": "http://epicenter.bg/article/Mihail-Mikov--Rezultatite-na-BSP-na-tezi-izbori-sa-mrachni/198657/2/0", "text": "Резултатите на тези избори за БСП са мрачни и бодрото им отчитане като отлични от страна на ръководството е още по-неприятно. В над 100 общини БСП няма да може да направи самостоятелна група от общински съветници, защото ще има по един или двама съветници. Победите в четири областни града са безспорен успех, но не трябва зад тях да се скриват провалите. Само в 11 общини БСП ще има мнозинство в общинските съвети.    Това каза в сутрешния блок на БТВ бившият председател на БСП Михаил Миков, който коментира отминалите местни избори.   \"Мая Манолова постигна успех в София и това не може да се отрича. За мен обаче категорично партията трябва да издига свои кандидати за кметове. Има едно размиване на БСП в столицата и на няколко места столичната организация подкрепи десни кандидати за районни кметове. За мен най-тежките резултати на тези избори са тези, че над 50% от хората не излязоха да гласуват. Това трябва да стресне всички политически партии. На тези избори видяхме и опити за разправа с хората, които имат различно мнение с ръководството на БСП. Видяхме какво стана във Варна. Във Видин случаят също е специален. Има много клакьори около председателката Корнелия Нинова. Евродепутатът Иво Христов, който не е член на БСП, никога не е стъпвал във Видин, но в момента се опитва да дава решения на проблемите. Какво е бъдещето на Нинова - ще реши партията. По-големият въпрос е какво е бъдещето на БСП\", обяви Миков.", "date": "2019.11.13", "title": "Михаил Миков: Резултатите на БСП на тези избори са мрачни"}
{"url": "http://epicenter.bg/article/Kabinetat-obsazhda-sastoyanieto-na-darzhavnata-hazna--Dokladva-Vladislav-Goranov/198658/2/0", "text": "Какво е състоянието на държавната хазна до септември месец - това ще стане ясно днес. Финансовият министър Владислав Горанов ще отчете харчовете пред колегите си в Министерския съвет на редовното заседание, съобщава Нова телевизия.    Той вече обяви, че данъците се събират с добро темпо, но заради плащането на новите изтребители F-16 наведнъж се наложи финансовите планове на държавата да се променят.    На днешното си заседание кабинетът ще отпусне и допълнителни пари за справяне с щетите от бедствия. В миналогодишния бюджет бяха заложени 70 милиона лева за непредвидени ситуации. Общините обаче имат искания за около 4 пъти повече пари.", "date": "2019.11.13", "title": "Кабинетът обсъжда състоянието на държавната хазна. Докладва Владислав Горанов"}
{"url": "http://epicenter.bg/article/Menda-Stoyanova--Byudzhet-39-2020-shte-e-pitsa-s-parmezan-i-shunka/198661/2/0", "text": "Бюджетът за 2020 година ще е балансиран. Предвижда се дефицитът в края на другата година да бъде нула. Това е правилната политика - колкото изкарваш, толкова да харчиш. Разбира се има и други мнения, главно от БСП, но те се разминават фундаментално с икономическите виждания на ГЕРБ.    Това каза в сутрешния блок на БТВ депутатът от ГЕРБ и председател на бюджетната комисия в Народното събрание Менда Стоянова, която коментира параметрите на бюджета за следващата година.   \"Бюджет 2020 ще е пица с пармезан и шунка. Няма как да има равно разпределение на средствата. Повече средства ще има за работещите, развиващите се сектори, образование, здравеопазване. Това е една последователна политика по доходите на правителството. Бюджетните заплати изоставаха от заплатите в частния сектор и можеше да има отлив на кадри. Това е причината да има ръст с 10% на всички бюджетни заплати. Правителството категорично се е обединило около приоритета образование. 2016 година стартовата заплата на учителите е била малко над 600 лева. За 2020 година се предвижда тази заплата да е над 1000 лева\", разкри Стоянова.  \"В здравеопазването отново има ръст на средствата с близо 500 млн. лева. България е страната с един от най-висок достъп до професионално медицинско обслужване. Може би самата здравна система трябва да се промени, но що се отнася до парите те всяка година растат. Минималната работна заплата също ще се увеличи. Тя ще стане 610 лева. Следващата година според мен няма да има много излишъци, защото знаете, че имахме разходи за закупуване на нови самолети\", завърши тя.   ", "date": "2019.11.13", "title": "Менда Стоянова: Бюджет'2020 ще е пица с пармезан и шунка"}
{"url": "http://epicenter.bg/article/Yordanka-Fandakova-obyavi-s-kakvo-shte-se-zaeme-prez-noviya-si-mandat/198662/2/0", "text": "\"Изборите бяха много тежки. За съжаление, през цялото време се сблъсквахме с факта, че се подменяше разговорът за града, разговорът за идете за проектите за града с други теми, които нямаха нищо общо с изборите за кмет на София\", каза в студиото на сутрешния блок на БНТ кметът на София Йорданка Фандъкова.    Тя благодари на софиянци, че не са допуснали градът да бъде използван за други цели, за трамплин за лични политически амбиции и да не бъде тласнат към експерименти и хаос.    По време на кампанията се чуха доста критики срещу новия-стар кмет на столицата. Опонентът й, гражданският кандидат за кмет, Мая Манолова поиска касиране на изборните резултати.   „Съдът ще прецени какви са аргументите и дали има основания. Особено последната седмица преди балотажа, това състезание, се превърна в една битка със съвсем други цели. Стана ясно през това време, че Мая Манолова има съвсем друга битка, съвсем различни цели.  Тя ясно заяви своята позиция, още повече непрекъснато води битки на национално ниво и в момента продължава. Това е нейна тактика и стратегия и нейна работа. За мен са важни проектите за София. Когато някой загуби избори той оправдава своята загуба. Не за първи път се иска касиране на избора за кмет на София, със сигурност съдът е този, който ще реши този спор“, каза Фандъкова.   „Това, което се видя в тези избори е, че хората се интересуват от града, от неговото развитие, от възможността да имат добра работа. Децата им да бъдат добри детски градини и училища, да имат добър начин за придвижване\", продължи Фандъкова.   \"Правихме грешки и пропуски, но имаме конкретни промени. Продължаваме развитието на града. 1/3 от моя екип са нови лица\", разкри столичният кмет.    \"Надявам се на подкрепа от ВМРО и Демократична България в Столичния общински съвет. Разчитам на диалога и с Борис Бонев, но и с гражданите. За мен темата за чистия въздух не е слизала от дневен ред. Приехме програма с над 100 мерки, продължаваме изпълняването ѝ с конкретни действия\", разкри кметът на София.    \"Важно е партиите да се отворят към граждански квоти, към гражданите и по този начин да обновяваме идеите си\", каза Йорданка Фандъкова. Кметът е започнала работа по промяната в структурата на управление на СО. Предвижда се разделяне на сектор \"Транспортна инфраструктура\" и \"Транспорт\" в два сектора. Ще бъде създаден нов сектор - \"Дигитализация и инвестиции\". \"Разделям транспорта – на сектор Строителство и сектор Транспорт. Освен това ще създадем сектор Дигитализация на процесите в града. Досегашният изпълнителен директор на общинската дирекция за инвестиции Влади Данаилов ще я управлява. Надявам се много бързо да предвижим тази реформа, която е важна за хората и за бизнеса в София\", каза Йорданка Фандъкова пред БНТ.    Фандъкова е провела срещи с представители на всички политически сили в състава на новия общински съвет.    \"Оставам с протегната ръка за работа по конкретни проекти. Ще търсим подкрепа от партиите, с които програмите ни съвпадат. В същото време ясно заявих, че няма да допусна безпринципни договорки и постигане на лесна подкрепа за решенията. Няма да допусна да ми бъдат извивани ръцете. Няма да допусна да властват популистки идеи или някакви тесни партийни сметки и да превръщаме градът в залог\", каза столичният кмет.  Няма да допусна нечестни договори или да ми извиват ръцете.    Фандъкова не скри, че при изготвянето на бюджета за догодина очаква подкрепа от партиите в дясно. Разчитам на подкрепата на Борис Бонев, заяви Фандъкова.  Във вторник (на първото заседание на новия Столичен общински съвет – бел. ред.), обявих до месец, но ще бъда готова по-рано със структурната реформа в Столична община, съобщи още Йорданка Фандъкова.   ", "date": "2019.11.13", "title": "Йорданка Фандъкова: Няма да допусна да ми бъдат извивани ръцете!"}
{"url": "http://epicenter.bg/article/Petar-Ganev--Tryabva-poveche-sobstven-resurs-v-obshtinite-/198667/2/0", "text": "„И местната власт, и правителството осъзнават, че трябва повече собствен ресурс в общините“. Това заяви пред БНР Петър Ганев от Института за пазарна икономика. Вчера той изпрати отворено писмо до премиера Бойко Борисов, до вицепремиера Томислав Дончев и до финансовия министър Владислав Горанов за необходимостта от преотстъпване на част от приходите от облагането на доходите на хората на общините. Той настоява една пета от приходите от облагането на доходите автоматично да се преотстъпва на общините, за да има смислени местни политики.    „Това е първата най-възможна стъпка, оттам нататък вратата за бъдещ дебат е отворена“, каза Ганев в интервю за предаването „Преди всички“. Според него едни такива доходи биха дали предвидимост и постоянство на хоризонта, защото ще са ясни приходите и как може да се използват.    „Дискусията за повече ресурс в общините трябва да е дебат за регионите, а не дебат за вдигането на данъците. На следващо място е темата дали само облагането на имотите е достатъчно, за да има една успешна местна власт“, коментира той.    Според Петър Ганев обаче моментната система изглежда доста по-удобна, особено в краткосрочен политически хоризонт:    „По-добре е да имаш такива механизми, с които да държиш местната власт в по-голяма степен на ръчно управление, като в рамките на годината отпускаш допълнителни капиталови разходи към определени общини, а те няма как да извършват своята инвестиционна програма без такива допълнителни ресурси“.    Ганев е категоричен обаче, че от развиващи се региони могат да спечелят всички, в това число и всички политици. Според него политика, която би отпушила общини, за да станат успешни, може да има и политически позитиви за всяка партия.", "date": "2019.11.13", "title": "Петър Ганев: И местната власт, и правителството осъзнават - трябва повече собствен ресурс в общините"}
{"url": "http://epicenter.bg/article/Srokat-za-premahvaneto-na-predizbornite-plakati-izteche-/198668/2/0", "text": "Срокът за почистване на предизборните плакати изтече. Започват глобите. Плакати все още има по улиците в София. Освен по фасадите и стълбовете, има дори и по контейнерите.    Инспекторите от Столичен инспекторат продължават да обхождат улиците на София и да констатират кои са си махнали плакатите и кои - не.    956 плаката не са премахнати до този момент показва нашата проверка само за първите два дни от преброяването. Става въпрос за 10 партии, 1 коалиция, 2 инициативни комитета и няколко независими кандидата. Това каза Иво Пенев, началник на сектор \"Контрол на рекламната дейност\", Столичен инспекторат, предаде БНТ.    Най-много нарушения има в \"Младост\", \"Връбница\" и \"Красна поляна\". Партия \"Атака\" има 358 броя изоставени агитационни материали, БСП - за България са със 184. Плакати има и на \"Демократична България\", ВМРО, ГЕРБ/СДС, партия \"МИР\" и др.    Глобите са от 1000 до 5000 лева.", "date": "2019.11.13", "title": "Срокът за премахването на предизборните плакати изтече, глобите стигат до 5000 лева"}
{"url": "http://epicenter.bg/article/Oshte-dvama-novi-deputati-v-NS-na-myastoto-na-izbrani-kmetove-/198672/2/0", "text": "Поредна рокада в състава на парламента гласуваха депутатите в началото на днешното пленарно заседание.    Причината – няколко от народните представители спечелиха битката за местна власт, а за да седнат в кметските столове, трябва да бъдат прекратени депутатските им правомощия. Общо седем са народните избраници, които напуснаха депутатските банки, шестима от тях - за да станат градоначалници, а един - общински съветник.  Днес клетва положи Данка Зидарова-Люртова, която става народен представител от ГЕРБ, избран от 17 МИР-Пловдив. Тя влиза на мястото на Христо Грудев, който спечели изборите за кмет на Асеновград.    Депутатите гласуваха и оставката на Атанас Стоянов от ВМРО, който напуска  законодателния орган, за да стане градоначалник на Сандански.    С най-много избрани депутати за кметове са БСП. Денчо Бояджиев ще управлява Разград, Станислав Владимиров – Перник, Пенчо Милков става кмет на Русе, а Йордан Младенов на Пещера. Народните представители освободиха от длъжност и депутата от левицата Анелия Клисарова, която остана трета във вота за Варна, но ще бъде част от Общинския съвет в морската ни столица.", "date": "2019.11.13", "title": "Още двама нови депутати в НС на мястото на избрани кметове "}
{"url": "http://epicenter.bg/article/Mihaylova--Za-provezhdane-na-uspeshna-politika-e-nuzhen-dobar-sinhron-mezhdu-natsionalno-i-evropeysko-niv/198673/2/0", "text": "По време на двудневното посещение участниците от Разградска област имаха възможността да се запознаят с функционирането на Европейския съюз, с работата на Европейския парламент, да разгледат Брюксел и да се срещнат с представителите на Движението за права и свободи. Говорейки за работата на парламентарната група „Обнови Европа“, част от която е Движението за права и свободи, Искра Михайлова отбеляза, че „Делегацията на ДПС е една от традиционно силните, предвидими и уважавани делегации, защото се отличаваме с това, че няма разлика между нашите декларации и действия тук в Брюксел и в България“. Евродепутатът добави, че именно заради авторитета на ДПС както в “Обнови Европа”, така и в Европейския парламент, и заради доверието към неговите представители е имала възможността да бъде избрана за заместник-председател на група „Обнови Европа“ с най-голям брой гласове, а от тази седмица - и за заместник-председател на тематичен форум по инвестиционна политика в рамките на парламентарната група. „Една от важните дискусии, която ни предстои е тази за многогодишната финансова рамка и аз изпитвам известни притеснения относно позицията на българското правителство да продължаваме по стария начин. Разпределянето на средства по европейски програми само по себе си вече не е достатъчно. Предстои ни критична година, през която за България ще е важно да търсим нови партньорства и помощта на местните власти, за да идентифицираме правилно нуждите от финансиране и да работим активно и синхронизирано, както на европейско, така и национално равнище, за да получим адекватна подкрепа“, подчерта Искра Михайлова.", "date": "2019.11.13", "title": "Михайлова:За провеждане на успешна политика е нужен добър синхрон между национално и европейско ниво"}
{"url": "http://epicenter.bg/article/Yotova-gost-na-chestvaneto-za-100-godini-na-Natsionalniya-sayuz-na-trudovo-proizvoditelnite-kooperatsii/198679/2/0", "text": "Днес, 13 ноември, вицепрезидентът Илияна Йотова ще бъде гост на тържественото отбелязване на 100-годишнината на Националния съюз на трудово-производителните кооперации. Това съобщиха от прессекретариата на президента.   Юбилейният концерт-спектакъл ще се състои в 18.00 часа в „Сити Марк Арт Център“ (бул. „Янко Сакъзов“ 30).", "date": "2019.11.13", "title": "Йотова ще е гост на честването за 100 г. - Национален съюз на трудово-производителните кооперации"}
{"url": "http://epicenter.bg/article/Vanshno-ministerstvo-na-Azerbaydzhan-udostoi-Ilhan-Kyuchyuk-s-pocheten-orden-/198682/2/0", "text": "Евродепутатът от ДПС/Обнови Европа Илхан Кючюк бе удостоен с почетния орден на външно министерство на Република Азербайджан (Centenary Medal). Официалната церемония се проведе в Брюксел на 12 ноември 2019 г. Юбилейният медал по случай 100-годишнината на азербайджанската дипломация бе връчен на българския евродепутат от посланика на Азербайджан в Брюксел Н. Пр. Фуад Исгандаров. Посланикът награди Кючюк за активната му дейност в насърчаването и развитието на двустранните отношения между Република Азербайджан и Република България. „Азербайджан е важен съюзник на ЕС, който през годините се утвърди и като стратегически енергиен партньор на ЕС. Политическите отношения между България и Азербайджан са отлични и се подкрепят от политически диалог на високо ниво. Страната е основният външнотърговски партньор на България и ЕС в региона на Южен Кавказ. Но въпреки това, сегашното ниво на взаимен търговски оборот не отразява нито потенциала на икономическото ни сътрудничество, нито стратегическия и приятелския характер на нашите двустранни политически отношения. Ние имаме потенциала да си сътрудничим по много направления като туризъм, земеделие, образование и култура и занапред ще работя в тази посока.“, заяви Кючюк по време на церемонията. Последните години Илхан Кючюк работи за всеобхватното подобряване и укрепване на връзките между ЕС и Азербайджан като в Европейския парламент е член на групата „Приятели на Азербайджан“. През 2015 г. Кючюк бе домакин на събитие в Европейския парламент, представящо първите Европейски игри, които се проведоха по-късно през годината в страната. През пролетта на 2019 г. бе удостоен и с почетния орден на Народното събрание на Република Азербайджан (Milli Mejlis) за активната му дейност в развитието на двустранните отношения между парламента на Азербайджан и Европейския парламент.", "date": "2019.11.13", "title": "Външно министерство на Азербайджан удостои Илхан Кючюк с почетен орден "}
{"url": "http://epicenter.bg/article/Vanya-Grigorova--Do-2060-g---dve-pensii--sa-po-malko-ot-edna/198695/2/0", "text": "Наложително е преизчисляване на пенсиите, категорично заяви пред БНР Ваня Григорова, икономически съветник на КТ „Подкрепа“. Според експерти от НОИ обаче държавата няма възможност да направи това. Григорова обясни защо - за преизчисляване на парите за старост са необходими между 500 и 600 млн. лв. годишно, а финансистите твърдят, че държавата няма такава възможност. Ваня Григорова обясни, че ако пенсиите не се преизчислят, двама души с еднакъв трудов стаж, работили едно и също нещо, но пенсионерали се - единият през 2010 г., а другият - през 2019 г., ще продължат да получават драстично различни пенсии.   „Ако говорим за частните пенсионни фондове, които се предвиждат като някакъв компенсаторен механизъм за недофинансираната държавна система – това няма как да се случи и не само за първите пенсионери. През 2016 г. НОИ публикува актюерски доклад и там може да се види как „две пенсии“ са по-малко от една. Данните на КФН показват каква е доходността и как не е възможно за огромната част от хората да получават дори толкова, колкото биха получили от НОИ. До 2060 г. са разчетите, публикувани в доклада. До 2060 г. „две пенсии“ от частен фонд са по-малко от една“, коментира Григорова в интервю за предаването „Преди всички“. Тя припомни, че когато преди години президентът на КТ \"Подкрепа\" Димитър Манолов е огласил сумата, която получава месечно висш мениджър в пенсионен фонд, синдикалистът бил заплашен със съд. Григорова каза още, че не се приемат предложенията на синдиката хората, които управляват по същество нашите пари в частните пенсионни фондове да декларират доходите си пред Сметната палата така, както го правят членовете на борда на НОИ.   Според нея системата е сбъркана. Частните фондове не са създадени за това хората да получават по-високи пенсии, а да осигуряват печалба на някого, категорична е тя.    В двата законопроекта за възрастните хора, които днес ще се гледат в социалната комисия, няма почти нищо, което да заслужава да се отделя в отделен законопроект, отбеляза Ваня Григорова. Според нея, ако депутатите искат да увеличат социалните помощи за възрастните хора, могат да го направят през Закона за социалното подпомагане.    „Сега, за да се покажат като защитници на възрастните, го отделят в отделен закон. Това е чист популизъм“, категорична е тя.    Според Григорова депутатите реално нищо не искат да направят. По думите ѝ отделянето на различни групи български граждани в отделни закони е изключително порочно.    Ваня Григорова смята, че е възможно депутатите да се договорят за минимална пенсия от 250 лева. „Управляващите трябва да покажат, че техните поддръжници в Народното събрание има смисъл да бъдат там“, обясни тя.    Григорова коментира и въглищните централи и попита какво ще се случи с работещите в тях след затварянето им.   „Нека ги затворим – какво правим след това? Кога ще дадем отговор на този въпрос, след като десетки хиляди хора ще останат без работа. Това има потенциала да обезлюди целия район от Стара Загора до южната граница“, каза Григорова. Тя подчерта, че в програмата „Визия за България 20-30“ с 10-годишен хоризонт трябва да се заложат мерки за алтернативна заетост и алтернативни източници на електроенергия. Националната програма по никакъв начин не маркира дори този огромен проблем, отбеляза икономическият съветник на КТ „Подкрепа“.  ", "date": "2019.11.13", "title": "Ваня Григорова: До 2060 г. „две пенсии“ от частен фонд са по-малко от една"}
{"url": "http://epicenter.bg/article/Nyu-York-tayms--Ispanskiyat-premier-napravi-zavoy-na-180-gradusa/198680/7/0", "text": "Управляващата в Испания Испанска социалистическа работническа партия сключи коалиционно споразумение с противопоставящата се на строгите бюджетни икономии формация \"Подемос\", за да опита да състави правителство след вторите за седем месеца парламентарни избори, завършили отново без категоричен резултат, отбелязва \"Гардиън\", цитира Новини.бг   Вестникът коментира, че въпреки това двете формации ще трябва да разчитат и на подкрепата на някои от по-малките партии в Испания, включително на баските и каталунските националисти, и допълва, че несъмнено от това ще се възползват Народната партия и партия \"Вокс\" като аргумент, за да ги атакуват.    Десните политически сили в Испания неведнъж са обвинявали Санчес, че е твърде мек към движението за независимост в Каталуния и че проявява прекалено голяма признателност към каталунските сепаратистки партии, които са му помогнали преди година с подкрепата си за успешния вот на недоверие, в резултат на който падна от власт предишното правителство на Испания, което беше на Народната партия.    Испанският премиер сключи управленско споразумение с лявата \"Подемос\", разбивайки безизходицата в преговорите за формиране на правителствена коалиция, пише \"Дейли телеграф\" и също отбелязва това, че въпреки споразумението коалиционните партньори пак няма да имат достатъчно депутати в парламента за мнозинство поради резултата от парламентарните избори в неделя. Вестникът коментира, че в сключеното вчера споразумение е подчертана важността на теми като повишаване на заетостта, обществените услуги и пенсиите. \"Дейли телеграф\" обаче допълва, че то е твърде неясно, що се отнася до въпроса за Каталуния, тъй като в него е записано единствено, че \"ще се търсят формули за разбирателство, които обаче да са строго в рамките на конституцията\".    \"Ню Йорк таймс\" определя сключеното споразумение като внезапен завой на 180 градуса от страна на премиера Педро Санчес, тъй като преди той е отказвал да се коалира с \"Подемос\", и отбелязва, че решението му е било взето два дни, след като изборите в неделя са отслабили позициите му.    Вестникът коментира, че като цяло тези избори са отрезвяващо предупреждение за каращите се помежду си леви партии в Испания, че положението им не се подобрява, и затова са ги мотивирали да загърбят различията си и да се помирят.    Германският делови ежедневник \"Ханделсблат\" отбелязва, че след последните избори през април такава коалиция е изглеждала невъзможна, но сега тя е станала факт само за часове. Според изданието коалицията е станала факт за рекордно малко време, само 48 часа, и то посочва, че това само показва колко голям е натискът да бъде съставена коалиция. \"Ханделсблат\" допълва, че поне публично Санчес и лидерът на \"Подемос\" Иглесиас са преодоляли спорните въпроси помежду си чрез обединяването си единствено около конкретното съдържание на програма за управление.    Испанският \"Паис\" също акцентира върху краткия срок, в който е било сключено споразумението. Изданието съобщава в англоезичната си версия, като се позовава на източници от Испанската социалистическа работническа партия, че преговорите между социалистите и \"Подемос\" са започнали в понеделник вечерта в пълна тайна. Според източниците на изданието сега когато споразумението вече е факт, ще се водят преговори с другите политически формации, подкрепили успешния вот на недоверие срещу бившия премиер Мариано Рахой миналото лято, ход, след който на власт дойде социалистът Санчес.    Изданието допълва, че още вчера сутринта председателят на Баската националистическа партия Андони Ортусар е изразил готовност да бъде възроден блокът от съюзници, обединил се за свалянето на Рахой и идването на власт на Санчес. Този блок включва партии, подкрепящи каталунската независимост, отбелязва \"Паис\".", "date": "2019.11.13", "title": "Ню Йорк таймс: Испанският премиер направи завой на 180 градуса"}
{"url": "http://epicenter.bg/article/Navodnenieto-vav-Venetsiya-vze-dve-zhertvi/198696/7/0", "text": "Бури и наводнения връхлетяха водещите туристически дестинации в Италия - Венеция, Матера и Капри, обобщават Франс прес и АНСА.    Градът на Каналите беше наводнен при безпрецедентното за последните 53 години покачване на нивото на водата във Венецианската лагуна, допълва БТА. То достигна 187 сантиметра и така се доближи до историческия рекорд, поставен на 4 ноември 1966 г., когато то беше 194 сантиметра.    Две са вече жертвите на наводненията във Венеция, съобщава италианската телевизия Скай Ти Джи 24. Едната жертва е загинала в следствие на токов удар в наводнената си къща.   Обстановката в града се влоши от бурния вятър с пориви от 100 километра в час вчера вечерта и от проливния дъжд. 80 процента от Венеция се оказа наводнена, включително централния площад Сан Марко и едноименната базилика.    Кметът на града Луиджи Бруняро написа в Туитър, че градът се нуждае от помощта на всички, за да се справи с онова, което е ясна последица от климатичните промени. Той обиколи с лодка площад Сан Марко, който е под метър вода. Съгражданите му пък наблюдаваха бедствието от прозорците на домовете си и следяха обстановката по интернет.    Училищата в града са затворени, не работят телефоните.    Покачващата се вода заля терасите на кафенетата, отнесе маси и столове по улиците. Мостчетата пред хотелите покрай Големия канал бяха пометени от вълните и клиентите, пристигащи с водни таксита, бяха принудени да влизат през прозорците на първите етажи.    Отчетеното ниво на водата от 187 сантиметра не означава обаче, че в целия град то е едно и също. Средното ниво за града при това наводнение беше между метър и 130 сантиметра.    Управата на базиликата Сан Марко организира наблюдение през цялата нощ, за да следи с колко се покачва водата. Според предстоятеля Пиерпаоло Кампострини подобно наводнение се е случвало само пет пъти в историята на базиликата, издигната през 828 г. и възстановена след пожар през 1063 г. Три от тези наводнения обаче са станали през последните 20 години, като последното беше миналата година, което поражда безпокойствие.    Венеция всяка година е обхващана от феномена наречен Акуа Алта, или Висока вода. Това става през есента и пролетта. За да се защити градът от бедствието в процес на реализация е проектът Мойсей. Работите по него започнаха още през 2003 г., но имаше много закъснения заради оскъпяването на строителните дейности и злоупотреби. Проектът предвижда поставянето на 78 плаващи диги, които ще се вдигат, за да затварят лагуната в случай на покачване на водата в Адриатическо море.    Очаква се днес високата вода да започне да намалява и градът да започне да се справя с последиците от наводнението.", "date": "2019.11.13", "title": "Наводнението във Венеция взе две жертви"}
{"url": "http://epicenter.bg/article/Unikalna-operatsiya--Otstraniha-1-kg-tumor-ot-mozaka-na-mazh/198728/2/0", "text": "Преди броени дни в Клиниката по неврохирургия на УМБАЛ „Св. Иван Рилски“ беше направена уникална не само за България, но и в световен мащаб операция.    Тумор с тегло над 1 килограм беше отстранен от мозъка на 41-годишен пациент. До момента в света има описани само няколко подобни случая.    Преди да дойде в болницата, пациентът е консултиран с наши и чужди специалисти, които изразяват мнение, че болестта е в твърде напреднал стадий и рисковете от хирургичното лечение са огромни.    След внимателно обсъждане екип, съставен от различни специалисти от УМБАЛ „Св. Иван Рилски“, решава да поеме риска и да даде шанс за живот на пациента.    В момента мъжът се чувства добре и се възстановява успешно в Клиниката по неврохирургия.", "date": "2019.11.13", "title": "Уникална операция: Отстраниха 1 кг тумор от мозъка на мъж"}
{"url": "http://epicenter.bg/article/Otkriha-izlozhba-za-balgarskite-chitalishta-v-sartseto-na-Parizh/198729/2/0", "text": "На 12.11.2019 г. по време на Генералната асамблея на ЮНЕСКО, в Българския културен институт (БКИ) в Париж беше открита изложбата „Българските читалища на границата между Европа и Азия“. Тази изложба е създадена по инициатива на Университета по библиотекознание и информационни технологии (УниБИТ) с активното съдействие на Регионалния център за опазване на нематериалното културно наследство в Югоизточна Европа под егидата на ЮНЕСКО със седалище град София. Партньори на двете институции в това начинание са Националната библиотека „Св. св. Кирил и Методий“ и Съюзът на народните читалища. На откриването присъстваха Н.Пр. г-н Ангел Чолаков – извънреден и пълномощен посланик на Република България във Франция, който е и Постоянен представител на България в ЮНЕСКО, г-жа Десислава Бинева – директор на БКИ в Париж, г-н Венцислав Събев – Президент на Центъра „Джон Нокс“ в Женева Швейцария, както и г-жа Йорданка Костадинова, президент на популярната във Франция културна организация „ArtAvenir“.   От България официални гости на събитието бяха членовете на Политическия кабинет на министъра на културата г-н Боил Банов – г-жа Ваня Бедрова и доц. Венцислав Велев. УниБИТ беше достойно представен в лицето на неговия ректор проф. Ирена Петева, Председателя на Общото събрание и Директор на Института по информация и сигурност проф. Стоян Денчев и д-р Диана Стоянова – директор на Академично издателство „За буквите – О писменехь“ и др.   Приятна изненада за организаторите беше присъствието на повече от 70 гости от Хърватска и Словения, пред които д-р Стоянова разказа за създаването и развитието на този уникален български феномен – читалището.   Всички присъстващи на събитиеито бяха впечатлени от изложбата, която представя по оригинален начин богатото нематериално културно наследство от района на Югоизточната граница и по-специално съхранените обреди, ритуали и традиции на територията на няколко погранични общини като: Малко Търново, Царево, Болярово, Елхово, Тополовград, Свиленград и др. Фокусът на изложбата пада върху читалищата в този регион, които са едни от главните пазители и съхранители на богатото нематериално културно наследство на България. Устояли на времето и повратностите в историческото минало на българския народ – те и днес имат ключова роля за формирането и съхраняването на езика, културната памет и националната идентичност на българите.   Идейната концепция за изложбата се базира и на решението, което беше взето в края на 2017 г., по време на 12-ата сесия на Междуправителствения комитет, българските читалища да бъдат вписани в Регистъра на ЮНЕСКО на добрите практики за опазване на нематериалното културно наследство. Това още веднъж показва значимата роля на тези специфично български културни средища и добрия им пример в световната културна практика.   Изложбата беше подготвена на три езика: български, немски и френски, и през изминалите месеци беше успешно представена както в редица градове в България, така и в престижни културни институции в чужбина.", "date": "2019.11.13", "title": "Откриха изложба за българските читалища в сърцето на Париж"}
{"url": "http://epicenter.bg/article/Karakachanov-shte-otkrie-pametnika-na-Deveta-Plevenska-diviziya/198730/2/0", "text": "Министърът на отбраната Красимир Каракачанов ще открие паметника на Девета пехотна Плевенска дивизия в Плевен на 16 ноември, събота. Мемориалът е първият от такъв мащаб, издиган през последните 75 години и посветен на една от най-големите победи на Българската армия през Първата световна война – битката при Дойран.    На тържествената церемония ще присъстват и представители на ръководството на Щаба на отбраната, командири на видовете въоръжени сили, представители на местната власт, депутати, дарители, членове на инициативния комитет за издигане на паметника.    Тържествата в Плевен ще започнат в 10,45 ч. на площад „Възраждане“ с изпълнения на военни духови оркестри и демонстрация на строеви хватки с оръжие. В 11,30 ч. участниците ще се отправят към площад „Свободата“, където в 12 ч. ще се състои официалният ритуал по откриване на паметника на Девета пехотна Плевенска дивизия.    Мемориалът представлява архитектурно художествена композиция от пет скулптури - на ген. Владимир Вазов и четирима от неговите войници. Министърът на отбраната Красимир Каракачанов е патрон на инициативата за изграждането на паметника. Министерството на отбраната активно участва в осигуряването на финансови и материални средства за изработване на скулптурните композиции. С лични дарения се включиха и народни представители, общественици, политически партии и граждани, в това число и министърът на отбраната Красимир Каракачанов.    ***         ", "date": "2019.11.13", "title": "Каракачанов ще открие паметника на Девета Плевенска дивизия"}
{"url": "http://epicenter.bg/article/Pernik-shte-bade-na-12-chasov-voden-rezhim---voda-shte-ima-samo-noshtem/198731/2/0", "text": "Перник ще бъде на 12-часов воден режим. Това стана ясно след спешна среща на кмета на града с ВиК-дружеството, съобщи БТА. Водата ще се спира от 8 сутринта до 20 часа вечерта. До режима се стигна, след като стана ясно, че основният водоизточник на Перник и региона - язовир „Студена”, е загубил огромна част от обема си. По думите на кмета Станислав Владимиров, макар и неокончателен, това е най-вероятният вариант за ограничение на водоползването, който той ще разпише. Ще се следи разходът от язовира и спрямо показателите е възможна промяна на режима.    Предложено е извънредно водоснабдяване от язовир \"Долна Диканя\", като водите му бъдат насочени към язовир \"Студена\", заяви управителят на \"В и К\" Иван Витанов. Този вариант обаче е свързан с много условности, защото предстои да се изследва качеството на водата и дали е годна за консумация. Водното количество в \"Долна Диканя\" е 4,7 млн. куб.м и може да послужи като буфер, поясни кметът Владимиров. Той е получил уверения, че в рамките на месец, месец и половина, ако качеството на водата позволява, е възможно свързване с радомирския водопровод и по обратен път с помпена станция водата да отиде в пречиствателната станция и в язовир \"Студена\". Премиерът Бойко Борисов се е обадил на пернишкия кмет веднага след заседанието на Министерски съвет и е обещал съдействие, съобщи Владимиров.  Перничани ще потърсят помощ от други В и К дружества за допълнителни аварийни екипи, защото един от големите проблеми са безбройните аварии на територията на общината. В периода, в който няма да има вода, да се извършват ремонти, за да намалим този огромен обем, който в момента изтича по улиците на Перник, каза кметът.  В графика за водния режим има риск високите квартали да са с нарушено водоподаване, каза също Владимиров. По думите му ще бъде направена разстановка как тази ситуация да бъде преодоляна и част от жителите на общината да не са ощетявани.  Нямаме друга алтернатива, освен воден режим на този етап, категоричен е кметът. По думите му Перник може да бъде изправен пред хуманитарна криза.  Ще изискаме средства от МОСВ за пречиствателната станция, които да бъдат отпуснати в спешен порядък, както и спешно съдействие от няколко министерства, посочи Владимиров.  Освен това всички водохващания във Витоша ще бъдат проверени и насочени към \"Студена\".", "date": "2019.11.13", "title": "Перник ще бъде на 12-часов воден режим - вода ще има само нощем"}
{"url": "http://epicenter.bg/article/parlamentat-odobri-na-parvo-chetene-darzhavniya-byudzhet-za-2020-g-/198732/2/0", "text": "Със 126 гласа \"за\" и 92 \"против\" парламентът одобри на първо четене държавния бюджет за 2020 г., предаде репортер на Агенция \"Фокус\". В актуализираната бюджетна прогноза са представени средносрочните икономически перспективи и приоритети на правителството, както и основните параметри на бюджетната рамка за следващата година.   Запазва се въведеният с АСБП за периода 2019-2021 г. нов подход за включване в съдържанието на прогнозата на повече информация при представянето на разходните политики с акцент върху ключовите индикатори за измерване на степента на изпълнението им.  Ключови цели продължават да бъдат запазването на фискалната устойчивост и провеждането на последователна, прозрачна и предвидима фискална политика, която да допринася за подобряване на бизнес средата, насърчаване на инвестициите и стимулиране развитието на трудовия пазар за постигане на икономически растеж и заетост, придържайки се към общите правила на ЕС.   Запазват се целите за бюджетното салдо, заложени в средносрочната бюджетна прогноза (СБП) за периода 2020-2022 г. - достигане до балансирана бюджетна позиция през 2020 г. и запазването й през следващите години. Целта за постигане и поддържане на балансиран бюджет остава непроменена в продължение на няколко поредни цикъла на подготовка на бюджета.", "date": "2019.11.13", "title": "Парламентът одобри на първо четене държавния бюджет за 2020 г."}
{"url": "http://epicenter.bg/article/Do-kraya-na-godinata-100--ot-zemedelskite-i-gorski-teritorii-shte-imat-kadastralni-karti-/198735/2/0", "text": "Резултатът от одита на ЕК за биологичното разнообразие предопределя как ще подкрепяме това производство следващата година. Това каза министърът на земеделието, храните и горите Десислава Танева в отговор на депутата от БСП Георги Стоилов по време на изслушването си на Комисията по земеделие, предаде репортер на Агенция „Фокус“.   „След юни работим по един екшън план по отношение на изпълнение на препоръката на различни органи, национални и европейски относно биологичното производство в България, който съдържа различни мерки. Една от мерките е завишен контрол на надзорните лица и на операторите. В тази връзка наистина бяха и все още продължават, макар и към финала си извършени значително по-голям наброй проверки на оператори и е факт, че в различните оператори бяха открити недопустими като съдържание и като вид за биологичен начин на производство, остатъци на различни препарати. Всичко, което е приключено като процедура е предоставено на Държавен фонд „Земеделие“ за спиране на подпомагането и отменате ноа съответните сертификати. Когато финално приключим, няколко случая се чакат, ще изнесем публична информация за броя на операторите. Освен това искам да подчертая, че изборът на тези оператори беше направен от така наречените най-рискови като вид култура“, посочи още министърът.   Тя отчете, че предстои одит през ноември месец от ЕК на тема биологично производство. „Резултатът от този одит на практика предопределя как ще подкрепяме биологичното призводство следващата година“, каза още Танева.   Започва мониторинг за замърсяване върху площите на загробване на свинете, засегнати от африканската чума, каза министърът на земеделието, храните и горите в отговор на въпрос на депутата от БСП проф. Светла Бъчварова - Пиралкова за биосигурността по време на изслушването си на Комисията по земеделие.   „Този мониторинг следва да го извършват общините, на чиято територия са площадките на загробване. Контролира се от РИОСВ“, обясни още Танева.   „По отношение на епизоотията и за това, което се случи със засегнатите свине – общо 140 хил. наброй, екарисажи не се използвани инсинератори не са използвани поради няколко причини. Първо, мнението на Центъра за оценка на риска е, че всяко разкарване на заразена маса крие риск от заразяване на пътната артерия. Второ, поради изричното настояване на всяка браншова организация. Никога не е стоял въпросът освен по медиите за ползването на тези средства за унищожаване на засегнатите свине. Нещо повече, справката за всички страни членки на ЕС – 11 наброй, в които имаше практика за унищожаване на засегнати животни при такива обеми, винаги е ставал със загробване. Разбира се, той е по определен ред и по съгласуване с МОСВ“, поясни още Танева.", "date": "2019.11.13", "title": "Танева: От одита на ЕК за биологичното разнообразие зависи как ще подкрепяме това производство"}
{"url": "http://epicenter.bg/article/Andrea-Bocheli-zashtiti-obvineniya-v-seksualen-tormoz-Plasido-Domingo/198734/10/0", "text": "Италианският тенор Андреа Бочели защити легендарния оперен певец Пласидо Доминго, като каза, че е \"абсурдно\" да бъдат отменяни негови сценични изяви заради обвинения в сексуален тормоз, които не са доказани, предаде Асошиейтед прес, цитира Новини.бг    \"Ужасен съм какво се случва с този невероятен изпълнител - каза Бочели. - Не разбирам това. Утре някоя жена може да реши да каже \"Андреа Бочели ме задиряше преди 10 години\" и от този ден никой няма да иска да пее повече с мен, оперите вече няма да ме търсят. Това е абсурдно\".    Три американски музикални компании отмениха изяви на Пласидо Доминго след обвиненията за сексуален тормоз, отправени от няколко жени. Той самият се оттегли от изпълнения в нюйоркската опера \"Метрополитън\" и от длъжността генерален директор на Лосанджелиската опера.    Пласидо Доминго отхвърля обвиненията, като ги определя като \"просто неточни, по много начини\".    Бочели е най-изтъкнатият изпълнител, обявил се в защита на испанската оперна звезда. Той каза също, че хората трябва да правят разлика между морала и артистичността и таланта. Освен това, ако се отправят обвинения за престъпление, хората не трябва да осъждат, докато не бъде произнесена присъда.    Пласидо Доминго продължава да пее в Европа.", "date": "2019.11.13", "title": "Андреа Бочели защити обвинения в сексуален тормоз Пласидо Доминго"}
{"url": "http://epicenter.bg/article/Hilari-Klintan--Iskam-da-pregarna-Megan--/198742/10/99", "text": "Всеки ден научаваме новини за Меган Маркъл – противоречивата снаха в кралското семейство, чийто живот никога няма да бъде същият, след като се превърна в дамата на сърцето на заклетия ерген принц Хари.   Вече трета година медийният интерес към бившата актриса не стихва. Тя често бива нападана, а журналистите спекулират с най-болезнената тема за нея – семейството ѝ отвъд Океана. Въпреки че Меган запазва великодушно мълчание и не коментира болезнените удари на пресата, те определено имат негативно отражение върху душата ѝ. Едно от доказателствата за това е битката, която любимият ѝ Хари започна с някои британски издания.   Припомняме ви, че той се обърна към съда, за да потърси справедливост за съпругата си. Днес научаваме, че още една силна фигура е застанала стабилно зад гърба на Меган и това е Хилари Клинтън.   Вижте какво сподели тя в последното си интервю: „Мисля, че дори когато годежът между Меган и Хари бе обявен, в социалните мрежи имаше редица нападки по нейн адрес. Тя беше постигнала определени неща в този живот. После се влюби в Хари, той също се влюби в нея и всички трябваше да се радваме за това. Трябваше да празнуваме, защото това е истинска любов. Красива любовна история. Просто ги погледнете и ще се убедите, че е така. Тази несправедливост към Меган ме кара да се почувствам като майка. Боже, просто искам да я прегърна! Искам да ѝ кажа да продължава да бъде там, където е, и да не обръща никакво внимание на лошите хора, да не им позволява да я съборят. Просто да продължава да прави това, което мисли за правилно. Не е никак лесно. Има някои техники, които усвояваш с времето, за да ти бъде малко по-лесно. Сигурна съм, че и тя ще ги научи, но пътят е труден. Мисля, че Меган заслужава много по-добро отношение.“   Хилари Клинтън е категорична, че херцогинята на Съсекс е трябвало да преглътне твърде много обиди, расизъм и сексизъм. Тя определя отношението на британската преса към нея като грешно и съсипващо. Източник: woman.bg", "date": "2019.11.13", "title": "Хилари Клинтън: Искам да прегърна Меган!  "}
{"url": "http://epicenter.bg/article/Skandal--Megan-ne-iska-da-praznuva-Koleda-s-kralitsata-/198747/10/99", "text": "Изглежда, че в кралското семейство отново се задава конфликтна ситуация. Тази сутрин научихме, че херцозите на Съсекс, Меган и Хари, няма да бъдат част от коледното тържество на кралица Елизабет II в Сандрингам. Това ще е първата Коледа за малкия Арчи, но уви, той няма да бъде в компанията на останалата част от кралската фамилия. Защо ли?   Според близки на Меган и Хари те изпитват силната нужда да се отдалечат от суматохата, завладяла кралския двор и да обмислят плановете си за догодина. Затова и предстои да се отдадат на 6-седмичен отпуск, по време на който вероятно ще посетят майката на Меган в САЩ.   Източниците споделят още, че херцозите все още не са решили какво точно ще правят на Коледа, но знаят, че плановете им не включват посещение при Елизабет II.   Не бихме определили решението им да се отделят на семейния празник като изненадващо, но при всички случаи е любопитно. Неведнъж се е случвало Кейт и Уилям също да не празнуват с кралицата, но тогава те отиват на посещение при семейство Мидълтън. Имайки предвид, че Меган не поддържа никакви отношения с роднините си отвъд Океана, освен с майка си, те едва ли ще бъдат с фамилията Маркъл.   Отсъствието им от Сандрингам по-скоро говори за желанието им да се разграничат от кралското семейство и да си поемат глътка въздух. Все пак, последните седмици не бяха никак леки за тях.   Припомняме ви, че в момента принц Хари води ожесточена битка с няколко британски издания заради любимата си Меган. При всички случаи възприемането на херцозите на Съсекс като жертви и аутсайдери не им помага, но може би кратката почивка ще им подейства добре.   Кралицата все още не е коментирала решението на Меган и Хари да не бъдат с нея на Коледа. Може би тя не е щастлива от факта, че те нямат уважат тази дългогодишна традиция, но е твърде великодушна и горделива, за да го заяви пред света.   Източник: woman.bg", "date": "2019.11.13", "title": "Скандално! Меган не иска да празнува Коледа с кралицата  "}
{"url": "http://epicenter.bg/article/Pozharite-v-Avstraliya-unishtozhili-dve-kashti-na-Rasel-Krou--Snimki-/198751/10/100", "text": "  55-годишният Кроу публикува видео и снимки на своя адрес в Twitter на хеликоптер, изсипващ вода върху пушещи дървета близо до ограда и алея, придружени с текст:   По-рано Кроу потвърди, че не е в Австралия и че семейството му е в безопасност с приятели.. Горските пожари са често срещана и смъртоносна заплаха в горещите лета в Австралия, но пламъците се развихриха по-рано тази година, което стана поради продължаващата трета година суша.   В съобщението, показващо изгорена земя и овъглени предмети в имота му в североизточния щат Нов Южен Уелс, Кроу заяви: \"   Той благодари на тези, които се борят със стихията, и каза, че няма пострадали сред добитъка и конете му.   \", написа в Twitter актьорът.", "date": "2019.11.13", "title": "Пожарите в Австралия унищожили две къщи на Ръсел Кроу (Снимки)"}
{"url": "http://epicenter.bg/article/Vrachvat-nagrada-na-Robart-de-Niro-za-tsyalostno-tvorchestvo/198755/10/100", "text": "Робърт де Ниро ще получи отличието за цялостно творчество от американската Гилдия на филмовите актьори на наградната церемония на 19 януари догодина, съобщи Асошиейтед прес, цитира Новини.бг    Гилдията на филмовите актьори се обоснова с изключителните постижения на Робърт де Ниро в киното и телевизията, сред които две награди \"Оскар\", Президентски медал на свободата и редица други отличия. Той има също значителен принос за основаването на фестивала \"Трайбека\" в Ню Йорк.    Робърт де Ниро заяви, че за него е чест да получи награда от гилдията, в която членува повече от 50 години.    Робърт де Ниро ще е 56-ият лауреат на почетната награда на американската Гилдия на филмовите актьори.", "date": "2019.11.13", "title": "Връчват награда на Робърт де Ниро за цялостно творчество"}
{"url": "http://epicenter.bg/article/TASS--Nay-malko-16-dushi-sa-zaginali-pri-poslednite-udari-na-Izrael-sreshtu-Ivitsata-Gaza/198689/7/0", "text": "Най-малко 16 души са загинали при последните удари на Израел срещу Ивицата Газа, предава TACC, като се позовава на местни медии. Броят на ранените е около 50.   До нова ескалация в региона се стигна, след като в нощта на 12 ноември Израел нападна дома на командващия радикалната палестинска групировка \"Ислямски джихад\" Баха Абу ал-Ата. Той бе ликвидиран, а още трима бяха са ранени.   На сутринта на 12 ноември на няколко пъти в Тел Авив, Ришон Лезион, Бат Ям и Холон, както и в големите градове Ашдод и Ашкелон в южната част на Израел и районите, съседни на ивицата Газа, бяха задействани сирени за опасност от въздушни нападения. Според израелското държавно радио Kan, срещу Израел са били изстреляни около 50 ракети, една от които е поразила жилищна сграда в южната част на страната. Няма постъпила информация за жертви. В сутрешните часове на деня от територията на Ивицата Газа срещу Израел е нанесен нов „масиран ракетен удар“, който предизвика отговор от страна на военните на страната.  ", "date": "2019.11.13", "title": "ТАСС: Най-малко 16 души са загинали при последните удари на Израел срещу Ивицата Газа"}
{"url": "http://epicenter.bg/article/Tramp-buta-tlast-rushvet-na-Erdogan/198690/7/0", "text": "Американският президент Доналд Тръмп е предложил на турския си колега Реджеп Ердоган солиден подкуп, написа в. Вашингтон пост, цитира Новини.бг   Изданието, което е сред основните критици на настоящия стопанин на Белия дом, е посочило, че американският лидер е предложил на турския държавен глава сделка на стойност 100 млрд. долара. Условията са били много изгодни за страната на два континента.   САЩ са оферирали Турция да не въвежда в експлоатация руските зенитни ракетни комплекси С-400, които могат да засегнат средства за комуникация и защита на американските изтребители F-35. В замяна Анкара би могла да се върне към програмата за създаване на този вид бойни самолети и да избегне евентуални санкции от страна на САЩ.    Много американски депутати вероятно ще разкритикуват предложенията на президента. Голяма част от федералните законодатели са започнали кампания за налагане на санкции срещу Анкара. Медията припомни, че САЩ са предлагали през октомври почти същите условия на Ердоган, за да спре турската операция срещу кюрдски милиции в Сирия. Офертата обаче е била отхвърлена.", "date": "2019.11.13", "title": "Вашингтон пост: Тръмп бута тлъст рушвет на Ердоган"}
{"url": "http://epicenter.bg/article/Shamar-za-Orban--Ungariya-mozhe-da-zagubi-1-5-mlrd--evro-evrosredstva/198698/7/0", "text": "Унгария прие наказание за лошо управление на средствата, получавани от ЕС. Това може да лиши страната от над 500 милиарда форинта (около милиард и половина евро) финансиране, предаде \"Ройтерс\".    Подробности за глобата са изложени в документ, подготвен от екипа на еврокомисаря за европейската политика на съседство и разширяване за заседанието в понеделник на комисията по бюджетен контрол на Европейския парламент.    Документът е публикуван на сайта на комисията след заседанието. В него се посочва, че Унгария се е съгласила на 10-процентно орязване на финансирането от европейските фондове заради лошо управление на средствата през текущия бюджетен период 2014-2020 година.    Глобата е на стойност над 500 милиарда форинта, което е около 2 процента от брутния вътрешен продукт на Унгария, ако се изплати за една година.    Десният премиер на Унгария Виктор Орбан неколкократно влезе в остри спорове с европейските институции и други страни членки по темата за нарушаването на върховенството на закона и използването на европейските фондове от Будапеща, припомня \"Ройтерс\". Той отрича правителството му да подкопава демократичното разделение на властите и е против предложение за обвързване на еврофинансирането със спазване на върховенството на закона.    Според еврокомисията през 2018 г. осем от 30 програми за еврофинансиране, които е трябвало да бъдат \"коригирани\" заради проблеми в начина на управление, са били унгарски. През същата година, цитирайки одит на обществените поръчки, комисията определи Унгария като държавата членка с най-слабите национално управление и системи за контрол.  ", "date": "2019.11.13", "title": "Шамар за Орбан! Унгария може да загуби 1,5 млрд. евро евросредства"}
{"url": "http://epicenter.bg/article/Zaev--Mitsotakis-i-Borisov-na-sreshta-na-varha-v-Solun-/198699/7/0", "text": "Министър-председателят на Македония Зоран Заев ще участва в среща на върха в Солун, която ще се проведе на 14 и 15 ноември, под егидата на президента на Гърция Прокопис Павлопулос. Това съобщава македонската информационна агенция „Макфакс\", предаде Агенция „Фокус“.    Заев е поканен на срещата заедно с колегите си от Гърция и България Кириакос Мицотакис и Бойко Борисов за участие в дискусията „Югоизточна Европа: Инициативи за регионално сътрудничество и реформи“.    Предстоящата среща на върха в Солун е четвърта по рода си, организира от Федерацията на индустриите на Гърция в партньорство с Конфедерацията по търговия и предприемачество и Американско-гръцката търговска марка.", "date": "2019.11.13", "title": "Мицотакис кани Заев и Борисов на среща на върха в Солун "}
{"url": "http://epicenter.bg/article/Uzhas--Za-da-prikriyat-kravosmeshenieto--brat-i-sestra-anglichani-ubivat-dvamata-si-sina-/198700/7/0", "text": "Любовна връзка между брат и сестра завърши с убийството на две момчета, както и с опит за убийство на другите им четири деца във Великобритания. Кървавата баня е била планирана с цел да прикрият кръвосмешението си.    35-годишната Уикед Барас редовно казвала на децата си, че щом тя им е дала живот, тя има правото и да го отнеме.    Първата жертва на двойката брат и сестра е 13-годишният Тристан, а следващата е 14-годишният Блейк. Действието се развива в Шефилд през май, предаде \"Дарикнюз\".    Уикед и нейният партньор полубрат 37-годишният Брандън удушили двамата си по-големи сина. Само ден преди това опитали да ликвидират всичките шест деца чрез отравяне. Майката е била обсебена от страха, че британските социални служби ще вземат децата, когато разкрият кръвосмешението.    Отравянето с лекарства не довело до желания за Уикед и Барас резултат, при което започнали да търсят алтернатива. Едно от по-малките деца разказва пред „Сън“, че неколкократно майка му и баща му се опитвали да го удавят във ваната.    Безскрупулните родители са осъдени на доживотен затвор, като трябва да са поне 35 години зад решетките преди да апелират за предсрочно освобождаване.    Брандън и Уикед са от една и съща майка. В хода на съдебното дело става ясно, че двамата поддържали сексуални отношения още от тийнейджърска възраст.    Едва сега обществено достояние стават и подробностите около двойното убийство на децата. Двете момчета са били удушени с найлонови чували.    Повдига се въпросът дали трагедията е могла да бъде предотвратена. В серия от публикации във Facebook месеци преди престъпното деяние родителите са писали серия от съмнителни цитати в статусите. Единият от тях е на писателя Стивън Кинг: „Убийството е като чипс – не можеш да спреш само с едно“.    Друг пример е качване на илюстрация на Джак Изкормвача, както и самопризнанието на Брендън, който в социалните мрежи бил определен като „психопат“.", "date": "2019.11.13", "title": "Ужас! За да прикрият кръвосмешението, брат и сестра англичани убиват двамата си сина "}
{"url": "http://epicenter.bg/article/EK--Obyaviha-Mariya-Gabriel-za-edna-ot-nay-vliyatelnite-zheni-v-kibersigurnostta-v-Evropa/198701/7/0", "text": "Българският еврокомисар за цифровата икономика и общество Мария Габриел е обявена от водещото европейско списание за киберсигурност SC Media UK за една от 50-те най-влиятелни жени в Европа за 2019 г. в областта на киберсигурността, съобщават от Отдел \"Преса и медии\" на Представителство на ЕК в България.   Списанието е утвърдено в европейската медийна индустрия, предоставяйки информационни ресурси за специалисти по киберсигурност, които се нуждаят от знания относно стратегиите, най-добрите практики за защита на данните, правителствените разпоредби и съвременните технологии за IT сигурност, пише \"Фокус\".   С годишните си класации списанието признава постиженията на личности, допринесли с работата си за подобряване на сигурността на информацията.   „Киберсигурността е тема, която в днешната цифрова ера засяга всеки един от нас. За две години постигнахме много. Вече имаме европейска стратегия за киберсигурност, имаме по-силна европейска агенция за киберсигурност, както и първата рамка за сертифициране на продукти и услуги.¸ коментира българският еврокомисар Мария Габриел. Тя обясни и че мрежата от центрове за компетентност в държавите членки и европейски център за киберсигурност, който предстои да се създаде, също са ключови елементи на стратегията.   „През януари стартирах и кампания за повече жени в сектора на киберсигурността. Затова приемам включването ми в тази престижна класация като признание за свършеното, но и като отговорност да надграждаме. А жените имат талант, знания и експертен опит, чрез които могат да допринесат много за европейската киберсигурност, ако им се даде шанс“, казва още еврокомисарят ни. Мария Габриел получи ресор „Иновации и младеж” в новата Европейска комисия.   Досегашният й ресор беше „Цифрова икономика и цифрово общество”. Освен това тя работи по „Еразъм+” и по програмата DiscoverEU, която дава възможност на младежи за безплатно пътуване, за да опознаят ЕС.", "date": "2019.11.13", "title": "ЕК: Обявиха Мария Габриел за една от най-влиятелните жени в киберсигурността в Европа"}
{"url": "http://epicenter.bg/article/EU-Reporter--Erdogan-si-otmashtava--Turtsiya-zapochna-da-vrashta-obratno-boytsi-na-IDIL-v-Evropa-/198704/7/0", "text": "В понеделник, Турция започна да връща обратно бойци на ИДИЛ в Европа, както обеща миналата седмица. Европа трябва да поеме отговорност за своите бойци от ИДИЛ. Американският президент Тръмп е прав за това.  Както турският министър на вътрешните работи каза миналата седмица, Турция не е хотел за чуждестранни терористи. Европейските джихадисти са проблем на Европа.    Това, което е интересно обаче, е, че Турция освобождава бойци на ИДИЛ от региона. Но не и когато става въпрос за европейските джихадисти.    С последното си действие, Турция иска да накаже Европа. Ердоган знае, че това е нещото, от което Европа се бои най-много. Не е приоритет за Ердоган да съди бойци на Ислямска Държава. Но да ядоса европейците, да, това вече е друга история.    Това развитие ни напомня, че Западна Европа има голям проблем. Доказателствата от военни зони най-вероятно няма да издържат в съда, което означава, че в някои случаи властите ще трябва да пускат на свобода бойци на ИДИЛ, които все още имат европейско гражданство. Това е кошмар за Европа.    Също така, това трябва да напомни на френския президент Макрон, че Франция, не Босна, е най-голямата джихадистка сила в Европа. Макрон нарече Босна джихадистка бомба в това нещастно интервю за Икономист, но всъщност Франция е истинският проблем. Няма друга европейска държава с толкова много джихадисти в Близкия Изток.    В понеделник, гръцки боец на ИДИЛ, чието гражданство вече е било отнето, не беше допуснат да влезе обратно в Гърция. Ще виждаме това доста често през следващите седмици. Ситуацията ще повдигне правни въпроси за лица без гражданство, което прави връщането на бойци на ИДИЛ също така и въпрос на правата на човека.   ", "date": "2019.11.13", "title": "EU Reporter: Eрдоган си отмъщава. Турция започна да връща обратно бойци на ИДИЛ в Европа "}
{"url": "http://epicenter.bg/article/Tramp-zaplashi-da-povishi-mitata--ako-nyama-targovska-sdelka-s-Kitay/198705/7/0", "text": "Президентът на Съединените щати Доналд Тръмп заплаши, че ако не бъде постигната сделка по \"първата фаза\" на търговското споразумение с Китай, той ще увеличи наличните митнически тарифи, при това \"съществено\".    Говорейки пред Икономическия клуб на Ню Йорк, Тръмп все пак отбеляза, че американските и китайските преговарящи са \"близо\" до сделка по \"първа фаза\" на по-всеобхватно търговско споразумение, но за пореден път използва добре позната си риторика за \"изневеряването\" на Китай по отношение на двустранната търговия, без обаче да предостави по-конкретни детайли относно хода на преговорите.    \"Китайците си умират да направят сделка. Ние сме тези, които решаваме дали искаме да сключим сделка или не\", подчерта президентът на САЩ.    \"Близо сме до сделка. Скоро може да се случи значителна фаза от една търговска сделка с Китай. Но ние ще приемем сделка, само ако тя е добра за Съединените щати, за нашите работници и за нашите страхотни компании\".    \"Китай \"обира\" нашите компании, краде интелектуалната собственост и стоварва евтините си стоки на американския пазара, за да закрие нашите фабрики\", посочи Тръмп и допълни, че поради това се подготвя \"Закон за реципрочната търговия\". Според него търговията трябва да бъде справедлива и реципрочна.    Отговаряйки на въпроси на репортери след речта си, Доналд Тръмп отбеляза, че Китай вече е започнал \"големи покупки на американски земеделски стоки\".    Относно Европа той отново посочи, че Европейският съюз има \"ужасни\" търговски бариери спрямо американския износ, които в много отношения са дори по-лоши от тези на Китай.    Президентът на САЩ се похвали, че неговата администрация е започнала \"икономически бум, който никога не е виждан досега\". Тръмп добави, че е сложил край на \"войната срещу американските работници\" и че \"не е президент на света\", а на Съединените щати.    В речта си пред Икономическия клуб на Ню Йорк Доналд Тръмп отново нападна водената от Федералния резерв политика. Според него Фед е \"прекалено бавен\" с политиката на намаляване на лихвените ставки, добавяйки, че въпреки неблагоприятната парична политика, САЩ се справят по-добре от всяка друга държава в света. Той повтори, че Съединените щати \"активно се конкурират с нациите, които намаляват лихвените проценти\", чудейки се кой е \"чувал някога за отрицателни лихви?\".    Той отново атакува американската централна банка за поставянето на САЩ в \"конкурентно неблагоприятно положение\" в сравнение с други страни, като подчерта, че Съединените щати трябва да плащат \"най-ниските лихви\", отбелязва БНР.", "date": "2019.11.13", "title": "Тръмп заплаши да повиши митата, ако няма търговска сделка с Китай"}
{"url": "http://epicenter.bg/article/Dzhihadisti-strelyat-s-raketi-sreshtu-Izrael--Nikolay-Mladenov-posrednichi-/198708/7/0", "text": "Нараства напрежението между Израел и Газа ден след убийството на екстремистки лидер от Израелската армия. Израел отговаря с удари по командири на групировката ”Ислямски джихад”, а междувременно в еврейската държава са затворени множество училища.    Това е вторият ден на насилие след убийството на лидера на организацията \"Ислямски джихад\" Баха Абу ал Ата. Подкрепяната от Иран групировка с централа в Дамаск е съперник на \"Хамас\", която завзе Газа преди повече от десет години.    Регионални медии отбелязват, че засега \"Хамас\" стои далеч от конфликта. Снощи специалният пратеник на ООН за решаване на конфликта и бивш български външен министър Николай Младенов спешно замина за Кайро в търсене на решение, предаде \"Дневник\".   Палестинската екстремистка групировка \"Ислямски джихад\" обяви, че се подготвяла за война с Израел, след като израелските въоръжени сили ликвидираха тази сутрин главатаря на групировката в северната част на Ивицата Газа, съобщават израелските медии.   \"Тези терористични престъпления са агресия и обявяване на война на палестинския народ, а врагът носи отговорност за тях\", подчертаха от \"Ислямски джихад\" в изявление след прицеленото убийство на Баха Абу ал Ата от страна на Израел в дома му.    \"Бригадите ал Кудс (военното крило на \"Ислямски джихад\") и храбрата съпротива, която обяви мобилизация (на своите бойци) и предприе ответен удар срещу тази агресия и тероризъм, ще продължи насилствено и смело да защитава достойнството на палестинския народ\", допълниха от палестинската групировка. Стотици ракети са били изстреляни от Газа, като десетки от тях са прехванати от системата за противовъздушната отбрана \"Железен купол\", съобщиха израелските въоръжени сили. Само във вторник от територията на анклава са били поне 200 и още няколко десетки тази сутрин.    Поне 15 души са убити освен Абу ал Ата и съпругата му, ранените в Газа са поне 50 към 10,30 ч. българско време. В редица градове в Израел снощи звучаха сирени за нападение. Стотици хиляди се скриха в убежища, училищата и редица търговски обекти останаха затворени.    Представители на Израелската армия заявиха, че отговорът на ракетния обстрел от Газа е прицелване единствено в обекти, свързани с \"Ислямски джихад\", тъй като смъртта на цивилни жертви би принудила и \"Хамас\" да отвърне.    Последното покачване на напрежението става само седмица преди да изтече срокът, който основният съперник на премиера Бенямин Нетаняху Бени Ганц има, за да състави управляващо мнозинство.    Премиерът Нетаняху, потвърдил решението за атаката срещу Абу ал Ата, обяви, че Израел не търси ескалация, но е подготвен за продължителен период на бойни действия. По думите му Абу ал Ата (за когото се смята, че стои зад множество нападения срещу страната) е представлявал бомба с часовников механизъм, чието убийство е предотвратило нова атака срещу израелските граждани.    Ганц на свой ред заяви, че сигурността на страната трябва да е над политиката.", "date": "2019.11.13", "title": "Войната Газа-Израел: Стотици изстреляни ракети, Николай Младенов посредничи "}
{"url": "http://epicenter.bg/article/Evropeyskata-smetna-palata--ES-ne-vrashta-dostatachno-migranti--za-koito-ima-zapoved-da-napusnat/198720/7/0", "text": "ЕС не успява да изпълни всички заповеди за връщане на мигранти в незаконен престой. Това показва доклад от проверка на Европейската сметна палата.    Броят на върнатите е много по-малък от броя на решенията за връщане, пише в документа. Като основни причини са посочени дългата процедура на кандидатстване за убежище, липсата на общи европейски системи за управление на връщането, липсата на взаимно признаване и на постоянно съобщаване на решенията за връщане. Пречка са също недостатъчните възможности на центровете за задържане на мигранти и трудното сътрудничество с държавите, откъдето идват мигрантите. Сред причините е посочена и възможността мигрантите да се скрият, когато научат, че трябва да напуснат ЕС.    Допълва се, че квотното разселване на мигранти не е изпълнило количествените цели. От първоначално определената цел 160 000 мигранти да бъдат разселени, държавите от ЕС са се споразумели да приемат 98 256 души, отчита палатата. Едва 34 705 мигранти са били разселени. Една от причините за тези данни е бил малкият брой на мигрантите, регистрирани за квотно преразпределение.    Пояснява се, че Италия и Гърция, които трябваше да предложат мигрантите за разселване, не са успели да насочат чужденците към процедурата за подаване на заявления.    Проверката е установила, че Гърция все още не успява да обработи постъпилите искания за преместване и заявленията се натрупват. Миналата година, вместо за няколко дни, срокът от подаването на заявление до решението на първа инстанция е бил средно 215 дни. Дати за събеседване с мигрантите се насрочват за 2021 г. и 2023 година.    В Италия се отчита достатъчна способност да се обработват заявления, но не достигат възможности за справяне с броя на обжалванията на мигрантите, когато исканията им са отхвърлени. Даден е пример с внесено през 2015 г. заявление, чиято обработка до последното обжалване е отнемала средно над четири години. Европейската сметна палата коментира, че подкрепата за съдилищата, които се произнасят по жалбите, вероятно ще се окаже най-неотложната нужда на италианската система за убежище.    ЕС отпусна 703 млн. евро за спешна помощ за Гърция и 122 млн. евро за Италия до 2019 г. от фонд \"Убежище, миграция и интеграция\", посочва палатата. Допълнително Гърция получи 328 млн. евро, а Италия - 394 млн. евро, по националните миграционни програми за 2014-2020 година.    Задължителните квоти за разселването на мигранти бяха въведени през септември 2015 г. за срок от две години. Унгария и Полша не са приели мигранти по квотите. Делът на върнатите мигранти със заповед да напуснат ЕС е около 40 на сто през 2018 г. и приблизително 20 на сто за Гърция и за Италия, се посочва в доклада.", "date": "2019.11.13", "title": "Европейската сметна палата: ЕС не връща достатъчно мигранти, за които има заповед да напуснат"}
{"url": "http://epicenter.bg/article/Ursula-fon-der-Layen-promeni-naimenovanieto-na-resora-Zashtita-na-evropeyskiya-nachin-na-zhivot/198721/7/0", "text": "Новоизбраният председател на Европейската комисия Урсула фон дер Лайен промени противоречивото наименование на ресора „Защита на европейския начин на живот“ на фона на критиките за крайнодясна конотация, предава AFP, цитирана от Агенция \"Фокус\". Председателят на Европейската комисия се съгласи да промени ресора на „Насърчаване на европейския начин на живот“. Постът ще бъде поверен на Маргаритис Схинас от Гърция, поясни говорител на Урсула фон дер Лайен.    Очаква се новият състав на Комисията да започне работа следващия месец.", "date": "2019.11.13", "title": "Урсула фон дер Лайен промени наименованието на ресора Защита на европейския начин на живот"}
{"url": "http://epicenter.bg/article/Ruskiyat-istorik-ubiets-e-zatril-oshte-hora-/198744/7/0", "text": "Руският историк Олег Соколов, обвинен в убийството на приятелката си Анастасия Ешченко, вероятно е затрил поне още двама души. Тази версия развива руският таблоид \"Московский комсомолец\" в материал за опасностите, които дебнат участниците в историческите възстановки.   Соколов е един от основателите на движението на военно-историческите фестивали. Той имал чин \"генерал от френската армия\" във възстановъчните \"войски\". Соколов е известен с почти маниакалния си интерес към Наполеон Бонапарт. След мрачния трилър с разчленяването на неговата приятелка изплували и други случаи, при които участници в историческите фестивали разказват как Соколов бъркал историята с действителността. Колега на учения от Държавния университет в Санкт Петербург разказал пред изданието случай, при който изследователят на миналото е бил съден за непредумишлено убийство. Соколов участвал в снимките на исторически филм през 1981 г. Сред неговите задачи бе прокарване на реплика на кораб от началото на ХVIII век по река Мойка (протичаща през втория по големина град в в страната). Той толкова неумело управлявал възстановката, че я преобърнал. Всички паднали зад борда. Един от участниците потънал и загинал, но Соколов се спасил. По-късно срещу него е заведено дело за непредумишлено убийство. Целият случай обаче бил покрит. Според някои - от бащата на Соколов, който имал висок чин в армията. По думите на събеседника на таблоида смъртта на бивша съпруга на историка също е пораждала съмнения. Според официалната версия Анастасия Викторова е починала от рак на мозъка. \"Новината за нейната кончина (2004 г.) бе шок за всички. Тя бе здрава, нямаше никакви оплаквания и изглеждаше прекрасно, допълнил е той. Според него след раздялата си с Викторова Соколов е получил просторен апартамент в шикозен квартал в Санкт Петербург. Ученият вложи много пари в жилището си и го приписа на дъщеря си\", е посочил още информаторът. Егоров е допълнил, че причината за развода са били системни изневери на Соколов.    \"Моите съмнения се задълбочиха, след като видях стенограмата от показанията на Олег пред съда, когато той е казал, че Анастасия Ешченко се е превъртала във вещица, ми просветна. Той изричаше същите думи, когато се развеждаше с Викторова\", е допълнил Егоров.    Соколов е бил арестуван след като се е опитал да изхвърли останките на Ешченко в река.  ", "date": "2019.11.13", "title": "Руският историк-убиец е затрил още хора?"}
{"url": "http://epicenter.bg/article/13-zaginali-i-20-raneni-pri-katastrofa-s-avtobus-v-Slovakiya-/198745/7/0", "text": "Най-малко 13 души загинаха, а 20 бяха ранени при сблъсък на автобус с камион в Западна Словакия, предаде АФП.    „Мога да потвърдя смъртта на 13 души и 20 ранени при инцидент близо до Нитрианске Хрънчяровце, където се сблъскаха автобус и камион“, заяви Зузана Фаркасова, говорител на словашките пожарникари и спасители, предаде БНР.    Службата съобщи на Фейсбук страницата си, че очаква броят на жертвите да се увеличи.    „Тридесетина пожарникари са на мястото, за да помагат на ранените“, се посочва в съобщението.    Катастрофата станала в покрайнините на град Нитра, на 80 км източно от столицата Братислава.    Полицейски хеликоптери са изпратени на мястото на тежкия пътен инцидент.    В сряда в Словакия имаше силен дъжд.", "date": "2019.11.13", "title": "13 загинали и 20 ранени при катастрофа с автобус в Словакия "}
{"url": "http://epicenter.bg/article/Migrant-primamva-zheni-v-taksi-v-Bryuksel-i-gi-iznasilva/198759/7/0", "text": "Белгийските власти арестуваха северноафриканец за изнасилването на млада студентка в Брюксел. Мъжът е бил с фалшиво такси и я примамил да се качи, след като 20-годишната жертва си е тръгнала от кръщене, съобщава \"Voice of Europe\", цитира Новини.бг   Пред разследващите момичето описало нападателя си като северноафриканец, който се е престорил, че е таксиметров шофьор. Инцидентът се е разиграл преди седмица и половина. Тя обаче още на следващия ден алармирала в местна Facebook група да предупреди да не би да има и други потенциални жертви.    “Мисля, че той обикаля в района на гробището „Иксел“ и следи за пияни момичета, които се разхождат или прибират сами. Спира ги и ги примамва, че ще ги закара до точен адрес. Вместо желаната от тях дестинация обаче, той отвежда момичетата извън Брюксел в усамотена къща и ги изнасилва“.    След като студентката дава гласност на случилото се, други потърпевши също се обръщат към органите на реда, за да докладват сходни сигнали във въпросния район.    От брюкселската прокуратура потвърдиха, че 44-годишен мъж е бил арестуван, след което са му повдигнати и обвинения за изнасилване на пълнолетно момиче, сплашване с оръжие, както и други рецидиви със заплахи с оръжие в района, съобщава RTL.    Това не е първият път, в който мигранти прибягват до този номер – да се представят за таксиметрови шофьори, след което ги отвличат и изнасилват.", "date": "2019.11.13", "title": "Мигрант примамва жени в такси в Брюксел и ги изнасилва"}
{"url": "http://epicenter.bg/article/Greta-Tunberg-otplava-ot-SASht-za-Evropa-s-katamaran-/198760/7/0", "text": "Шведската екоактивистка Грета Тунберг отплава днес от САЩ за Европа с катамаран, за да присъства на международната конференция за климата в Мадрид през декември, предадоха световните агенции.    С голяма раница на гръб и шапка на главата, Грета се качи с баща си Сванте на катамарана \"Вагабонд\" - собственост на млада австралийска двойка, живееща на борда със своето 11-месечно момченце. \"Искам да благодаря на всички хора, които срещнах в Северна Америка, за невероятното им гостоприемство\", написа активистката, след като отпътува.    След като на 1 ноември поиска помощ чрез социалните мрежи да се придвижи по море до испанската столица, Грета съобщи в Туитър, че й е предложено да пътува с катамарана \"Вагабонд\". Сега тя е в компанията на австралийските влогъри Райли Уайтлъм и Илейна Караузу, както и на британската мореплавателка Ники Хендерсън, присъединила се към екипажа за пътуването.    Влогърите документират околосветското си пътешествие, за да привлекат внимание върху важността на океаните. Четиринайсетметровият катамаран тръгна от Хемптън, щата Вирджиния, за Португалия, като се очаква да измине над 5500 км. Според Ники Хендерсън плаването ще продължи най-малко две седмици.    Грета Тунберг прекоси Атлантическия океан до САЩ през август, за да участва в прояви, посветени на климата в Северна Америка. След това тя планираше да стигне по суша до Чили, където щеше да се състои международната конференция за климата.    Поради протестите в Чили обаче, страната се отказа от домакинството на форума и Испания предложи тя да го организира.    В Северна Америка Грета произнесе пламенни речи в ООН и на митинги - от щатите Калифорния до Колорадо и Северна Каролина. Преди отпътуването за Европа в интервю за АФП тя описа 11-те седмици в Северна Америка като добре прекарани и изпълнени с полезни събития.    По време на пребиваването си Грета се срещна и с бившия президент Барак Обама.    На въпрос на АФП какво е научила от него, тя отвърна: \"Всичко зависи от начина, по който се дефинира глагола \"научавам\". За президентите и премиерите, с които тя се срещна в ООН, Грета каза, че те искали да си правят селфи с нея и с други активисти, защото искали да изглеждат в добра светлина редом до тях.    Грета упрекна дори страните, ангажирали се с постигането на въглероден неутралитет до 2050 г., че не правят достатъчно в борбата срещу климатичните промени и спомена конкретно Великобритания и Нова Зеландия. Младата шведка изрази и възхищение към младежите, които \"живеят на екологичната фронтова линия\" - от Ню Йорк през Вашингтон, Монреал, американския Среден запад и Лос Анджелис до Ванкувър.    За американския президент Доналд Тръмп екоактивистката каза, че отстъплението му по въпросите за околната среда и климата несъмнено е допринесло за каузата, която тя отстоява.    Той е \"толкова краен и говори толкова крайни неща, че хората в известен смисъл се пробудиха\", каза Грета.    За идната 2020 г. Грета каза, че има планове, ако бъде поканена, да посети места, на които никога не е ходила, най-напред в Азия и разбира се да бъде на срещите на лидерите от цял свят, ако получи покана и за тях.    Конференцията за климата в Мадрид ще се проведе от 2 до 13 декември.", "date": "2019.11.13", "title": "Грета Тунберг отплава от САЩ за Европа с катамаран "}
{"url": "http://epicenter.bg/article/Euronews--Kmetat-na-Venetsiya-obvinyava-promenite-v-klimata-za-navodneniyata-v-italianskiya-grad/198761/7/0", "text": "Кметът на Венеция обвини климатичните промени за масивните наводнения в италианския град, като нивото на водата е второто най-високо такова в историята на града, предава Euronews, цитира Фокус. По-рано стана ясно, че нивото на водата е достигнало до 189 см, което означава, че по-голямата част на Венеция е под вода. Най-високото ниво някога засичано в града е 198 см, по време на наводнението през 1966 г. Регионалният началник на област Венето, Лука Зая каза, че заради бедствието е загинал човек, макар да не е ясно при какви обстоятелства. Бедствието също така стана причина за притеснения за щети по базиликата Сан Марко. По-късно беше предвидено, че втора вълна ще нахлуе във Венеция и нивата на водата ще останат до 160 см. Кметът на италианския град Луиджи Брунаро обвини климатичните промени за „драмтатичната ситуация“ и призова за скоростно завършване на морските бариери, които италианското правителство планира да изгради навътре в Адриатическо море, за да предпазват Венеция от подобни бедствия.  Подводните подвижни бариери, наречени проект \"МОСЕ“ трябва да ограничат силата на потенциални наводнения във Венеция, най-често причинявани от южни ветрове, които предизвикват огромни приливи на север. Но местните природозащитници са притеснени от проекта, понеже според тях той ще наруши крехката екосистема в региона. Освен това проекта беше забавян многократно и заради корупционни скандали и притеснения за цената му. Според Зая, бариерите са почти готови, но не е ясно дали наистина ще работят срещу подобни наводнения. „Въпреки вложените под водата 5 млрд. евро, пощада Сан Марко изобщо няма да е площад“, заяви Зая, като имаше предвид една от най-ниските точки в града. От своя страна Брунаро заяви, че това наводнение представлява „рана, която ще остави следи“.", "date": "2019.11.13", "title": "Euronews: Кметът на Венеция обвинява промените в климата за наводненията в италианския град"}
{"url": "http://epicenter.bg/article/Erdogan-pristigna-v-Beliya-dom/198767/7/0", "text": "Турският президент Реджеп Тайип Ердоган пристигна днес в Белия дом, където бе посрещнат от американския държавен глава Доналд Тръмп, съобщиха световните агенции и турските медии, цитирани от Новини.бг   Двамата лидери направиха изявление преди началото на двустранната им среща.    Доналд Тръмп заяви, че за него е голяма чест да се срещне с Ердоган, информира турската телевизия СиЕнЕн-Тюрк.    Тръмп посочи, че с турския му колега ще обсъдят редица въпроси. Той изтъкна, че разбира проблемите на Турция, посочва Ройтерс.    Американският президент заяви, че с Ердоган ще обсъдят въпроса, свързан с купуването от Анкара на руските зенитно-ракетни системи С-400, както и въпроса, свързан с програмата за изтребителите Ф-35.", "date": "2019.11.13", "title": "Ердоган пристигна в Белия дом"}
{"url": "http://epicenter.bg/article/Ilon-Mask-saobshti--che-Tesla-shte-stroi-nov-zavod-v-Germaniya/198678/4/0", "text": "Главният изпълнителен директор на Тесла Илон Мъск съобщи, че компанията, произвеждаща електрически автомобили, ще построи нов завод - т.нар. Гигафабрика 4 - \"в района на Берлин\", съобщиха Ройтерс и ДПА.  Мъск обяви решението си на церемония в Берлин за връчване на наградите \"Златен волан\".  Новият завод ще обслужва европейския пазар заяви Мъск във вторник.    Той каза, че компанията е планирала съоръжението \"в близост до новото летище\" в Берлин и че компанията ще създаде дизайнерски център в района.  Новината свидетелства за глобалната експанзия за производителя на електрически автомобили, който миналия месец заяви, че фабриката му в Китай е започнала производство.    Мъск сподели малко подробности, но според информациите компанията се надява да започне европейското си производство до 2021 година.    \"В Берлин ще се произвеждат батерии, двигатели и превозни средства, като започнем от Model Y\", добави Мъск в Туитър.    Смята се, че Tesla има около 30 процента от европейския пазар за автомобили с батерии.    Съобщението на Мъск е добра новина за германската автомобилна индустрия, според професор Фердинанд Дюденхофер от Центъра за автомобилни изследвания в университета в Дуисбург-Есен.    \"Tesla\", произвеждащ електрически автомобили в Германия, може да е сериозна конкуренция на Volkswagen, BMW и Daimler, ускорявайки иновациите в сектора там, заяви Дюденхофер.    Миналия месец Tesla обяви, че отчита печалба в наскоро приключилото тримесечие, вместо да има загуби, както очакваха анализаторите.", "date": "2019.11.13", "title": "Илон Мъск съобщи, че Тесла ще строи нов завод в Германия"}
{"url": "http://epicenter.bg/article/Savmesten-tsentar-za--sin-rastezh--i-ekologichni-izsledvaniya-sazdavat-Burgas-i-Odrin-s-evrosredstva-ot-/198681/4/0", "text": "Създаването на съвместен център за „син растеж“, насърчаващ устойчивото развитие, приложните изследвания и опазването на водните екосистеми ще бъде финансиран с над 2,3 млн. евро по управляваната от Министерството на регионалното развитие и благоустройството програма Interreg - ИПП България - Турция 2014 - 2020 г. Това бе решено по време на шестото заседание на Съвместния комитет за наблюдение на програмата, което се проведе в гр. Одрин, Република Турция, съобщиха от МРРБ.   Заседанието бе председателствано от заместник-министъра на регионалното развитие и благоустройството Деница Николова и заместник-министъра на външните работи на Република Турция Фарук Каймакчъ. На него бе отчетен напредъкът по проектите, които се изпълняват между двете страни, на стойност близо 30 млн. евро.    Стратегическият проект за смесен център е на бургаския университет „Проф. Асен Златаров“ и Тракийския университет – Одрин. Той ще обедини съществуващите университетски, изследователски и институционални компетенции в трансграничния регион. Така ще се създаде съвместен изследователски механизъм, който да надгражда съществуващия капацитет за справяне с проблемите на околната среда, развитието и опазването на речните и морски екосистеми от двете страни на границата. Подобен център е от изключително значение за устойчивото развитие на Черно море и опазването на природата в акваторията му. Той ще е и стъпка към изпълнение на мерки за морско пространствено планиране, което изгражда България. Морският пространствен пан на Черно море трябва да бъде готов до 2021 г. и в момента се разработва от Националния център за териториално развитие.    Членовете на комитета решиха общо 2 млн. евро да бъдат насочени към реализирането на 12 резервни проекта за развитие на туризма в пограничния регион между България и Турция.    „Големият брой проекти показа, че програмата e разпознаваема и че дава отлични възможности за институциите и организациите от трансграничния регион да реализират идеите си. Към днешна дата тя се изпълнява успешно, постигнати са всички индикатори и финансови показатели“, отчете зам.-министър Николова. До началото на месец ноември по втората покана са сключени или са в процес на подготовка общо 47 договора за субсидия на обща стойност 13,8 млн. евро. Успешно са приключили 42 от общо 43 проекта, финансирани по първата покана, на обща стойност от близо 10 млн. евро, допълни тя.    В Одрин бе проведено и първото заседание на Работната група за програмиране и одобрение на новата програма за периода 2021-2027 г. И през него ще се финансират проекти в областите Бургас, Ямбол и Хасково в България и провинциите Одрин и Къркларели на територията на Турция. Очаква се тя да бъде предложена за одобрение на ЕК до края на следващата година, когато ще стане ясен и бюджетът й. Заложено е 30% от него да бъдат насочени към реализацията на голям стратегически проект между двете държави, а 15% от средствата ще се резервират за директно подпомагане на малките и средни предприятия в граничните общини.    „Обединихме се около прилагането на по-стратегически модел, основан на потенциалните и специфичните нужди на граничните региони. Този подход на програмиране би могъл да повиши ефективността на политиката на сближаване и да допринесе за по-тесни връзки с териториалното измерение на националните секторни политики“, коментира зам.-министър Николова. Тя отбеляза, че целта е да се стимулира икономиката, за да живеят по-добре хората. „В новия период ще бъдем максимално гъвкави, за да имаме повече възможности и по-малко пречки. Нашата основна цел е всяко едно евро от ЕС по линия на трансграничното сътрудничество да бъде с фокус върху икономическото развитие и разкриване на допълнителни потенциали на периферните райони около границата“, каза още заместник-министърът.    В новия програмен период ще се търси възможността за разширяване на партньорствата, за да може повече заинтересовани страни да могат да участват в проектите и да кандидатстват за финансиране чрез комбиниране на мерки за по-голяма ефективност в регионите. Фокусът ще бъде върху интегрираните проекти, с комплексен подход, чието изпълнение включва по-голям обем инвестиционни дейности и в подходяща комбинация с „меки мерки“. Проектите трябва да са тясно ориентирани към специфичните нужди на съответните региони, да бъдат по-близо до хората, да носят икономически ефект за териториите, да увеличават стандарта на живот на населението и с подкрепата на бъдещо европейско финансиране да дадат основен тласък в развитието на трансграничния регион.    В заседанието на комитета се включиха българският посланик в Република Турция Надежда Нейски, Магали Леноел – представител на Главна дирекция „Регионална и градска политика“ в Европейската комисия, българският консул в Одрин и турският консул в Бургас, представители на делегацията на ЕК в Истанбул и др.    Магали Леонел отбеляза, че програмата се изпълнява изключително успешно. „Проектите между двете страни са изключително вдъхновяващи, в тях има енергия. Тук се усеща изключително изграденото двустранно сътрудничество и разбирателството между двата народа“, коментира представителят на ЕК.", "date": "2019.11.13", "title": "Съвместен център за „син растеж“ и екологични изследвания създават Бургас и Одрин"}
{"url": "http://epicenter.bg/article/Stolichnata--quot-Vitoshka-quot--e-sred-nay-skapite-ulitsi-v-Evropa/198686/4/0", "text": "Столичният булевард „Витоша“ се изкачи в класация за най-скъпите улици в Европа според листа на американска компания за недвижими имоти.    С месечен наем от 56 евро за квадратен метър софийската търговска улица достигна 46-о място в проучването, придвижвайки се с едно място по-нагоре спрямо миналогодишното класиране.    Изследването обхваща 448 търговски дестинации в 68 страни по света.    За последната година наемните цени на магазините на бул. „Витоша“ са нараснали с 12%, което затвърждава присъствието на булеварда в Топ 50 на най-скъпите търговски зони в света. Други балкански столици в извадката са Белград с „Кнеза Михаила“ на 36-а позиция с 90 евро/кв. м месечен наем и Загреб с улица Ilica - на 40-а позиция с наем от 75 евро/кв. м. Румънската столица Букурещ остава на 49-о място с Calea Victoriei и месечен наем от 50 евро/кв. м.    В Европа най-скъпата търговска локация остава New Bond Street в Лондон с месечен наем, равняващ се на 1352 евро/кв. м. Следват я Avenue des Champs Elysees в Париж с 1166 евро/кв. м и Via Montenapoleone в Милано с 1142 евро/кв. м.    Сред източноевропейските столици най-високи цени на търговските площи поддържа Прага с 235 евро/кв. м месечен наем и 18-а позиция в класацията.    Най-скъпата търговска улица в света за поредна година е Causeway Bay в Хонконг с месечен наем равен на 2164 евро/кв. м. Втората позиция е за Ню Йорк с горната част на 5th Avenue и цена, равняваща се на 1775 евро/кв. м.    Според авторите на доклада резултатите от новото издание на класацията са окуражаващи и показват устойчиво търсене на площи на първокласни търговски локации в световен план.", "date": "2019.11.13", "title": "Столичната \"Витошка\" е сред най-скъпите улици в Европа"}
{"url": "http://epicenter.bg/article/Balgapite--zhiveeshti-v-chyzhbina--ca-izppatili-u-nas-1-176-mlpd--evpo-ppez-2018-g-/198691/4/0", "text": "Бългapитe, живeeщи в чyжбинa, ca изпpaтили у нас 1,176 млpд. eвpo пpeз 2018 г. Това пoĸaзвaт дaнните нa Eвpocтaт, цитирани от Мoney.bg.    Πpeминaвaнeтo нa пcиxoлoгичecĸaтa гpaницa oт 1 млpд. eвpo ce cлyчвa зa пpъв път в иcтopиятa, a нa гoдишнa бaзa ce oтбeлязвa нapacтвaнe нa изпpaтeнитe cyми oт пoчти 25%.    Оĸoлo 80% oт cyмaта e дoшлa oт българи, живeeщи в paмĸитe нa Eвpoпeйcĸия cъюз.    Cъщeвpeмeннo cyмитe, ĸoитo ca изпpaтeни oт cтpaнaтa ĸъм живeeщи в чyжбинa, ca знaчитeлнo пo-мaлĸo и възлизaт нa eдвa 20 млн. eвpo, тpи чeтвъpти oт ĸoитo ca изпpaтeни ĸъм cтpaни извън Eвpoпeйcĸия cъюз.    Taĸa oбщият бaлaнc нa пapичнитe пoтoци e cилнo пoлoжитeлeн зa Бългapия и възлизa нa 1,156 млpд. eвpo, ĸoeтo ĸлacиpa нa пeтa пoзиция ĸaтo нeтeн бeнeфициeнт oт eмигpaнтитe cи. B чeлнaтa чeтвopĸa ca Πopтyгaлия (3,071 млpд. eвpo), Pyмъния (2,714 млpд. eвpo), Πoлшa (2,544 млpд. eвpo) и Xъpвaтия (1,326 млpд. eвpo).    Ha дънoтo нa пoдpeждaнeтo нe изнeнaдвaщo ce нapeждaт нaй-paзвититe иĸoнoмиĸи в Eвpoпeйcĸия cъюз. Ha пocлeднa пoзиция e Фpaнция c нeтeн \"дeфицит\" oт нaд 10,5 млpд. eвpo, a пpeд нeя ca Гepмaния (5,149 млpд. eвpo), Beлиĸoбpитaния (4,660 млpд. eвpo), Итaлия (4,514 млpд. eвpo) и Бeлгия (1,305 млpд. eвpo).    Eвpoпeйцитe пpeз минaлaтa гoдинa ca изпpaтили нaй-мнoгo cpeдcтвa ĸъм Aзия, ĸoятo фopмиpa 21% oт дeлa нa вcичĸи cyми. Cлeд нeя ce пoдpeждaт Ceвepнa Aфpиĸa (18%), дpyги cтpaни в Eвpoпa, ĸoитo нe ca чacт oт EC (16%) и Цeнтpaлнa и Южнa Aфpиĸa (14%). Paзмepът нa пapичнитe пoтoци ĸъм cтpaни, ĸoитo нe члeнyвaт в EC, e нaд 35 млpд. eвpo - c 3 млpд. eвpo пoвeчe oт 2017 г.     ", "date": "2019.11.13", "title": "Бългapитe, живeeщи в чyжбинa, ca изпpaтили у нас 1,176 млpд. eвpo пpeз 2018 г."}
{"url": "http://epicenter.bg/article/Harvatiya-shte-vavede-evroto-do-kraya-na-mandata-na-sledvashtoto-si-pravitelstvo/198712/4/0", "text": "Хърватският премиер Андрей Пленкович заяви, че стратегическа цел е страната да изпълни критериите до края на мандата на следващото правителство и да приеме еврото като своя официална валута, съобщава Канал 3.    Пленкович подчерта, че има много икономически ползи от еврото - валутният риск ще бъде окончателно премахнат в икономиката и разходите за заеми във всички вътрешни сектори ще бъдат намалени, което означава, че гражданите и компаниите ще имат по-малко разходи за финансиране, отколкото ако Хърватия остане извън еврозоната.    \"С въвеждането на еврото Хърватия ще се справи с постоянните  рискове, ще намали трайно разходите за конверсия, а за икономиката е важно също така, че използването на обща валута допринася постоянно за засилване на международния обмен и конкурентоспособността\", каза Пленкович.    Еврото е втората по големина и най-силна глобална валута, използвана от 340 милиона души в ЕС, заяви хърватският премиер за B92. ", "date": "2019.11.13", "title": "Хърватия ще въведе еврото до края на мандата на следващото си правителство"}
{"url": "http://epicenter.bg/article/Prezidentat-na-Namibiya-pokani-balgarskiya-biznes-da-investira-v-stranata-mu/198715/4/0", "text": "Заместник министър-председателят и министър на външните работи Екатерина Захариева разговаря във Виндхук с президента на Република Намибия - Хаге Готфрид Гейнгоб. Това е първо посещение на външен министър на България в страната.    “Благодаря за помощта на България в борбата ни за независимост. Ние сме приятелски държави. Сега отношенията ни трябва да бъдат издигнати в нова фаза - в икономиката. Инвестирайте в нашата мирна и демократична страна”, заяви президентът Гейнгоб.   На срещата присъстваше и министър-председателят на Намибия г-жа Сара Кугуингелуа.    “България ви подкрепяше в борбата за независимост, ние бяхме едни от първите страни, които признаха вашата държава през 1990 година. Да се фокусираме на връзките между бизнеса и между младите”, призова Захариева.    Тя добави, че Намибия може да разчита на съдействие и на европейско ниво в областта на политиката за младите хора, образованието и културата, тъй като това ще са ресорите на бъдещия български еврокомисар Мария Габриел.  Българският вицепремиер добави, че сме четвърти по икономически растеж в ЕС и че десетки намибийци са завършили у нас висшето си образование, а сега страната ни е готова отново да дава стипендии за студенти от Африка, особено в областта на инженерните науки и високите технологии.    Президентът Гейнгоб заяви, че разчита на опита на България в политиките към младите хора: “Имаме висока младежка безработица, образованието ни все още не съответства на нуждите на пазара на труда. А и младите хора не са подготвени да стартират свой бизнес. Насърчаването на иновациите и добавянето на стойност съм суровините, които добиваме, е важно. Младежта в нашата страна трябва да бъде ангажирана.”    По време на разговора бяха откроени като потенциални теми за сътрудничество още селското стопанство, туризмът, изграждането на старт-ап компании и проектите в подкрепа на овластяването на жените. И двете страни изразиха готовност да работят за развитие на договорно-правната база между България и Намибия.", "date": "2019.11.13", "title": "Президентът на Намибия покани българския бизнес да инвестира в страната му"}
{"url": "http://epicenter.bg/article/Ognyan-Minchev--Sreshtu-kakvi-bonusi-Goranov-podpisva-deklaratsiya-za-po-skapi-samoletni-bileti--/198726/4/0", "text": "  Когато следващият път ГЕРБ поискат от вас да гласувате за тях - припомнете им тази декларация. Българското правителство подписва декларация - призив за увеличаване на данъчното облагане на самолетните превози, защото имали големи въглеродни емисии.    България е една от девет страни подписали декларацията - другите 19 страни членки на ЕС не са я подписали.    Е, разбира се, на нас всичко ни е на ред - защо да не се погрижим за разрешаване на този луксозен проблем, за въглеродните емисии на самолетите... Видяла жабата,че подковават вола - и вдигнала крак. Средният българин печели най-малко от всички други граждани на ЕС - дори и от румънците.    Българската държава и българският бизнес държат работните заплати на дъното и се хвалят, че разполагат с евтина работна ръка. С нищо не разполагат - само с нарастваща арогантност разполагат.    Правителството на най-бедния народ в Европа подписва декларация за изкуствено, мотивирано от идеологически причини и задкулисни договорки предложение цените на самолетните билети да поскъпнат - да поскъпват и занапред заради \"въглеродни емисии\".    В относителен план за българина е най-скъпо да пътува със самолет - и на екскурзия, и по работа. Сега ще стане още по-скъпо. Защото българското правителство по всяка вероятност се е договорили с някой друг зад кулисите, без да извести своите граждани, да подкрепи изкуствено поскъпване на самолетните билети.    Срещу какви насрещни бонуси е това много странно съгласие и подписът на Горанов под декларацията? И за кого са тези насрещни бонуси? Едва ли са за обикновените български граждани.    Които много добре трябва да си направят сметката за кого да гласуват следващия път - за тези, които непрекъснато гледат как да вземат още повече от джоба им или за някои други, които има шанс да помогнат на обикновения българин да заработи и да получи нещо повече, а не по-малко.", "date": "2019.11.13", "title": "Огнян Минчев: Срещу какви бонуси Горанов подписва декларация за по-скъпи самолетни билети? "}
{"url": "http://epicenter.bg/article/Vladislav-Goranov-podpisa-deklaratsiya-za-danachno-oblagane-na-samoletnite-poleti/198725/4/0", "text": "България се е присъединила към декларация, апелираща Европейската комисия (ЕК) да анализира и предложи съответни законови мерки спрямо авиационния бизнес заради въглеродните емисии.   Решението е взето след дебат от правителството.   Това обясни в кулоарите на парламента финансовият министър Владислав Горанов във връзка с публикация на евродепутата Радан Кънев (ДБ) в профила му във Фейсбук, предава БТА.   \"Изненадващо и потайно г-н Горанов като министър на финансите е подписал от името на България \"Общо политическо изявление\", заедно с МФ на Швеция, Германия, Франция, Италия, Дания, Люксембург, Белгия и Нидерландия, в което е призовал ЕК да предприеме действия за данъчно облагане на самолетните полети\", съобщава в публикацията си Кънев. Според него мястото на страната ни не е в тази \"коалиция\" и не е в интерес на българските граждани.    България се присъедини към декларация, инициирана от холандското правителство, в която се констатира, че авиацията като бизнес в Европа и в световен мащаб генерира огромен обем от въглеродните емисии. Документът отправя апел ЕК да направи анализ и да предложи на Европейския парламент (ЕП) и на Съвета възможно решение в посока ограничаване или облагане на дейността на авиационните оператори, заради емисиите, които бизнесът генерира, разясни Горанов.    По думите му, първо трябва да се видим дали ЕК ще предложи нещо по проблема и какво. Ако Комисията излезе с предложение, то, вероятно, ще засегне целия авиационен бизнес на територията на континента. Така финансовият министър отговори на въпрос дали решение за облагане на самолетните билети ще засегне и вътрешните полети или само международните.   Горанов уточни още, че декларацията не съдържа конкретни предложения, а констатира проблема и е апел към ЕК да направи анализ и да предложи съответни законодателни решения. Оттам нататък този проект, ако се подготви, ще мине естествения си законодателен път между Европейския съвет и парламент и би могло да стане законодателно решение само, ако държавите-членки се обединят около него, подчерта министърът. Така че на въпрос дали ще се увеличат цените, с колко, ще се отрази ли на цената на билетите е твърде рано да се отговори, посочи той. Самата декларация съдържа констатация, която никой не може да пренебрегне, смята Горанов.  ", "date": "2019.11.13", "title": "Изненада! Владислав Горанов подписал декларация за eвроданък върху самолетните полети"}
{"url": "http://epicenter.bg/article/MRRB--Do-kraya-na-godinata-100---ot-zemedelskite-i-gorski-teritorii-shte-sa-pokriti-s-kadastralni-karti/198733/4/0", "text": "До края на годината 100% от земеделските и горски територии в страната ще бъдат покрити с цифрови кадастрални карти. Продължава работата по кадастралните карти и регистри на урбанизираните територии, като към момента такива имат всички областни градове, общинските центрове, населените места по Черноморието, както и всички национални курорти – навсякъде, където има оживен граждански оборот.   Това каза заместник–министърът на регионалното развитие и благоустройството Валентин Йовев по време на конференция по случай Световния ГИС ден. Събитието се организира от ГИС Алианс, съобщиха от пресцентъра на МРРБ. Обявени са обществени поръчки за изработване на кадастрална карта на още над 256 по-малки населени места. „Сред основните цели на правителството е да осигурим на бизнеса и населението в България прецизни и подробни данни в областта на градоустройството, строителството и развитието на инфраструктурата“, каза на форума инженер Йовев. Той подчерта, че кадастърът отдавна се е превърнал в необходимост за много сектори — пазар на недвижими имоти, териториално и устройствено планиране, инфраструктура, опазване на околната среда. Като приоритет в работата на Министерството на регионалното развитие и благоустройството Валентин Йовев очерта предоставянето на административни услуги на хората чрез Кадастрално-административната информационна система по всяко време, от всяко място и чрез различни устройства. „По този начин ще предоставим качествени, ефективни и леснодостъпни електронни услуги за гражданите и бизнеса“, допълни още Йовев. Той съобщи, че се работи по изграждането на многофункционален и многослоен кадастър, който ще стимулира инвестиционните и бизнес процеси у нас. За целта към основните кадастрални карти ще се добавят нови информационни слоеве, описващи различни аспекти на използването и собствеността на земята, както и пространствата под и над нея. Ще се включат и специализирани картографски и геодезически данни, данни и снимки от спътникови заснемания и други.   За да се гарантира сигурността на информацията и на електронното управление, се предвижда изграждането на мрежа от разпределени виртуални Центрове за възстановяване след авария (Disaster Recovery), стана ясно още от изказването на Валентин Йовев. Той обясни, че тези центрове ще резервират данни, които ще позволяват бързо възстановяване работата на засегнати от различни бедствия и злоумишлени въздействия информационни системи от критично значение за функционирането на администрацията.", "date": "2019.11.13", "title": "МРРБ: До края на годината 100 % от земеделските и горски територии ще са покрити с кадастрални карти"}
{"url": "http://epicenter.bg/article/-Mistar-i-Misis-Ikonomika--za-2019-g--sa-Atanas-Dobrev-i-Teodora-Petkova/198737/4/0", "text": "Главният изпълнителен директор на Vivacom Атанас Добрев и главният изпълнителен директор на \"УниКредит Булбанк\" Теодора Петкова са носителите на престижните награди \"Мистър Икономика\" и \"Мисис Икономика\" за 2019 г., предаде „Фокус“.   Призовете връчиха вицепремиерът Марияна Николова и финансовият министър Владислав Горанов. На тържествена церемония в зала \"Джон Атанасов\" на София Тех Парк те получиха статуетка \"Рибарят и златната рибка\" на Ставри Калинов за постиженията на двете компании, които ръководят. Наградите \"Мистър и Мисис Икономика\" се връчват от 29 години от списание \"Икономика\", а в последните 5 г. и от най-голямата работодателска организация у нас - Конфедерацията на работодателите и индустриалците в България (КРИБ), и са най-престижните икономически отличия в България. Тази година категориите в конкурса бяха 10, като победителите бяха избрани с гласуване от членовете на Управителния съвет на КРИБ. В категория \"Индустрия\" наградата получи изпълнителният директор на \"Биовет\" Ангел Желязков. Михаил Антонов, управител на застрахователен брокер \"АВВИ\", бе отличен в категория \"Финанси и застраховане\". В категория \"Търговия и Услуги\" призът спечели Йордан Чорбаджийски, търговски директор на \"Черноморско злато\". \"Гопет Транс\" получи отличието в категорията \"Транспорт и логистика\". В категория \"ИКТ и аутсорсинг\" беше отличен Ли Дзие, генерален мениджър на \"Хуауей Технолоджис България\". Носител на наградата в категория \"Корпоративна социална отговорност\" стана адв. Свилена Димитрова, председател на Българска болнична асоциация за своята инициатива \"Национална класация - най-добрите болници\". Адв. Наталия Димитрова, управляващ съдружник в адвокатско дружество \"Димитрова и партньори\", получи приза в категория \"Консултантски бизнес/услуги\". В категория \"Земеделие и хранителна промишленост\" наградата отиде при Иван Папазов, председател на Съвета на директорите на VP Brands International. Специални награди получиха \"Coca-Cola\", \"Минстрой Хотели\" и \"Българска Консултантска организация\".", "date": "2019.11.13", "title": "„Мистър и Мисис Икономика“ за 2019 г. са Атанас Добрев и Теодора Петкова"}
{"url": "http://epicenter.bg/article/Emil-Harsev--BRIKS-nyama-potentsial-da-raboti-v-segashniya-si-format/198739/4/0", "text": "БРИКС няма потенциал да работи в сегашния си формат, едва ли срещата им ще постигне конкретни резултати. Това каза финансистът Емил Хърсев в интервю за Агенция „Фокус“ по повод започналата днес 11-а годишна среща на държавите от група БРИКС (Бразилия, Русия, Индия, Китай и Република Южна Африка).    Той посочи, че БРИКС вече работи в друга вариация, като се забелязва много ясно дистанциране на Бразилия. „Тази група вече не е това, което беше, тъй като имаме много ясно дистанциране на Бразилия, тоест липсва „Б“-то. И на Африка, макар и не толкова явно, но все пак също видимо променя своята ориентация по отношение на тази група. Тя си остана само в състав РИК, която продължава процеса, който бяхме започнали, липсва интеграция на тези огромни икономики“, добави още Хърсев.    Финансистът определи БРИКС като най-вече регионална организация, центрирана в Азия. „И оттам и Азиатската банка за развитие, която беше създадена със седалище в Шанхай, макар да има огромно значение в света, все пак тя набира потенциално, увеличава проектите, върху които работи. Вече има много сериозни инвестиции в отделни страни, включително и в Турция – това е най-близкото място, където сериозно работи тази новосъздадена банка. На тази банка се отделя ролята на нещо като втора Световна банка и Международния валутен фонд, комбинирано засега. Но още не е изяснена тази роля. Няма ги онези важни и сериозни решения на страните-учредителки, които да могат да изяснят бъдещата й роля в света“, допълни още Емил Хърсев.", "date": "2019.11.13", "title": "Емил Хърсев: БРИКС няма потенциал да работи в сегашния си формат"}
{"url": "http://epicenter.bg/article/Taneva--Zapochva-proverka-za-zamarsyavane-na-ploshtite--kadeto-sa-zagrobvani-na-praseta-s-AChS/198748/4/0", "text": "Започва мониторинг за замърсяване върху площите на загробване на свинете, засегнати от африканската чума. Това каза министърът на земеделието, храните и горите Десислава Танева в отговор на въпрос на депутата от БСП проф. Светла Бъчварова - Пиралкова за биосигурността по време на изслушването си на Комисията по земеделие, предаде Агенция „Фокус“.   „Този мониторинг следва да го извършват общините, на чиято територия са площадките на загробване. Контролира се от РИОСВ“, обясни още Танева.   „По отношение на епизоотията и за това, което се случи със засегнатите свине – общо 140 хил. наброй, екарисажи не се използвани инсинератори не са използвани поради няколко причини.   Първо, мнението на Центъра за оценка на риска е, че всяко разкарване на заразена маса крие риск от заразяване на пътната артерия.   Второ, поради изричното настояване на всяка браншова организация. Никога не е стоял въпросът освен по медиите за ползването на тези средства за унищожаване на засегнатите свине. Нещо повече, справката за всички страни членки на ЕС – 11 наброй, в които имаше практика за унищожаване на засегнати животни при такива обеми, винаги е ставал със загробване. Разбира се, той е по определен ред и по съгласуване с МОСВ“, поясни още Танева.    Готвим промени в структурата на БАБХ по отношение на ветеринарните специалисти, каза Танева в отговор на въпрос на депутата от „Обединени патриоти“ Йордан Апостолов за болестта на лудата овца и въобще за превенцията за болестите по животните.   „Истината е, че трябва различно ниво на превенция, профилактика, надзор и контрол. И в тази посока са промените, които сме предложили в Закона за ветеринарномедицинската дейност. Надяваме се до февруари да ги приключим в Народното събрание финално, за да можем да се подготвим за следващия сезон. Готвим промени в структурата на БАБХ по отношение на ветеринарните специалисти. Всичко, което се отгледжа, всеки вид животно, дали за лични цели или с търговска цел да бъде регистрирано и да бъде с ветеринарно обслужване. Нещо, което не беше така лятото“, подчерта министърът.    Резултатът от одита на ЕК за биологичното разнообразие предопределя как ще подкрепяме това производство следващата година, каза Танева в отговор на депутата от БСП Георги Стоилов.   „След юни работим по един екшън план по отношение на изпълнение на препоръката на различни органи, национални и европейски относно биологичното производство в България, който съдържа различни мерки. Една от мерките е завишен контрол на надзорните лица и на операторите.   В тази връзка наистина бяха и все още продължават, макар и към финала си извършени значително по-голям наброй проверки на оператори и е факт, че в различните оператори бяха открити недопустими като съдържание и като вид за биологичен начин на производство, остатъци на различни препарати. Всичко, което е приключено като процедура е предоставено на Държавен фонд „Земеделие“ за спиране на подпомагането и отменате на съответните сертификати. Когато финално приключим, няколко случая се чакат, ще изнесем публична информация за броя на операторите.   Освен това искам да подчертая, че изборът на тези оператори беше направен от така наречените най-рискови като вид култура“, посочи още министърът. Тя отчете, че предстои одит през ноември месец от ЕК на тема биологично производство.   „Резултатът от този одит на практика предопределя как ще подкрепяме биологичното призводство следващата година“, каза още Танева.", "date": "2019.11.13", "title": "Танева: Започва проверка за замърсяване върху площите на загробване на свинете с АЧС"}
{"url": "http://epicenter.bg/article/Nov-klimatichen-danak-mozhe-da-oskapi-samoletnite-bileti-i-u-nas/198763/4/0", "text": "Нов климатичен данък може да оскъпи самолетните билети. Облагането на вредните емисии вече се обмисля и от българската държава. Скокът ще е с около 20 до 60 евро на билет. Преди дни България се е включила към евроинициатива, която настоява за еко данък върху самолетните билети, потвърди финансовият министър.   Според бранша оскъпяването е разделено на три ценови групи. Най-евтините билети ще поскъпнат с 20 евро, най-скъпите с около 60 евро.   Инициативата обаче тепърва трябва да бъда припозната като част от дневния ред и на Европейската комисия.   Източник: бТВ      ", "date": "2019.11.13", "title": "Нов климатичен данък може да оскъпи самолетните билети и у нас"}
{"url": "http://epicenter.bg/article/Dva-sluchaya-na-afrikanska-chuma-po-svinete-v-Razgradsko/198764/4/0", "text": "Два случая на африканска чума по свинете са констатирани в Разградска област. Става дума за отстреляни диви прасета, чиито проби са се оказали положителни, предаде БГНЕС.   Във връзка с това в Разград се проведе заседание на постоянната епизоотична комисия. Установените заразени диви прасета са в две села - Белинци и Пчелина - на територията на Държавно горско стопанство “Сеслав“ - Кубрат.   След като са били отстреляни, от животните са взети проби, които се оказали положителни за африканска чума. \"В тази връзка по кметства и горски стопанства е създадена необходимата организация за своевременно информиране и координиране на действията на всички нива, с цел недопускане разпространението на африканската чума по свинете на територията на област Разград\", каза Евгени Драганов - заместник-областен управител на Област Разград.   За да се ограничи заболяването, стопаните, които искат да отглеждат прасета в двора си, трябва да спазват определени правила, припомни д-р Илиян Драмалиев от Областната дирекция за безопасност на храните. Представителите на общините, горските стопанства, полицията и други институции вече са запознати с промените в Закона за ветеринарномедицинската дейност, във връзка с регистрацията на личните стопанства.", "date": "2019.11.13", "title": "Два случая на африканска чума по свинете в Разградско"}
{"url": "http://epicenter.bg/article/Chetvarti-den-bez-sleda--Izdirvaneto-na-turistkata-v-Rila-e-prekrateno-zaradi-loshoto-vreme/198665/3/0", "text": "Акцията по издирването на туристката в Рила е прекратена поради лоши метеорологични условия. Това съобщиха от Планинска спасителна служба (ПСС) към Българския червен кръст, предаде Агенция „Фокус“.   При първа възможност екипите отново ще излязат на терен.   От спасителната служба уточниха, че до този момент е претърсен целият терен в района на Мальовишкия циркус, където се предполага, че е изчезнала жената. Претърсени са всички обходни пътеки, без резултат. При подновяване на търсенето ще бъде обсъдено каква ще бъде стратегията.   Акцията на ПСС по издирването на изчезналата жена започна в неделя.", "date": "2019.11.13", "title": "Четвърти ден без следа! Издирването на туристката в Рила е прекратено заради лошото време"}
{"url": "http://epicenter.bg/article/Katastrofata-na-Asparuhoviya-most-vav-Varna--Chetirima-postradaha/198666/3/0", "text": "Четирима души са пострадали в катастрофата на Аспаруховия мост във Варна. Това съобщи Ивана Милева, говорител на полицията в града предаде Радио „Фокус“ - Варна. Тя добави, че сигналът за инцидента е бил подаден в 8.20 часа тази сутрин. Съобщено е за катастрофа между автобус на градския транспорт и лек автомобил, който по първоначална информация е бил аварирал.   В следствие на катастрофата са пострадали четирима души, от които трима пътници в автобуса и шофьорът на лекия автомобил. Те се отведени в болница, като са били контактни. Няма данни шофьорът на автобуса да е сред пострадалите. Милева допълни, че причините за инцидента се изясняват. Трафикът по Аспаруховия мост, в посока кв. „Аспарухово\"“ и магистралата е силно затруднен, образувала се е километрична опашка.", "date": "2019.11.13", "title": "Автобус помля аварирала кола, четирима са ранени"}
{"url": "http://epicenter.bg/article/Kantonera--prichinil-katastrofa-kray-Asenovgrad--mozhe-da-poluchi-ot-1-do-6-godini/198674/3/0", "text": "Районна прокуратура-Асеновград привлече като обвиняем и задържа 60-годишен мъж за причиняване на телесни повреди на три лица при нарушаване на правилата за експлоатация на жп съоръжения, съобщи Агенция „Фокус“.    Привлечен е като обвиняем К.М., на 60 г., за това, че на 12 ноември 2019 г., в гр. Асеновград, като служител по транспорта нарушил правилата за експлоатация на жп съоръжения и по непредпазливост причинил телесни повреди на три лица, като деянието е извършено в пияно състояние – престъпление по чл. 343 ал. 3 във вр. ал. 1 буква Б вр. чл. 342 ал. 2 от Наказателния кодекс. Законът предвижда от 1 до 6 години наказание за това провинение.   На 12 ноември 2019 г., около 7 часа, е бил подаден сигнал на тел. 112, че на охраняем жп прелез на Околовръстен път за гр. Асеновград, обл. Пловдив, пътнически влак, движещ се от гр. Пловдив за гр. Асеновград, се е ударил в преминаващ от там лек автомобил, марка „Опел Астра“, в който са пътували трима мъже. Те са били откарани в болница, като вследствие на удара са им причинени телесни повреди. Според първоначалните данни причина за пътното произшествие е неспусната железопътна бариера на прелеза. 60-годишният кантонер, който карал нощна смяна, не дал смислено обяснение защо е забравил да пусне бариерата. Пробата му за алкохол е показала 1,8 промила.    Обвиняемият К.М. е задържан за срок от 72 часа с постановление на наблюдаващия прокурор. Предстои Районна прокуратура-Асеновград да внесе искане в съда за вземане на мярка за неотклонение „задържане под стража“ спрямо него.     По делото се извършват процесуално-следствени действия.", "date": "2019.11.13", "title": "Кантонерът, причинил катастрофа край Асеновград, може да получи от 1 до 6 години"}
{"url": "http://epicenter.bg/article/Patrulka-katastrofira-v-Sofiya-/198676/3/0", "text": "Двама полицейски служители са пострадали при катастрофа на кръстовището на бул. „Константин Величков“ и бул. „Александър Стамболийски“.  Сигналът за инцидента е подаден в 21.30 часа снощи, информираха от СДВР, предаде Novini.bg.    Катастрофата е между два леки автомобила, от които единият е полицейски.    Патрулният автомобил е бил с включен звукова сигнализация за специален режим на движение. Двамата полицейски служители не са сериозно пострадали, но са настанени в лечебно заведение под наблюдение. Шофьорът на другия лек автомобил не е пострадал. Водачите са тествани за употреба на алкохол, като пробите са отрицателни.", "date": "2019.11.13", "title": "Патрулка катастрофира в София, пострадали са двама полицаи"}
{"url": "http://epicenter.bg/article/Sedem-dushi-sa-zadarzhani-v-aktsiya-sreshtu-trafika-na-zheni-/198683/3/0", "text": "Мащабна акция на ГДБОП се провежда днес на територията на Враца, съобщи БНР.   Акцията е срещу организирана престъпна група, която се занимава с трафик на жени и склоняването им към проституция.    Седем души са задържани до момента.   Обиските продължават.", "date": "2019.11.13", "title": "Седем души са задържани в акция срещу трафика на жени "}
{"url": "http://epicenter.bg/article/Cherna-statistika--182-tezhki-katastrofi-v-stranata-samo-za-10-dni/198711/3/0", "text": "За първите 10 дни на ноември са станали 182 тежки пътнотранспортни произшествия с 11 загинали и 242 ранени, показва статистика на полицията.    За десетте дни на месеца на пътя от полицаи са съставени 17314 фиша за нарушения. Над 19 776 пък са съставените електронни фишове за скорост, което е повече спрямо миналата година.    „Данните сочат, че най-масови са нарушени скоростните режими. Останалите фишове, установени на място са от различно естество – може пътник или пешеходец да нарушава. Сред нарушенията е за необорудван автомобил или не са включени светлините. При велосипеди са засичани техническа неизправност, неносене на светлоотразителна жилетка“, обобщи Ботева.    Кампанията „Акция Зима“ ще е с акцент върху пешеходците, съобщи на брифинг инспектор Мария Ботева от „Пътна полиция“. От полицията ще започнат още от днес да глобяват. Ще се следи правилно ли пресичат пешеходците и дали шофьорите отнемат предимството им. Засиленият контрол ще продължи до 20 ноември.   Източник: БГНЕС", "date": "2019.11.13", "title": "Черна статистика: 182 тежки катастрофи в страната само за 10 дни"}
{"url": "http://epicenter.bg/article/Sadat-sprya-deloto-za-dvoretsa--Vrana--chaka-se-reshenie-na-Konstitutsionniya-sad/198714/3/0", "text": "Софийският апелативен съд (САС) спря делото за двореца \"Врана\", предаде БТВ. Според апелативните съдии няма нужда да се води този процес, докато междувременно с казуса се занимава и Конституционният съд. Конституционните съдии трябва да дадат отговор на въпроса за последиците на решението, с което беше обявен за противоконституционен законът за отнемане на царските имоти. Определението на Иво Дачев, Асен Воденичаров и Мария Георгиева от САС обаче не е окончателно и може да бъде оспорено.    През март т.г. Върховният касационен съд спря делото за другия апетитен имот \"Царска Бистрица\" и сезира Конституционния съд. Върховните съдии решиха да поискат тълкуване от Конституционния съд за това какви са правното действие и последици от решението му от 4 юни 1998 г., с което обяви за противоконституционен Закона за обявяване държавна собственост имотите на семействата на бившите царе Фердинанд и Борис и на техните наследници.   Симеон II излезе с официална декларация миналата година, след като Софийският градски съд реши на първа инстанция, че дворецът \"Врана\" не е негов, а на държавата.    \"Все по-често се питам заслужавам ли да ме лишат от моя дом и заставят да напусна Родината. Питам се и доколко защитено е правото на собственост на всеки български гражданин и на чуждестранния инвеститор от подобни политически продиктувани посегателства\", заяви тогава той.    От висящите дела между държавата и Симеон Сакскобургготски за собствеността на дворци и гори не е спряно само това за 16 500 дка гори в Рила. То е и единственото, не приключило на първа инстанция.    Дворцовият комплекс \"Врана\" се състои от централна сграда сграда на двореца с площ от 2013 кв м, още над 20 постройки, оранжерии, паркът е с площ от 992 дка. Всичко това бе върнато от Симеон Сакскобургготски от някогашния столичен кмет Стефан Софиянски през 2001 г. (впоследствие част от парка бе предоставена на общината, включително за стопанисване) на базата на решението на Конституционния съд от 1998 г.  ", "date": "2019.11.13", "title": "Съдът спря делото за двореца „Врана”, чака се решение на Конституционния съд"}
{"url": "http://epicenter.bg/article/Otkriha-tyaloto-na-izgubenata-zhena-v-Rila-/198722/3/0", "text": "В сряда около обед е открито тялото на изгубената жена в района на Рилския манастир, съобщи Нова телевизия.    64-годишната жена изчезна преди 4 дни в мальовишкия дял на Рила планина. Жената е допуснала най-голямата грешка, като е тръгнала на преход сама. Маршрутът, по който се е движила, също не е съвсем ясен.    В планината времето е изключително неподходящо за туризъм. Спасителите съветват всички туристи да следят прогнозата за времето и да на тръгват на походи при дъжд и мъгла.   По-късно стана ясно, че загиналата е Лили Тодорова - дългогодишен журналист и бивш главен редактор на \"Вътрешна информация\" на БТА.   Любовта към планината отне живота на нашата бивша колежка. Тя ще остане като един от най-ярките и колоритни образи, с огромно сърце, неподражаемо чувство за хумор и всеотдайност към работата и хората, съобщават от агенцията.    След оттеглянето си от активната журналистическа дейност, тя не спря да се развива и да търси нови начини за развитие. Догодина ѝ предстоеше да завърши докторантура в Богословския факултет, свързана с друга нейна страст - хоровото пеене и църковнославянската музика.    Тя е и дългогодишен доброволец в стационара за наркомани и алкохолици в Суходол.", "date": "2019.11.13", "title": "Намерената мъртва жена в Рила е журналистката Лили Тодорова"}
{"url": "http://epicenter.bg/article/Psihichno-bolen-ubi-mayka-si-v-Plovdiv-/198746/3/0", "text": "Инцидентът бил установен тази сутрин, когато около 8:30 часа в Пето РУ в Пловдив постъпил сигнал за неприятна миризма от апартамент в жк “Тракия”. При проверка на адреса входната врата отворил 27-годишен психично болен мъж.    В една от стаите била открита мъртва 59-годишната му майка, със следи от насилие по тялото. Пред криминалистите синът направил самопризнания, че преди дни двамата се скарали и той нанесъл побой над жената.    Мъжът е задържан за срок до 24 часа. По случая е образувано досъдебно производство. Процесуално-следствените действия продължават под прякото ръководство на наблюдаващия окръжен прокурор.", "date": "2019.11.13", "title": "Психично болен уби майка си в Пловдив "}
{"url": "http://epicenter.bg/article/Sapyori-proveryavat-zabraven-sak-sled-signal-v-Sofiya/198757/3/0", "text": "Сигнал за изоставен багаж в столичния квартал „Лагера” е подаден днес в полицията, предаде NOVA.    На място са били изпратени сапьори, които да проверят съдържанието на чантата.    Проверката е установила, че в багажа няма нищо взривоопасно.", "date": "2019.11.13", "title": "Сапьори проверяват забравен сак след сигнал в София"}
{"url": "http://epicenter.bg/article/Administrativniyat-sad-othvarli-iskaneto-povtorno-da-badat-broeni-byuletinite-v-Dobrich/198749/2/0", "text": "Административният съд в Добрич отхвърли искането на партия \"Воля\" повторно да бъдат броени бюлетините от вота за общински съветници в областния град, съобщи БТА. Съдът не допусна по делото, на което бе даден ход, да бъде изготвена и съдебно-математическа експертиза за резултатите от изборите. В жалба до съда от \"Воля\" твърдят, че в 88 протокола на секционни избирателни комисии са допуснати множество нарушения - зачерквания и поправки, липса на информация, както и на подписи от всички членове на секциите, което хвърля съмнение върху резултатите от вота. Според партията основание за оспорване на изборните резултати дават и отчетените от Общинската избирателна комисия (ОИК) 18 на сто от всички пуснати бюлетини за общински съветници като недействителни.  От окръжната прокуратура, както и общински съветници и представители на партии и местни коалиции като заинтересовани страни по делото, заявиха, че жалбата е неоснователна, а решението на ОИК е законосъобразно.  В новия общински съвет в Добрич са представени шест партии и коалиции - ГЕРБ/СДС/, ДБГ/ДБГ, НДСВ,Съюз на свободните демократи,Глас народен/, БСП за България,ВМРО-БНД, НФСБ/АБВ, ЗС \"Александър Стамболийски\", ЗНС/ и ДПС. Съдът обяви, че ще се произнесе по жалбата на \"Воля\" за отмяна на решението на ОИК за избора на общински съветници в Добрич в законоустановения срок.  ", "date": "2019.11.13", "title": "Административният съд отхвърли искането повторно да бъдат броени бюлетините в Добрич"}
{"url": "http://epicenter.bg/article/Balgariya-podkrepi-holandskoto-predlozhenie-za--aviatsionen-danak-/198752/2/0", "text": "Частна болница в Пазарджик наела на трудов договор специалист по ортопедия и травматология, който не бил вписан в регистъра на Българския лекарски съюз, имал ТЕЛК решение за 52% увреждане и проблеми с алкохола. Това съобщават от Dariknews.  При тези обстоятелства от Районната здравноосигурителна каса (РЗОК) в града отказали да направят вписване на доктора, като посочват, че той е опасен за пациентите. От лечебното заведение пък са атакували заповедта на касата пред Административния съд, считайки, че е неоснователна.  От представените документи се разбира, че на 11 март тази година МБАЛ „Ескулап“ е уведомило РЗОК за новонаетия лекар, като приложили изискваните документи, включително график. В книжата бил посочен и уникален идентификационен номер (УИН) от регистъра на Лекарския съюз.  Директорът на РЗОК е изискал от РЗИ справка за специалиста дали е освидетелстван от ТЕЛК. В експертното му решение е записано, че има 52% нетрудоспособност, като му е противопоказан тежък физически труд и без физически натоварвания на горните и долните крайници.    Ведно със системната алкохолна злоупотреба лекарят би застрашил състоянието и здравето на пациентите като изпълнител на клинични и амбулаторни процедури, посочват от РЗОК.  От болницата не е представено и удостоверение за актуално членство в Българския лекарски съюз, от съсловната организация връщат отговор на запитването, че медикът не е техен член. А това е задължително условие, за да има право да практикува професията си.    Жалбата на лечебното заведение е отхвърлена. Решението може да бъде обжалвано във Върховния административен съд в 14-дневен срок.", "date": "2019.11.13", "title": "Частна болница в Пазарджик наела доктор без права"}
{"url": "http://epicenter.bg/article/Atanasov--Guznata-savest-na--Sayuz-za-Plovdiv--progovori/198753/2/0", "text": "След като цяла България в деня на първия тур видя манипулацията с екзитполовете, която те извършиха в Пловдив, манипулация, която със сигурност ще влезе в учебниците като най-голямата подмяна, правена по време на избори - днес партията на г-жа Дани Каназирева реши да излъска потъмнелия си от това имидж.   Това се казва в позиция на предизборен щаб на Славчо Атанасов.  След като стана ясно, че по време на цялата кампания те са действали в пълен синхрон и в услуга на спечелилия кандидат, което се доказа със светкавичното назначаване на г-жа Каназирева за областен управител и с изявлението на премиера Борисов, че тя винаги е била част от ГЕРБ - днес решиха да проверят дали политическият им проект още има стойност и да прехвърлят проблема от болната глава на здравата. Славчо Атанасов никога не е участвал в договорки, да не говорим - в манипулации. Напротив - винаги е бил потърпевш от манипулации - както през 2011г., така и през 2015 г. Нека припомним на г-жа Каназирева, че нейният съюзник - управляващата партия ГЕРБ, има най-много представители както в Общинската избирателна комисия, така и във всички секционни избирателни комисии. Как тогава г-жа Каназирева е ощетена и как е извършена манипулацията, за която от „Съюз за Пловдив“ твърдят? Ние разбираме - чрез това си действие г-жа Каназирева явно много иска да свали напрежението от себе си и да го прехвърли другаде, за да измести центъра на внимание.   И затова ще кажем: Нека прокуратурата се произнесе. Ние винаги сме били за това изборите да бъдат законни, честни и почтени. Неслучайно пловдивчани гласуваха доверие, дадоха подкрепа и изпратиха на балотаж Славчо Атанасов три пъти.", "date": "2019.11.13", "title": " Славчо Атанасов: Гузната съвест на „Съюз за Пловдив“ проговори"}
{"url": "http://epicenter.bg/article/Pargov--Postavihme-nachalo-za-obmyana-na-opit-mezhdu-Sofiya-i-provintsiya-Fudzien-v-zdraveopazvaneto/198754/2/0", "text": "Мисля, че поставихме много добро начало за обмяна на опит между София и китайската провинция Фудзиен в сферата на здравеопазването.   Това коментира лидерът на БСП в столицата Калоян Паргов след проведените срещи днес, които с председателя на РС на БСП - Искър Борис Цветков организираха между 6-членна китайска делегация от провинция Фудзиен и ръководствата на две софийски болници.   Представителите на милиардната азиатска държава пристигнаха в София по покана на Калоян Паргов и Борис Цветков и също по тяхна инициатива бяха организирани срещи с проф. д-р Цветомир Димитров и ръководството на Университетска първа многопрофилна болница за активно лечение \"Св. Йоан Кръстител\", както и с директора на УМБАЛ \"Царица Йоанна - ИСУЛ\" проф. д-р Бойко Коруков и негови колеги.    \"Запознахме нашите китайски гости с два типа болници - едната - Първа градска е общинска, а другата - ИСУЛ е държавна университетска, обясни Калоян Паргов. - Показахме им нашата система на здравеопазване. Целта на посещението на делегацията от китайската провинция Фудзиен е да обмени опит и практики за начина на функциониране на здравните заведения. Те се поинтересуваха от медицинското образование и от начина, по който завършилите студенти успяват да се реализират професионално в здравните заведения в страната. Освен това коментирахме и общи проблеми. Оказа се, че както в България, така и в Китай има недостиг на финансиране на здравните заведения. У нас конкуренцията между частните и публичните болници е много голяма и това създава проблеми от гледна точка на качеството на предлаганите услуги в общинските здравни заведения и липсата на дофинансиране\".    Според Калоян Паргов, направените срещи са добро начало за обмяна на опит. Лидерът на БСП - София изрази увереност, че ще последва връщане на визитата от страна на българска делегация, съставена от медицински специалисти, в китайската провинция Фудзиен. \"Посещенията за обмяна на опит между различните държави са добра практика, коментира той. - Модерното здравеопазване изисква глобален подход и познаване на добрите практики на различните континенти\".  ", "date": "2019.11.13", "title": "Паргов: Поставихме начало за обмяна на опит между София и провинция Фудзиен в здравеопазването"}
{"url": "http://epicenter.bg/article/Kabinetat-obyavi-obhodniya-pat-na-Plovdiv-za-natsionalen-obekt/198756/2/0", "text": "Ето какви решения прие Министерският съвет на днешното си редовно заседание:       Правителството предлага на Президента на Република България да издаде Указ за награждаване на Атанасия Стоянова с орден „Св. Св. Кирил и Методий“ - първа степен, заради нейните заслуги в областта на образованието и българистиката. Предложението за награждаване е инициирано от Асоциацията на учителите по български език в Република Молдова и е подкрепено от посолството на Република България в Кишинев и Културно-просветното дружество за връзки с бесарабските и таврийските българи „Родолюбец“.  Професионалната кариера на Атанасия Стоянова е тясно свързана с образованието. Тя е работила като учител и директор на училище в Молдова, била е експерт и ръководител на Управлението за националните малцинства при Министерството на просветата, както и Генерален директор на Департамента по междуетническите отношения и функциониране на езиците към правителството на страната. В момента е експерт по многоезиково образование във Върховния комисариат по въпросите на националните малцинства към Организацията за сигурност и сътрудничество в Европа.  Атанасия Стоянова активно участва в подготовката на поредица от двустранни протоколи за сътрудничество между министерствата на образованието и науката на България и Молдова, с основен акцент подпомагането на образователното дело на българската общност. В изпълнение на тази политика към момента, с български стипендии са приети около 2400 студенти, 80 докторанти и 150 специализанти, а няколко хиляди учители, студенти и ученици са провели курсове и практики по български език.        Правителството предлага на Президента на Република България да издаде Указ за награждаване на проф. Христо Баларев с орден „Св. Св. Кирил и Методий“ за неговите заслуги в областта на науката. Предложението за награждаване е инициирано от Българската академия на науките.  Едно от най-ярките постижения на проф. Баларев е разработването на технологии за използване на химическите ресурси на Черно море. Това са технологии за получаване на химикали с реактивна чистота, за синтез на нови материали, за извличане по хидрометалургичен път на полезни компоненти от природни суровини и промишлени отпадни материали.  За постиженията си в областта на науката проф. Баларев многократно е награждаван с престижни български и чуждестранни отличия.        Правителсвото предлага на Президента на Република България да издаде Указ за изменение и допълнение на Указ № 85 от 28 февруари 2012 г. за утвърждаване на длъжностите във въоръжените сили на Република България и Националната служба за охрана, изискващи висши офицерски звания.  Предлаганите промени се отнасят до приложението към т. 1, като се предвижда длъжността „Командир на 68-а бригада „Специални сили“ да се измени на „Командир на Съвместното командване на специалните операции“ с изискване за висше офицерско звание „генерал-майор“. В Приложението към т. 1 се допълва и длъжността „Началник на Висше военновъздушно училище „Георги Бенковски“ от 01.01.2020 г. с изискване за висше офицерско звание „бригаден генерал”.  С друго правителствено Решение се предлага на Президента на Република България да издаде указ, с който да освободи бригаден генерал Явор Антонов Матеев от длъжността „Командир на 68-а бригада „Специални сили”, да го назначи на длъжността „Командир на Съвместното командване на специалните операции” и да го удостои с висше офицерско звание „генерал-майор“.        Правителството реши да обяви участък от републикански път II-56 Брезово - Пловдив - Път 11-86, от км 90+000 до км 102+820, за обект с национално значение и за национален обект. Така ще се ускорят процедурите по одобряване на инвестиционните проекти и издаване на разрешения за строеж, и ще могат да се използват облекчения в процедурата за отчуждаване на имоти - частна собственост, необходими за уширение на пътя и неговата модернизация.  Бързо разрастващите се в икономическо отношение гр. Пловдив и област Пловдив налагат необходимостта от своевременното развитие и разширяване на пътната мрежа, като особено важно е изграждането на околовръстен път на областния център. Трафикът по път II-86, който частично обхожда града от югозапад, е изключително натоварен и голяма част от транзитните потоци преминават през града по трасето на републикански път 1-8 „София- Пловдив-Хасково“.  Пловдив, като областен административен център, все още няма окончателно завършен околовръстен път и участъкът от републикански път 11-56, от път 1-8, при пътен възел „Скобелева майка” до път II-86 Пловдив - Асеновград - Смолян (югоизточен обход на гр. Пловдив) от км 96+900 до км 104+033 не е изграден. Поради това значителна част от транзитните потоци преминават през града. Доизграждането на югоизточния обход на Пловдив е от изключително значение за осигуряване на най- кратка комуникационна връзка с контролно-пропускателните пунктове при Рудозем, Златоград и Маказа и облекчаване на транзитния трафик с Гърция и Турция. Югоизточният обход ще осъществява пряка връзка на съседните области - Смолян, Кърджали и Хасково с АМ „Тракия“ и републикански път 1-8 (международен път Е-80), което е от изключителна важност в социален и икономически аспект.  Пловдив е градът в България с най-много и най-големи икономически зони около него, които все повече се разрастват. Нараства и значението на гражданското летище в Крумово, което именно чрез изграждането на югоизточния околовръстен път ще получи пряк достъп до АМ „Тракия“. Структуроопределящо за икономиката на областта и държавата е и предприятие „КЦМ“ АД, които заедно с развиващите се икономически зони „Тракия“ и „Марица“, в които ускорено се изграждат и в момента заводи за автомобилни части, определят Пловдив като център за сериозни инвестиции. Всичко това допринася за нарастване на товарните и пътнически превози по съществуващата пътната мрежа, която е с почти изчерпана пропускателна способност.  След завършването на югоизточния околовръстен път (Път II -56 „Брезово - Пловдив - Път II-86“, участък от км 90+000 до км 102+820), ще се даде възможност товарните превози да достигат до новоизградения интермодален железопътен терминал край Пловдив. В резултат се очаква многократно увеличение на транспортния поток.  За реализацията на последния сегмент от обхода - участъкът от км 98+000 до км 102+820 е сключено споразумение за сътрудничество между община Пловдив и Агенция „Пътна инфраструктура“. Изготвени са технически проект и парцеларен план, чието процедиране предстои.  Ползите от изграждането на югоизточния околовръстен път на Пловдив надхвърлят рамките на област Пловдив и имат съществено значение за развитието на всички области от Южен централен район.        С постановление на Министерския съвет се променя Методиката за изчисляване на инфраструктурните такси, събирани от управителя на железопътната инфраструктура, приета с ПМС № 92 от 4 май 2012 г. (обн., ДВ, бр. 36 от 2012 г.).  С предложените промени таксата за достъп и използване на железопътната инфраструктура ще съдържа два компонента, към момента съществуващата такса за преминаване и такса за използване на електрозахранващо оборудване за задвижваща електроенергия. Същевременно от ценообразуващите елементи по Методиката на Комисията за енергийно и водно регулиране (КЕВР) са извадени преките разходи за контактна мрежа, включени в пакета за минимален достъп. Също така се въвежда и формула за изчисляване на таксата за използване на електрозахранващо оборудване за задвижваща електроенергия.  По този начин се спазват разпоредбите на Директива 2012/34/ЕС на Европейския парламент и на Съвета от 21 ноември 2012 година за създаване на единно европейско железопътно пространство и Регламент за изпълнение (ЕС) 2015/909 на Комисията от 12 юни 2015 г. относно реда и условията за изчисляване на преките разходи, направени вследствие на извършването на влаковата услуга.        Правителството одобри допълнителни разходи/трансфери от резерва по чл. 1, ал. 2, раздел II, т. 5.1 от Закона за държавния бюджет на Република България за 2019 г. за непредвидени и/или неотложни разходи за предотвратяване, овладяване и преодоляване на последиците от бедствия.  С Постановлението се одобряват 24 039 032 лева за извършване на дейности за намаляване на риска от бедствия, възстановяване на разходи за проведени спасителни и неотложни работи при овладяване на бедствени положения и за възстановяване на инфраструктурни обекти. Сумата се осигурява от резерва за непредвидени и неотложни разходи по Закона за държавния бюджет на Република България за 2019 г.  Съгласно друго правителствено постановление се одобряват допълнителни разходи по бюджета на Министерството на вътрешните работи за 2019 г. в размер на 7 035 лв. за сметка на предвидените средства по централния бюджет за 2019 г. Средствата са необходими за възстановяване на извършени разходи по предоставените дейности и услуги на правоимащите лица по чл. 16 от Закона за военноинвалидите и военнопострадалите, посетили курортните комплекси и базите за отдих на Министерството на вътрешните работи и болниците за продължително лечение и рехабилитация - филиали на Медицинския институт на Министерството на вътрешните работи.        Министерски съвет разреши продажба на три поземлени имота, собственост на „Напоителни системи“ ЕАД. Имотът в с. Крушаре, Община Сливен е с обща застроена площ 346 кв. м., а този в гр. Бобошево, Област Кюстендил - 122 кв.м. Третият поземлен имот с право на строеж е в гр. Сливен и е с обща застроена площ 793 кв. м. Продажбата им ще се извърши на търг при начални цени, не по-ниски от пазарните стойности, определени от независими оценители.  На община Дупница се прехвърля собствеността върху имот - частна държавна собственост, намиращ се на ул. „Свети Георги“ № 2А в град Дупница. Имотът е с площ от 12 930 кв. м и представлява терен със сгради в него. Общината ще го използва за създаването на общински Младежки център за провеждане на безплатни образователни, социални, културни и спортни дейности, както и за реализиране на мерки за превенция на противоправното поведение сред подрастващите. Заниманията на децата ще се водят безвъзмездно от квалифицирани и правоспособни специалисти в съответните области. Всички необходими за тях материали ще се осигуряват от община Дупница.        Министерският съвет прие решение за назначаването на литовския гражданин д-р Лауринас Йонушаускас за почетен консул на Република България със седалище в гр. Вилнюс, Република Литва и консулски окръг, обхващащ територията на Република Литва.  Д-р Йонушаускас има дългогодишен опит в областта на бизнеса и държавната администрация. Като дипломат е отговарял за двустранните отношения между Литва и България. Бил е личен дипломатически сътрудник на президента на България Петър Стоянов по време на участието му в Международната конференция за сътрудничвество на страните от Централна и Източна Европа във Вилнюс на 4-6 септември 1997 г. Понастоящем д-р Йонушаускас е консултант в областта на изкуството и собственик на успешната компания „Arti Cubus”, с широка мрежа от контакти в литовските политически, бизнес и културни среди.  България няма представителство на литовска територия, като посолството ни във Варшава е акредитирано за Република Литва и Република Латвия. Назначаването на д-р Йонушаускас за почетен консул ще допринесе за задълбочаване връзките на България с Литва във всички области от взаимен интерес и ще осигури възможности за оказване на консулско съдействие на българските граждани, пребиваващи в страната.        Правителството одобри финансирането на публична държавна инфраструктура по реда на Закона за насърчаване на инвестициите (ЗНИ).  От бюджета на Министерството на икономиката по бюджета на Агенция „Пътна инфраструктура“ ще бъдат предоставени средства за изграждането на елементи на пътната инфраструктура, публична държавна собственост - „Основен ремонт на път /О.п. Разград-Кубрат/ - жп гара Разград -/Разград-Дянково/ с обща дължина 4.607 км.“. Той се изгражда във връзка с изпълнението на сертифицирания по ЗНИ инвестиционния проект „Разширение на производството на основни продукти в „Амилум България“ ЕАД“, гр. Разград на „Амилум България” ЕАД.  Инфраструктурата ще бъде собственост на Агенция „Пътна инфраструктура“ и ще се ползва от всички преминаващи - в това число и от предприятията в района, техните служители, доставчици и клиенти. Целта е възстановяване и подобряване на транспортно-експлоатационните качества, на настилката с оглед осигуряване условия за безопасност на движението и добро отводняване на пътя.        Правителството одобри съществено отклонение от проекта на Програма за сътрудничество в областта на културата между Министерството на културата на България и Министерството на културата на Хърватия за периода 2018-2021 г.  С РМС № 516 от 20 юли беше одобрен проект на Програма за сътрудничество в областта на културата между двете ведомства като основа за водене на преговори.  Двустранният документ не беше подписан в периода юли 2018 г. - октомври 2019 г. поради служебна ангажираност и динамика в работните програми на двете страни. Изменението на разпоредбите относно срока на действие на програмата - от 2018 — 2021 г. на 2019 - 2022 г., както и изменението на наименованието й съставляват съществено отклонение от проекта на договор и, съгласно чл. 11, ал. 2 от Закона за международните договори, е необходимо повторно съгласуване на проекта на програма. Останалите текстове и условия на програмата остават непроменени.  Настоящият проект е изготвен в изпълнение на член 17 от междуправителствената Спогодба за сътрудничество в областта на културата, образованието и науката. Документът удовлетворява взаимните интереси на двете страни и съдържа всички необходими текстове за развитие на отношенията между Република България и Република Хърватия в областта на културата.  Предлаганият проект на Програма регламентира възможностите за сътрудничество в областта на театъра, литературата, превода и публикуването на творби на писатели от другата страна, библиотечното и музейно дело, изобразителното изкуство, организирането на художествени изложби и музикални фестивали, киното, музиката и танца, аудиовизията и защитата на авторските права. Уточняват се ангажиментите на двете страни по опазването на културното наследство и сътрудничеството за предотвратяване на незаконната търговия с културни ценности.        Министерският съвет одобри проект на нова Спогодба между Република България и Кралство Нидерландия за избягване на двойното данъчно облагане с данъци на доходите и предотвратяване на отклонението и заобикалянето на данъчно облагане, който да послужи като основа за водене на преговори. Също така правителството упълномощи министъра на финансите да проведе преговорите и да подпише Спогодбата от името на Република България при условие за последваща ратификация.  Между България и Нидерландия в момента действа Спогодбата, подписана в София на 6 юли 1990 г. в условията на различни икономически отношения между двете държави и при действието на различна правна регламентация в българското законодателство в областта на данъците.  Сключването на нова Спогодба между двете страни се налага и поради  последните развития в областта на международното данъчно облагане, инициирани от държавите от Г-20 и Организацията за икономическо сътрудничество и развитие (ОИСР) за противодействие на свиването на данъчната основа и прехвърлянето на печалби.  Новите насоки в тази област се съдържат в Проекта „Свиване на данъчната основа и прехвърлянето на печалби” (Base Erosion and Profit Shifting - BEPS). BEPS предлага на държавите решения за преодоляване на различията в съществуващите международни данъчни правила, които позволяват на компаниите, чрез използването на схеми за агресивно данъчно планиране, да минимизират данъчните си задължения, прехвърляйки изкуствено корпоративните си печалби към юрисдикции с ниски или нулеви данъчни ставки. Мерките по Проекта BEPS създават и предпоставки за по-голяма данъчна предвидимост и правна сигурност за компаниите чрез намаляване на споровете между бизнеса и администрациите при прилагането на международните данъчни правила и изисквания.  Данъчните правила, възприети в проекта на Спогодба, са съобразени с  действащото българско данъчно законодателство и съвременните принципи и развития в международното данъчно облагане, отразени в актуалния Модел на данъчна спогодба на ОИСР.        Правителството одобри проект на Меморандум за разбирателство между Министерството на младежта и спорта на Република България и Министерството на младежта и спорта на Република Сърбия за сътрудничество в областта на младежта и спорта.  Двете страни ще насърчават обмена на опит в институционалното сътрудничество; областта на науката и технологиите, приложени към спорта; спортната медицина; борбата срещу негативните явления в спорта; организирането на спортни мероприятия; обучението на спортни специалисти; програми за подкрепа и насърчаване на спорта за хора с увреждания; областта на жените и спорта; спортната инфраструктура; спортния туризъм и младежкия обмен; обмена на опит в младежките политики, проекти и програми.        Правителството одобри проект на Програма между Министерството на културата на Република България и Министерството на културата на Република Куба за сътрудничество в областта на културата за периода 2020-2022 г.  Програмата удовлетворява взаимните интереси на двете страни и съдържа необходимите текстове за развитие на двустранните отношения между Република България и Република Куба в областта на културата.  Програмата регламентира възможностите за сътрудничество в областта на музиката, танца, фолклора, филмовото изкуство, литературата, превода, библиотечното и музейно дело, изобразителното изкуство, организирането на художествени изложби и музикални фестивали. Уточняват се и възможностите за сътрудничество между двете страни по отношение на опазването на културното наследство.        Министерският съвет одобри резултатите и утвърди Протокола от Четвъртата сесия на Междуправителствената българо-туркменистанска комисия за икономическо сътрудничество. Заседанието беше проведено на 11 август в гр. Туркменбаши, Туркменистан.  На сесията бяха обсъдени въпроси в основните области на двустранно сътрудничество: взаимна търговия, строителство, туризъм, селско стопанство, транспорт, информационни технологии и съобщения, енергетика, образование, младеж и спорт, здравеопазване. Бяха набелязани съгласувани мерки за разширяване на сътрудничеството и деловите връзки между двете страни в областите от взаимен интерес.  В рамките на сесията Изпълнителната агенция за насърчаване на малките и средните предприятия от българска страна, съвместно с Търговско-промишлената палата на Туркменистан, организира кръгла маса и двустранни срещи, по време на които представители на бизнес средите на България и Туркменистан обсъдиха възможностите за сътрудничество в области от взаимен интерес и установиха нови бизнес контакти.        Правителството прие позицията на България за заседанието на Съвета на Европейския съюз по земеделие и рибарство, което ще се проведе на 18 ноември в Брюксел. Очаква се министрите да продължат дискусията по Регламента за Стратегическите планове от пакета за реформа на Общата селскостопанска политика (ОСП) след 2020 г. По време на заседанието ще бъдат дискутирани екологичните и климатични аспекти от предложението.  Европейската комисия ще представи своите проекти на регламенти за преходните правила по отношение на Общата селскостопанска политика. Целта е да се предостави правна сигурност на плащанията за периода до влизането в сила и прилагането на новото законодателство. Важно е да не се допусне застрашаване на осигуряването на ежегодното подпомагане за земеделските стопани в рамките на ОСП.  Съветът на Европейския съюз по икономически и финансови въпроси, формат Бюджет (ЕКОФИН/Бюджет) ще проведе заседание на 15 ноември в Брюксел, Белгия. Участниците в срещата ще подготвят позицията на Съвета за преговорите във връзка със заседанието на Помирителния комитет с Европейския парламент (ЕП) за обсъждане на проектобюджета на ЕС за 2020 година, което ще се проведе същия ден. То се свиква в рамките на бюджетната процедура на ЕС поради различие в позициите на ЕКОФИН и ЕП. Двете институции ще преговарят за постигане на съвместно споразумение по общия бюджет на ЕС за следващата финансова година.  България ще съдейства активно за постигането на споразумение по проектобюджета за 2020 г., неговото навременно приемане и осигуряване на необходимите финансови средства за изпълнение на политиките и програмите на Съюза, тъй като ЕС има нужда от стабилен бюджет, който да отговаря на реалните нужди от средства за постигане целите на ЕС и същевременно да има капацитет за справяне с непредвидени обстоятелства  Съвет „Общи въпроси“ ще заседава на 19 ноември в Брюксел. Дискусията ще се фокусира върху укрепването на върховенството на правото в ЕС. Министрите ще обменят мнения с директора на Агенцията за основните права (FRA) Майкъл О‘Флаерти, който ще информира за състоянието на спазването на върховенството на правото в ЕС като цяло. Ще бъде направен и преглед на стартиралата през 2014 г. инициатива в рамките на СОВ за годишен диалог в областта на върховенството на правото.  СОВ ще започне подготовка за предстоящото заседание на Европейския съвет на 12-13 декември 2019 г. Сред темите в дневния ред са още Многогодишната финансова рамка 2021-2027 г., изменението на климата и изпълнението на стратегическия дневен ред на ЕС. Финландското председателство ще предостави информация за състоянието на преговорите по Многогодишната финансова рамка. По темата ще бъде изслушана и позицията на Европейския парламент. Ще бъдат обсъдени още политиката на разширяване на ЕС и Процеса на стабилизиране и асоцииране.  Правителството одобри също така резултатите от българското участие в заседанието на Съвета на Европейския съюз по земеделие и рибарство, проведено на 14-15 октомври в Люксембург.  Министрите подкрепиха изготвянето на нова по-силна рамка за бъдещата координация на ЕС, както и националните политики в областта на горското стопанство. Съобщението на Комисията относно засилването на действията на ЕС за защита и възстановяване на световните гори беше прието. Министрите подчертаха необходимостта от насърчаването на вериги на доставки, които не допринасят към обезлесяването, включително чрез схеми за сертификация на продукти. Целта е да се опазят съществуващите гори и да увеличи биоразнообразието им по цял свят.  Във връзка с Пакета за реформата на Общата селскостопанска политика, министрите проведоха обмен на мнения по доклада за напредъка, изготвен от Председателството. Фокусът беше Новия модел на прилагане, въпросът относно опростяването и „зелената архитектура“.  Комисията информира Съвета за актуалното състояние на заболяването Африканска чума по свинете в Европа и нейното разпространение, след което отново отправи призив към всички държави членки за по-голяма бдителност.  Съветът постигна съгласие и по допълването на съществуващия частичен общ подход във връзка с предложението за следващия Европейски фонд за морско дело и рибарство след 2020 г. Към него се добавят елементите, свързани с мониторинг и оценка на фонда.        Министерският съвет утвърди терминологична промяна в минималните критерии за комплексна оценка на офертите при провеждане на открита процедура за определяне на концесионер на морски плаж. Измененията се правят в приетото на 22. 07.2016 г. решение № 604 на Министерския съвет.  Основната цел на промяната е синхронизация на понятия от Методиката с разпоредбите на новата глава втора „а“ от Закона за устройство на Черноморското крайбрежие (ЗУЧК), която е в сила от 30.07.2019 г.  Терминологично в методиката понятието „конкурс“ се заменя с понятието „открита процедура“, така че да съответства на понятията в ЗУЧК. Изменението е оправдано и наложително, предвид обстоятелството, че тези критерии се прилагат от определена комисия в условията вече на открита процедура по възлагане на концесия, а не в условията на конкурс.  Минималните критерии за комплексна оценка запазват действието си спрямо всички участници в процеса, свързан с концесионирането на морските плажове.        Министерски съвет прие предложението, отправено от концесионера „Соф Дринкс“ ООД, за изменение на концесионния договор, сключен на 28 август 2008 г. за добив на минерална вода - изключителна държавна собственост, разкрита от сондаж № 1 хг на находище „София-Княжево“, София, район „Витоша“, Столична община.  С изменението се удължава срока на концесията до 35 години, считано от датата на подписване на концесионния договор - 28 август 2008 г.        Правителството одобри проект за изменение на Споразумение за предоставяне на консултантски услуги между Министерството на околната среда и водите и Международната банка за възстановяване и развитие, подписано на 28.09.2016 г. С него се удължава срокът на действие на Споразумението за предоставяне на консултантски услуги до 31.05.2020 г. Целта е да се осигури ефективно изпълнение на договорените практически дейности по Плана за изграждане на капацитет за изпълнение на Дейност № 3 „Институционална координация и ангажираност“.  На Министерството на околната среда и водите се оказва съдействие за разработване на Национална програма за качество на атмосферния въздух и Национална програма за намаляване на общите годишни емисии на серен диоксид, азотни оксиди, летливи органични съединения, фини прахови частици и амоняк в атмосферния въздух.  Споразумението се финансира със средства от европейските структурни и инвестиционни фондове 2014-2020 г., предоставени чрез оперативна програма „Околна среда 2014-2020 г.“, като предвиденото изменение на споразумението не засяга общата бюджетна рамка на проекта и не изисква допълнително финансиране.        Министерският съвет одобри проект на Закон за изменение и допълнение на Данъчно-осигурителния процесуален кодекс и предлага на Народното събрание да го приеме.  Предлага се въвеждане в българското законодателство на Директива (ЕС) 2018/822 на Съвета от 25 май 2018 година за изменение на Директива 2011/16/ЕС по отношение на задължителния автоматичен обмен на информация в областта на данъчното облагане, свързана с подлежащите на оповестяване трансгранични договорености. Разпоредбите на директивата следва да бъдат въведени в националното законодателство в срок до 31 декември 2019 г. и да влязат в сила от 1 юли 2020 г.  Основна цел на новите правила е противодействие на пренасочването на печалби към юрисдикции с по-благоприятен данъчен режим, както и на практиките за цялостно намаляване на данъчните задължения. Въвежда се механизъм за предоставяне на информация за трансгранични данъчни схеми, при които съществува потенциален риск от избягване на данъчно облагане, от консултанти и данъчно задължени лица на изпълнителния директор на Националната агенция за приходите, както и за автоматичния обмен на информация за тези схеми с компетентните органи на другите държави членки. Получаването на информация за предоставяните данъчни схеми на ранен етап, още преди започване на тяхното прилагане, ще позволи на държавите-членки да анализират своевременно вредните данъчни практики и да отстранят пропуските или недостатъците в законодателството си.        Министерският съвет прие нов Устройствен правилник на Изпълнителната агенция по горите. Предвижда се още една щатна бройка, освен съществуващата, за длъжността заместник-изпълнителен директор на агенцията. Целта е да се осъществява по-добър контрол върху изпълнението на задачите на служителите в специализираната администрация. Промяната няма да доведе до увеличаване на общата численост на агенцията, а само ще се извършат структурни промени. Променени са структурата и наименованията на три дирекции в общата администрация. Същият брой административни звена се закриват в специализираната администрация, като техните функции ще се изпълняват от други дирекции.  Целта на преструктурирането е да се постигне подобряване в работата на администрацията, по-ефективен контрол по спазването на установения законов ред за стопанисване, ползване и опазване на горските територии и ловното стопанство.        Правителството прие Наредба за правилата и нормите за проектиране, разполагане и демонтаж на електронни съобщителни мрежи.  В наредбата са включени разпоредби, които установяват техническите изисквания и процедурите за разполагане, маркиране, премахване и демонтаж на електронни съобщителни мрежи, както и за преустановяване на достъпа на съответния оператор до ползваната физическа инфраструктура при наличието на основания за това.  Основната цел на новата нормативна уредба е да бъде насърчено и улеснено разполагането на високоскоростни мрежи, включително в сгради. Това ще допринесе за повишаване на разнообразието и качеството на обществените електронни съобщителни услуги в интерес на потребителите.        Министерският съвет одобри на днешното си заседание позицията и състава на българската делегация за четвъртото заседание на българо-черногорската междуправителствена комисия за икономическо сътрудничество. Заседанието ще се проведе в София на 18-19 ноември.  В дневния ред са включени за обсъждане въпроси на двустранното икономическо сътрудничество в енергетиката, транспорта, търговията, инвестициите, селското стопанство и др. Предвижда се комисията да набележи мерки за разширяване на сътрудничеството и деловите връзки между двете страни в областите от взаимен интерес.      Министерският съвет одобри информация за касовото изпълнение на държавния бюджет и на основните показатели на консолидираната фискална програма за деветмесечието на 2019 г., изготвена в изпълнение на чл. 135, ал. 1 на Закона за публичните финанси, на база на месечните отчети за касовото изпълнение на първостепенните разпоредители с бюджет.  По данни от месечните отчети на първостепенните разпоредители с бюджет салдото по КФП на касова основа към месец септември 2019 г. е положително в размер на 1 264,5 млн. лв. (1,1 % от прогнозния БВП) и се формира от превишение на приходите над разходите по националния бюджет в размер на 1 205,7 млн. лв. и по европейските средства в размер на 58,8 млн. лева.  Постъпилите приходи, помощи и дарения по КФП към септември 2019 г. са в размер на 32 797,9 млн. лв. или 74,8 % от годишните разчети. Съпоставени със същия период на предходната година приходите, помощите и даренията по КФП нарастват номинално с 3 634,3 млн. лв., в т.ч. данъчните и неданъчните приходи - с 3 224,6 млн. лв. (11,6 %) и постъпленията от помощи и дарения (основно грантове по програмите и фондовете на ЕС) - с 409,7 млн. лева.  Общата сума на данъчните постъпления, вкл. приходите от осигурителни вноски, възлиза на 26 096,2 млн. лв., което представлява 75,5 % от планираните за годината данъчни приходи.  Приходите от преки данъци са в размер на 4 660,2 млн. лв. или 71,0 % от предвидените в разчетите за годината.  Приходите от косвени данъци са в размер на 12 758,7 млн. лв., което е 77,6 % от разчетите за годината. Постъпленията от ДДС са в размер на 8 416,5 млн. лв. или 77,7 % от планираните. Приходите от акцизи възлизат на 4 136,7 млн. лв. (77,6 % от разчетените за годината). Постъпленията от мита са 172,7 млн. лв. или 72,9 % от годишните разчети.  Постъпленията от други данъци (вкл. имуществени и др. данъци по ЗКПО) са в размер на 927,7 млн. лв. или 79,3 % изпълнение на годишните разчети.  Приходите от социални и здравноосигурителни вноски са 7 749,6 млн. лв., което представлява 74,7 % от разчетените за годината.  Неданъчните приходи са в размер на 4 954,9 млн. лв., което представлява 74,8 % от годишните разчети. При неданъчните приходи се проявява базов ефект в частта на приходите по бюджета на Фонд „Сигурност на електроенергийната система“ поради влезлите в сила промени в Закона за енергетиката от 01.07.2018 г., с които бе променен механизма за събиране на приходи по бюджета на фонда. Поради тази причина приходите по бюджета на фонда към септември 2019 г. са по-високи от постъпленията за същия период на 2018 г.  Приходите от помощи и дарения са в размер на 1 746,8 млн. лева.  Разходите по КФП (вкл. вноската на Република България в бюджета на ЕС) към септември 2019 г. възлизат на 31 533,4 млн. лв., което е 68,1 % от годишните разчети. Номиналното нарастване на разходите спрямо същия период на предходната година се дължи както на извършените разходи по бюджета на Министерството на отбраната по инвестиционен проект за придобиване на нов тип боен самолет за Военновъздушните сили на Република България, така и на по-високия размер на разходите за персонал (увеличение с 10 на сто на средствата за заплати, възнаграждения и осигурителни вноски на заетите в бюджетния сектор и поредната стъпка на увеличение на възнагражденията в сектор „Образование“), по-високи социални и здравноосигурителни плащания (базов ефект от увеличението на пенсиите от юли 2018 г., индексирането на пенсиите от юли 2019 г. и увеличение на здравноосигурителните плащания, заложено в ЗБНЗОК за 2019 г.), увеличение на разходите за субсидии и други.  Нелихвените разходи са в размер на 29 954,3 млн. лв., което представлява 67,9 % от годишните разчети. Текущите нелихвени разходи към септември 2019 г. са в размер на 25 337,8 млн. лв., капиталовите разходи (вкл. нетния прираст на държавния резерв) възлизат на 4 588,7 млн. лева. Предоставените текущи и капиталови трансфери за чужбина са в размер на 27,8 млн. лева. Лихвените плащания са в размер на 581,6 млн. лв. или 86,9 % от планираните за 2019 година.  Частта от вноската на Република България в бюджета на ЕС, изплатена към 30.09.2019 г. от централния бюджет, възлиза на 997,5 млн. лв., което е в изпълнение на действащото към момента законодателство в областта на собствените ресурси на ЕС - Решение на Съвета 2014/335/ЕС, Евратом относно системата на собствените ресурси на Европейския съюз, Регламент (ЕС, Евратом) № 608/2014 на Съвета от 26 май 2014 г. за определяне на мерки за прилагане на системата на собствените ресурси на ЕС и Регламент (ЕС, Евратом) № 609/2014 на Съвета от 26 май 2014 г. относно методите и процедурата за предоставяне на традиционните собствени ресурси, собствените ресурси на база ДДС и на база БНД и относно мерките за удовлетворяване на потребностите от парични средства, изменен с Регламент (ЕС, Евратом) 2016/804 на Съвета от 17 май 2016 година.  Размерът на фискалния резерв към 30.09.2019 г. е 10,14 млрд. лв., в т.ч. 10,12 млрд. лв. депозити на фискалния резерв в БНБ и банки и 0,02 млрд. лв. вземания от фондовете на Европейския съюз за сертифицирани разходи, аванси и други.                                                           ", "date": "2019.11.13", "title": "Кабинетът обяви обходния път на Пловдив за национален обект"}
{"url": "http://epicenter.bg/article/Svikvane-na-koalitsionen-savet-i-250-lv--minimalna-pensiya--iskat-NFSB-i-VMRO-/198758/2/0", "text": "Имаме ясна и последователна политика - достигане до ниво 300 лева на минималната пенсия.  Това заяви в предаването “Плюс минус” по Нова тв, Христиан Митев от НФСБ.    По думите му в този бюджет има достатъчно резерви.    Той заяви, че по време на коалиционния съвет, който се е отлагал досега заради изборите, ще настояват за 250 лв минимална пенсия в рамките на този бюджет.    По думите му тъпърва ще се водят раз говори в малката коалиция, за това както ще се предприеме, ако ГЕРБ не са съгласни на тази линия.    През 2019 година минималната пенсия достигна 219 лв. припомни той.    Не вярвам, че ще се стигне до блокиране на бюджета. В една коалиция са важни приоритетите и на голямата партия и на по-малките пертии. Не чувствам в работат си с колегите от ВМРО чувство на доминация, заяви той във връзка с по-добрите резултати на ВМРО по време на евроизборите и местните избори, за разлика от НФСБ.", "date": "2019.11.13", "title": "Свикване на коалиционен съвет и 250 лв. минимална пенсия, искат НФСБ и ВМРО "}
{"url": "http://epicenter.bg/article/Ivan-Kostov--Politicheskata-sistema-se-stabilizira--BSP-ne-e-alternativa/198762/2/0", "text": "Стабилизира се политическата система, очертава се пълен мандат на ГЕРБ, няма политическа алтернатива. БСП изглежда неубедително за гражданите, независимо, че е направила стъпка напред. Това заяви в предаването \"Лице в лице\" на БТВ бившият премиер Иван Костов, анализирайки отминалите местни избори. Не се очертава икономическа криза до края на мандата, твърди бившият премиер.   От шест години не се занимавам с политика. Това го знае г-н Бойко Борисов, посочи Костов. Той отговори така на гневните слова на премиера Бойко Борисов на националното събрание на ГЕРБ с новоизбраните кметове от партията. \"Много съм огорчен от нашите приятели, но ние трябва да спрем да ги наричаме десница. Това са бившите деца, внуци на червената номенклатура\", каза миналия четвъртък Борисов.   Изборите в София дават сериозни сигнали, които трябва да бъдат отчетени, смята обаче Иван Костов.   Той преизчисли резултата за Столичен общински съвет, ако представителите на \"Спаси София\" се бяха явили на изборите с листа, а не като независими. Но гражданските организации нямат това право.   Ако се анализира вотът за общински съветници, този вот е опозиционен. \"Тези, които са се обявили срещу управлението на ГЕРБ са повече - 32 за опозицията срещу 29 за ГЕРБ, ВМРО и \"Атака\" - заедно. Това, ако г-н Бонев бяха реализирал осемте мандата, които имат гласовете за него\", каза Костов.   \"Гражданското общество трябва да разбере, че срещу политическите партии не може да сформира алтернатива. Политическата система е защитена от Закона за политическите партии, той не допуска граждански организации и НПО-та да се състезават наравно с тях\", напомни бившият премиер. \"Стефан Савов ми казваше - демокрацията, това е многопартийност, няма демокрация без партии. С годините трябва вече да разбират хората, че не може да се мине през тази врата\", цитира бившият предсдател на парламента Иван Костов.   Иван Костов обори с числа тезата на премиера Борисов и на бившия президент Росен Плевнелиев, че \"Демократична България\" са подкрепили не дясната партия ГЕРБ, а лявата Мая Манолова.   За Фандъкова, Джамбазки и Сидеров са подадени 186 222 гласа заедно, припомни Костов. На втория тур Фандъкова взима с 23 хил. гласа повече, отколкото на първия тур.   Опозицията на първи тур има 225 980, но на втори тур Манолова губи 36 800 гласа. Избирателите на \"Демократична България\" са подкрепили г-жа Фандъкова по три начина - като \"са отишли за гъби\", като са гласували с \"не подкрепям никого\" и като са я подкрепили, каза Костов.   Обвинението на Бойко Борисов не почива на числата, бе изводът на бившия премиер.   \"Темата Брекзит не е позната на българския зрител. Големият проблем е съвсем на друго място. Ще си позволя да се самооценя с вярната си прогноза, която направих преди 2 месеца. Сега мога да потвърдя изцяло прогнозата си. Изборите категорично ще бъдат спечелени от Борис Джонсън, той ще изведе Великобритания от ЕС със споразумение, което една камара на общините ще приеме. Големият въпрос е защо Великобритания ще напусне ЕС\", каза Костов.    \"Томас Кук е типично доказателство как всички ще загубят от Брекзит\", добави той.    \"Никой не се възмути, че Макрон каза че НАТО е в мозъчна смърт. Кабинетът трябва да реагира на изказванията му\", каза още Костов.      ", "date": "2019.11.13", "title": "Иван Костов: Изборите в София дават сериозни сигнали, които трябва да бъдат отчетени"}
{"url": "http://epicenter.bg/article/Tsvetan-Vasilev-iska-da-bade-razpitan-s-videokonferentna-vrazka/198765/2/0", "text": "Основният обвиняем за фалита на КТБ Цветан Василев с ново искане към спецсъда -  да бъде разпитан по делото. Това се случи чрез декларация, изчетена в залата от адвоката му Константин Симеонов. Предложението е това да стане с видеоконферентна връзка. Василев се укрива в Белград от 2014 година, а делото му за екстрадиция все още се точи. В декларацията, прочетена в залата, Василев твърди, че основният свидетел по делото е с фрагментарни спомени.   В подкрепа на думите си, той припомня, че трезорът имал значителни активи, които не са споменати в папките по делото.   Според Цветан Василев, бившата му дясна ръка Бисер Лазов, който е и ключов свидетел на прокуратурата, също се опитал да се облагодетелства след фалита на КТБ.   „Всичко е въпрос на официални документи от Търговския регистър, от Агенцията по вписванията. Предстои тепърва да чувате интересни неща. Той е бил на път, пак казвам - аз се занимавам само с наказателното дело, той е бил на път, да реализира продажбата, чрез едно от дружествата, на сградата на \"Гарибалди\", каза Константин Симеонов - адвокат на Цветан Василев.", "date": "2019.11.13", "title": "Цветан Василев иска да бъде разпитан с видеоконферентна връзка"}
{"url": "http://epicenter.bg/article/Tomislav-Donchev--Imame-novi-tseli--koito-gonim--shte-ima-seriozni-promeni/198766/2/0", "text": "Спечелихме изборите. Демокрацията работи, хората са се произнесли. Точка. Това заяви вицепремиерът Томислав Дончев в предаването „Още от деня“ по БНТ.    „Да, има ефект на натрупване в местната власт. Имаме градоначалници с 10 години стаж. Има ефект на умора. Затова трябва да се прави обновяване и да се лансират нови идеи. Времената се менят. Ситуацията в страната е по-различна отпреди 10 години. Трябва да има еволюция в партията“, смята той. „Той трябва да е на висотата на обществените очаквания. Един политик трябва да генерира идеи и да има силата да заведе хората, там където обещава“.    „Носим отговорност на местата, където силните ни кандидати загубиха. Вотът бе мажоритарен“, призна Дончев.    Той припомни, че страната безспорно се развива. Но каза още, че трябва да се опитаме да надскочим развитието си дори в собствените си очи.    „За мен честният коалиционен формат е да се направи анализ на изборните резултати и да се прецени дали е възможно да се сглоби коалиция. Трябва да има теми, по които да има сходство, в противен случай правителството ще е слабо и подложено на атаки“, подчерта вицепремиерът.    Относно исканията за касиране на изборите, Томислав Дончев заяви: „Всеки, който иска това трябва да се обърне към съда. Изключително лоша практика е Изборният кодекс да се променя непосредствено преди избори, но и непосредствено след такива, докато емоциите още не са отминали. За мен основната тема е подготвеност на избирателните комисии. Защо не дори да има професионална насоченост. Трябва да се стремим да запазим хората с опит“.    „Имаме нови цели, които гоним. Ще има промени и те ще са сериозни“, каза още Томислав Дончев.", "date": "2019.11.13", "title": "Томислав Дончев: Имаме нови цели, които гоним, ще има сериозни промени"}
{"url": "http://epicenter.bg/article/Ministar-Avramova-se-sreshtna-s-kmeta-na-Pernik--tarsyat-voda-ot-alternativni-vodoiztochnitsi/198768/2/0", "text": "По покана на министъра на регионалното развитие и благоустройството Петя Аврамова в Министерството на регионалното развитие и благоустройството се състоя работна среща с областния управител на Перник Ирена Соколова и с кмета на града Станислав Владимиров във връзка с координиране на съвместни действия за решаване на проблема с водоснабдяването. Обсъдени бяха краткосрочни и дългосрочни мерки за справяне с кризата, съобщават от Министерството на регионалното развитие и благоустройството.   Като спешна мярка беше съставен план за действие, който включва използване на малки резервни водохващания и каптажи, собственост на ВиК Перник. МРРБ ще координира с други институции възможностите за осигуряване на водохващания от други източници, извън обсега на ВиК Перник.   Една от дългосрочните мерки е предложение за осигуряване на резервно захранване от други язовири. В тази връзка като първа стъпка още в четвъртък ВиК Перник ще вземе проби за изследване в лаборатория на годността на водата в тях за питейни нужди. Министър Аврамова пое ангажимент МРРБ да съдейства по всички възможни начини за решаване на кризата с водоснабдяването в Перник.", "date": "2019.11.13", "title": "Министър Аврамова се срещна с кмета на Перник, търсят вода от алтернативни водоизточници"}
