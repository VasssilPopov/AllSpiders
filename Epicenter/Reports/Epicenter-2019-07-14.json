{"url": "http://epicenter.bg/article/BSP-vnasya-promeni-v-zakona-za-mestnoto-samoupravlenie-i-mestnata-administratsiya/188020/2/0", "text": "БСП ще внесе предложения за промени в закона за местното самоуправление и местната администрация. Това съобщи пред журналисти председателят на БСП Корнелия Нинова, която бе в Шумен, където се състоя изнесено заседание на Изпълнителното бюро на партията.  Тя допълни, че социалистите ще настояват за разговор на национално ниво за местна политика и местна власт. \"В последните години държавата постоянно прехвърля на общините правомощия, отказва се от своите грижи за общините и за населението в тях, без тези правомощия да са финансово обезпечени. Затова ще внесем промени, които гарантират, че когато държавата прехвърля на общината свое правомощие, то ще бъде финансово обезпечено\", каза Нинова.  Тя посочи, че ще бъде предложено и решение на друг проблем, свързан с кандидатстването по проекти.  \"Ще предложим две или три общини да могат да се обединяват, когато имат граничен голям проект, който обединява няколко общини, за да може по-лесно да се преодолеят условията по кандидатстване, да се получава финансиране и да се реализират тези проекти\", разясни председателят на БСП.", "date": "2019.07.14", "title": "БСП внася промени в закона за местното самоуправление и местната администрация"}
{"url": "http://epicenter.bg/article/Oranzhev-kod-za-obilni-valezhi-i-gramotevitsi-v-18-oblasti--8---zhalt-kod-/187975/2/0", "text": "Температурите ще се понижат и ще са предимно между 20 и 25 градуса. По Черноморието ще е ветровито, предимно облачно и с валежи от дъжд. На места по южното крайбрежие валежите ще са временно интензивни и придружени с гръмотевици.  За 18 области е в сила оранжев код за обилни валежи и гръмотевици, за 8 ще важи жълт код. Това сочи справка на сайта на Националния институт по метеорология и хидрология (НИМХ), съобщава \"Фокус\". Оранжевият код ще бъде в сила за областите: Благоевград, Видин, Враца, Габрово, Кюстендил, Кърджали, Ловеч, Монтана, Пловдив, Пазарджик, Перник, София – град, София – област, Сливен, Смолян, Стара Загора, Хасково, Ямбол. Прогнозата на синоптиците е, че през следващите 24 часа сумарното количество на валежите ще е между 35 и 60 л/кв.м. Ще има гръмотевични бури. Има условия и за градушки. Оранжевият код означава, че времето е опасно.  При оранжев код се препоръчва на хората да се предпазят. При този код са възможни наводнения на имоти и в транспортната мрежа, както и прекъсвания в електроснабдяването, комуникациите и водопреносната мрежа. Възможно е да се наложи частична евакуация. При този код е в сила опасност при шофирането заради намалена видимост и аквапланинг. Жълт код ще важи за областите: Бургас, Варна, Велико Търново, Плевен, Разград, Русе, Търговище, Шумен. Очакваните количества валежи за следващите 24 часа ще бъде между 20-30 л/кв.м. При жълт код са възможни малко наброй локални наводнения. Възможно е да се наложи прекъсване на дейности на открито. При този код също са възможни затруднения при шофиране заради намалена видимост и аквапланинг.", "date": "2019.07.14", "title": "Оранжев код за обилни валежи и гръмотевици в 18 области, 8 - жълт код!"}
{"url": "http://epicenter.bg/article/Maya-Manolova--Ako-podigravkata-na-grazhdanite-prodalzhi--shte-se-kandidatiram-za-kmet/187985/2/0", "text": "Решението за 6000 машини за местните избори беше взето буквално преди четири месеца и всички аргументи, които изтъкват сега управляващите, бяха ясни. Какво се промени, кое е това, което накара управляващите и ЦИК да променят мнението си и да кажат, че машинното гласуване трябва да бъде премахнато, заяви националният омбудсман Мая Манолова в предаването \"Тази неделя\" по БТВ.  Как същите машини на същите цени са скъпа играчка само за местните и парламентарните избори, а не са скъпа играчка за президентските и за европейските избори, добави тя.  ЦИК вместо да купи машините, ги нае на цена, на която те се купуват – 9 млн. лева, подчерта Манолова.  А и ЦИК издаде методическите указания буквално четири дни преди европейските избори, не направиха адекватна информационна кампания. В някои секции хората не бяха информирани, че има машини. Така че даже тези 30% , които гласуваха машинно, е добър резултат, каза омбудсманът.  Тези 40% грешки, които се споменават, не са грешки на машините, а на изборната администрация, заяви Манолова.  Тя показа изборен протокол, на който членове на изборната администрация са написали, че въпреки подадените четири гласа за дадена партия, те не са отчетени. Излиза, че според тях 0+4= 0. Така могат да си пишат каквото са си решили. В случая машината става свидетел на тази кражба на гласове, посочи националният омбудсман.  Премахване на машинното гласуване иска този, който иска да продължат по този начин да се изготвят протоколи и да се крадат гласове, подчерта Манолова.  По думите ѝ машинното гласуване ще допринесе за честността на вота. Когато гласуваш машинно, знаеш че няма как гласът ти да бъде отклонен, отбеляза Мая Манолова.  Тя посочи, че все още не е решила дали ще се кандидатира за кмет на София. Пренебрежението обаче по повод това, за което се боря, е вбясяващо, заяви Манолова, като добави, че \"ако ядосат гражданите, ако продължават да се подиграват с тях\", ще се кандидатира за поста.", "date": "2019.07.14", "title": "Мая Манолова: Ако подигравката на гражданите продължи, ще се кандидатирам за кмет"}
{"url": "http://epicenter.bg/article/Vezhdi-Rashidov--/187988/2/0", "text": "Ние не можем да децентрализираме естетиката на градската среда. Всичките скулптури сме ги турили на 5 дка централна площ - 27, изброил съм ги. Това е лудост. Паметникът се прави, за да децентрализира. Паметникът - на едно място, шадраванът - на друго. И всеки квартал има свой облик.   Това заяви в предаването \"Денят започва с Георги Любенов\" по БНТ председателят на Комисията по култура в парламента и бивш министър на културата Вежди Рашидов. Той даде пример с Берлин, където всеки квартал има свой облик. Вежди Рашидов отбеляза, че е инициирал въвеждането на големи глоби за вандалите, съсипващи и драскащи паметници. \"Паметник идва от \"памет\"! Който драска паметници, е престъпник! Законът изрично казва - има неприкосновеност да държавната и частната собственост. Въпросът е друг. Много са драстични законите в Европа. Не защото и там няма проблеми, но не са като при нас. Нашето е разграден двор, безнаказаност. Имаме едно богатство и едно леке ще го съсипе! Трябва да си толкова ниско паднал, без морал... Законите трябва да са драстични\", отбеляза бившият министър на културата.   \"В Германия има драконовски мерки за това. Законът трябва да е бич. Ние не спазваме законите. А чрез лостовете на властта това може да се спре. Прилагай закона! Закон не се дискутира, закон се изпълнява\", заяви още Рашидов.   На въпрос - какво става в парламента и дали е по-трудно без Цветан Цветанов, той отговори: \"Незаменими хора няма. Аз съм имал проблеми с Цветанов. С него не сме си говорили с години, когато бях министър. В крайна сметка партията е на премиера Борисов - той я изгради, той е лидерът. Все едно чиракът да вземе решение. Хората понякога с любов се женят и в един момент се разделят. Така е в семейството. И партията е едно семейство!\".   Цецо трябваше малко да спре с апартаментите, критикува Рашидов. \"Ние искаме да сме демократи с пазарна икономика, но живеем като комунисти. Някой ти казва - за колко да си вземеш панталони или къща. Ами пазарът го казва, не - те ще ми кажат. Това със сигурност ядоса донякъде премиера. Но Цветанов беше организиран човек. Не може до вчера да го е имало и всички да са били сервилни, а днес - все едно не съществува. Разбира се, не бих се месил в партията, но не мога ли да стисна ръката на човек, с когото сме работили години наред\".   Запитан как ще изкара ГЕРБ до местните избори, Вежди Рашидов отговори: \"Бойко е уникален случай. Ще остане в историята. Лично аз го познавам от много години. Той порасна много бързо. Стана голям политик, голям държавник!\"   Рашидов подчерта, че Борисов има един природен талант - работи на една вълна с хората. \"Затова е така обичан от хората, защото го разбират, на една вълна са. Наблюдавал съм го в уникални ситуации. Не искам да го хваля. Но просто съм изненадан колко бързо порасна. Той е историческа личност. Чувам напоследък - път на младостта. Явно той е разумен човек, който ще намери границата като Доган - да подготви нови хора и по един елегантен начин да приеме смяната на поколенията\", заяви Рашидов.   \"Доган навреме се отдръпна, но не изпусна колелото. Бойко е разумен човек. Той е до лопатата - той гради, има го. Ние забравихме ли как пътувахме? Сега за 3 часа стигаш до Айтос и ядеш сафрид. Това трябва да се признае\", заяви още Вежди Рашидов.  ", "date": "2019.07.14", "title": "Рашидов: Бойко е уникален случай! Ще остане в историята! Цецо трябваше малко да спре с апартаментите"}
{"url": "http://epicenter.bg/article/Atanas-Zapryanov--Balgariya-nyama-da-plashta-nishto-za-dooborudvane-na-novite-iztrebiteli-F-16/187990/2/0", "text": "България няма да плаща нищо за дооборудване на новите изтребители Ф-16 блок 70, каза пред БНР зам.-министърът на отбраната ген. Атанас Запрянов. В предаването „Неделя 150“ на програма „Хоризонт“ на БНР той обясни, че всички системи на самолетите са отворени за добавяне на всякакъв вид оръжия и че с подписването на договора пакетът не е затворен.  „Самолетите, които получаваме имат цялата авионика и електронно оборудване, кодове и програми, отключени на борда, позволяващи да се отключат всякакви оръжия в перспектива и да бъдат използвани ракети въздух- въздух, въздух-повърхност, ако искате въздух-кораб. Така че ние няма да плащаме повече за дооборудване на самолетите, ако закупим каквото и да е оръжие, което е намалено или какъвто е да е нов тип оръжие“.  „Утре правителството ще трябва да приеме подписаните от министъра на отбраната четири договора, които касаят не само доставката на 8 броя самолети Ф-16 блок 70, но и доставката на боеприпаси към тези самолети, на ракети въздух-въздух различни класове на тези самолети и доставката на цялото оборудване… “, посочи още.  „Общата стойност на четирите договора, които ще бъдат приети и предложени на Народното събрание за ратификация наистина е 1,256 млрд. долара. По отношение на цената би следвало да ви коригирам, че не е постигнато намаление, тъй като от анонсираната цена на конгреса 1,67 млрд. долара за пакета и започнали преговори при цена 1,410 млрд. долара ние имаме 1 млрд. 256 млн.“, каза Запрянов.  „Много е важно да поясня, че когато става въпрос за преговори и за цени, че правителството на САЩ чрез програмата за Международни военни продажби FMS не е не е търговец, а е посредник между българското правителство и американските компании, които доставят съответното оборудване. Това, което мога да гарантирам е, че програмата FMS, цените на оборудването, които американското правителство определя и дефинира, са същите цени, по които то купува съответните въоръжения и техника от американските компании“, обясни той.  „Затова, може би за първи път ще кажа в ефир, направленията, в които се работеше по отношение на намаляването на цената, не е само при преконфигурирането на пакета, който в началото на преговорите наистина разширихме умишлено с желание да получим и повече въоръжение. Американското правителство за цената от $1,256 млрд. е направило компромиси и намаления, там където то има право да направи… “  Запрянов коментира и въпроса дали е вярно, че в момента сме на критичния минимум и дори сме получили предупреждение от американската страна, че ако се отказваме от още неща по сделката от предварителния план, може да се окаже, че си купуваме оръжие, което няма да може да използваме:  „Това беше първоначалното условие и на двете страни, че ние не можем да си позволим да закупим самолет, който няма въоръжение и няма да има бойни способности“.  Той коментира и това, че за момента не купуваме изобщо от управляемото въоръжение въздух-земя т.н. умни ракети, което дава повод на някои критици да твърдят, че самолетът отива към „1913 г. и битката при Одрин“, когато сме измисляли да хвърляме ръчни гранати:  „Странно е, че получаваме самолет 4++ с авионика на пето поколение самолет и възможности да управлява оръжия от пето поколение и говорим за Втората световна война, но това си е проблем на критиците, тъй като сега фокусът не е върху качествата на самолета, умишлено, а е върху пакета и то върху една част от управляемите оръжия, които ние не си позволяваме“. ", "date": "2019.07.14", "title": "Атанас Запрянов: България няма да плаща нищо за дооборудване на новите изтребители Ф-16"}
{"url": "http://epicenter.bg/article/Dimitar-Stoyanov--Nyama-palen-boekomplekt-v-sdelkata-za-F-16/187992/2/0", "text": "Главният секретар на президента Румен Радев – Димитър Стоянов, коментира пред БНР твърдението за сделката Ф-16, направено от зам.-министър Атанас Запрянов в предаването “Неделя 150“, че „пакетът, който България е поискала от американска страна е бил умишлено завишен, така че в процеса на разговорите да може да се намалява“:  „Не виждам логика в тези думи – да бъде завишено нещо, което след това да бъде намалено. В преговорния процес между България и САЩ това е абсолютно недопустимо – да поискаш нещо повече, за да бъде след това намалено. Няма логика в тези думи, които бяха изказани от ген. Запрянов“.  „Съгласно изпратеното наше искане в края на февруари месец до САЩ, беше поискан един пакет, който беше пълен пакет и осигуряваше пълната експлоатация на самолетите Ф-16 с интегрирана логистична поддръжка за три години и необходимото наземно оборудване, обучение, въоръжения – цялостен пакет. Стойността - 1 млрд. 673 млн. долара, тук трябва да кажем, че цените са всички без ДДС. След това политиците, като г-н Запрянов и някои експерти коментираха, че това било таван на цените, че можело да бъде намаляван – няма такова нещо. В процеса на FMS няма намаляване на цените, цената е ясна и няма как да бъде намалена“, посочи още Стоянов.  Той коментира още въпроса за колко време според него ще стигнат тези т.н. умни оръжия – „въздух-земя“, „въздух-въздух“, „въздух-кораб“ на самолетите.  „Определено няма пълен боекомплект. Изискванията, които ги има в Министерството на отбраната, са да имаме такъв боекомплект, така че тук е първата слаба страна. За това, че ние нямаме пълен боекомплект. Второто, което е, зависи от военно-политическата ситуация, ако военно-политическата ситуация на Балканите или в друга ситуация се налага да се вземат някакви конкретни решения, мисля, че този пакет ще бъде попълнен, защото е крайно недостатъчен. Не може да се каже дали тези ракети, бомби, свободно падащи, които ще бъдат включени в пакета, ще бъдат изразходвани за година, две, три или пет. Няма как да бъде предсказано това“.  Стоянов коментира още въпроса ще се намерят ли пари за закупува на допълнително въоръжение за Ф-16:  „Това са и моите опасения с ограничаването на този пакет. Имаме немалко примери в миналото. Например със закупуването на вертолетите „Кугър“.      ", "date": "2019.07.14", "title": "Димитър Стоянов: Няма пълен боекомплект в сделката за Ф-16"}
{"url": "http://epicenter.bg/article/Krum-Zarkov--Politikata-na-lashkane-napred-nazad-dokara-na-horata-morska-bolest/187993/2/0", "text": "Само преди 3-4 месеца дебатът за машинното гласуване се водеше остро, с аргументи. Сега ЦИК констатира проблеми с машинното гласуване, но те се дължат на това, че то не беше въведено изцяло. Преди месеци искаха да го отменят, но в последния момент то беше въведено частично, с компромис за пълно и самостоятелно въвеждане след машинното гласуване. Сега отново влизаме в същия филм. Това заяви зам.-председателят на ПГ на \"БСП за България\" Крум Зарков в предаването \"Неделя 150\" по БНР.  Той изрази мнение, че от ГЕРБ съзнателно създават трудности, а след това, позовавайки се на тях, гонят една и съща цел - да се отмени машинното гласуване. Народният представител беше категоричен, че машинното гласуване е една от гаранциите за честен вот. Той изтъкна двата големи проблема, свързани с честността на изборния процес. По думите му единият е извън секциите - купуването на гласове, както и административният натиск, а вторият е вътре в секциите - членове на СИК бъркат, в прекия и преносен смисъл, в бюлетините. \"Машината дава просто и лесно решение на тези проблеми. България реши - машинното гласуване е въведено в Изборния кодекс през 2014 година\", добави народният представител.  \"Политиката на лашкане напред-назад накара хората да изпитват признаци на морска болест - те не гласуват нито с хартия, нито с машина. Ние трябва да приобщим хората към политиката, да ги върнем към политиката. Иначе страната ни ще продължава да потъва\", изрази мнение Зарков, цитиран от пресцентъра на БСП.  По темата за закупуването на Ф-16, Крум Зарков коментира: \"БСП ще участва в дебатите за Ф-16, но още отсега тази сложна сделка има различни параметри - технически, икономически, политически. Обилно се говори за техническите параметри - не знам колко е полезно за широката публика. Утре ще станат ясни и икономическите. Има и политически параметър - способността на правитеството да води честен дебат, да спазва определените от него процедури и да убеждава обещството, че такова усилие си заслужава. Правителството обаче не си свърши работата. Сега ще изпаднат в ситуация, в която трябва да потушават напрежение\". По думите му в България през последните години сме загубили способността да водим нормален дебат, защото той се води чрез недомлъвки и ако не се промени това, няма да може да се реши качествено никой от сериозните ни проблеми.  ", "date": "2019.07.14", "title": "Крум Зарков: Политиката на лашкане напред-назад докара на хората морска болест"}
{"url": "http://epicenter.bg/article/Snyag-pokri-Musala-/187994/2/0", "text": "Тихо се сипе юлският сняг… Това са само част от коментарите в социалните мрежи във връзка с необичайното за сезона явление.  Рязкото застудяване през последните 24 часа се изразява в снеговалеж на връх Мусала – най-високия на Балканите.  Лошото време обхванало цяла България след горещините в петък и събота. Има валежи, на някои места се прогнозират и гръмотевични бури.  Оранжев и жълт код за обилни валежи са обявени в цялата страна, с изключение на Добрич и Силистра. Очаква се количеството дъжд да надхвърли 50 литра на квадратен метър в Западна, Централна и Южна България. Най-много валежи ще има в планините.    ", "date": "2019.07.14", "title": "Сняг покри Мусала!"}
{"url": "http://epicenter.bg/article/Shofyor-pomete-10-godishno-dete-v-Razgradsko/188000/3/0", "text": "10-годишно дете от град Исперих е блъснато от лек автомобил в село Китанчево. Това съобщиха от ОДМВР - Разград.  Сигналът за инцидента е подаден около 18.30 часа на 12 юли. 34-годишен водач на лек автомобил \"Опел Астра\" блъска внезапно излязлото на пътното платно малолетно момиче. Шофьорът спира, взема пострадалото дете и го откарва във ФСМП - Исперих, където е установено, че момичето е с фрактура на левия крак и охлузни рани по тялото, без опасност за живота.  Пробата за употреба на алкохол на водача е отрицателна. Съставен му е акт по ЗДвП. Образувано е досъдебно производство. ", "date": "2019.07.14", "title": "Шофьор помете 10-годишно дете в Разградско"}
{"url": "http://epicenter.bg/article/API--Shofyorite-da-karat-s-povisheno-vnimanie-dnes/187974/4/0", "text": "Заради очакваните валежи днес на места в централните и източните райони от Южна България до 40 и 60 л/кв.м, съпътствани от гръмотевични бури и градушки, от АПИ съветват шофьорите да карат с повишено внимание.  От пътната агенция припомнят, че е в сила забрана за движение на камиони над 12 тона в дните петък и неделя в най-натоварените часове - от 16 до 20 часа.  На магистрала \"Тракия\" има ремонт при Мухово, в посока Бургас. А движението в участъка Чирпан - Стара Загора осъществява с максимална скорост 90 км/ч и повишено внимание в двете посоки с цел осигуряване безопасността на движението поради неравности на пътната настилка.  Ремонтни работи има и на магистрала \"Хемус\" около Ботевград и тунелите около Вития, както и в участъка Повеляново - Слънчево, близо до Варна.  ", "date": "2019.07.14", "title": "АПИ: Шофьорите да карат с повишено внимание днес"}
{"url": "http://epicenter.bg/article/Simeon-Nikolov--Za-lazhite-na-edna-bivsha-poslanichka-v-SASht/187977/11/0", "text": "  Един млад зам.-министър на външните работи без ден опит в дипломацията, набрал преди това популярност в медиите си със скандални изявления, заяви днес в предаването „Офанзива” по Канал 3, че цялата процедура по F-16 била най–прозрачната, че били спазени процедурата и всички изисквания и критерий.   Но нали именно процедурата не бе спазена, нали бяха нарушени 5 от 7 критерия, нали НС отмени собственото си решение за финансовата рамка?!   Вярно е, че българското общество няма памет, но да разчиташ на това и да внушаваш така нагло и безсрамно, не е ли обидно за всеки зрител? Преди него една дама, бивша посланичка в САЩ, в същото предаване също се прави на експерт. Тя говори за два опита за стартиране на проекта, но това не е вярно.   Проектът стартира 2006 год. и бе доведен до последна фаза през пролетта на 2008 г., но след изборите ГЕРБ спря всички проекти през 2009 г.    Не е вярно и твърдението й, че всички досегашни екипи са залагали на F-16. Да, имахме и него предвид, но предложението разглеждаше възможностите на 7 изтребителя.   Не е вярно и това, че сега била дадена възможността да участват всички. Къде беше френския Рафал, къде беше предложението на Израел?   Колко изтребителя щяха да предложат другите за тази сума, която искат днес американците?   Изключително обидно за военната експретиза е тази жена да твърди, че всяка критика днес срещу проекта била срещу САЩ, а не прагматична по характер.   Водещ е бил винаги националният интерес и с американската страна сме имали прекрасни отношения и консултации по проекта и не само.   И защо признаваш госпожо, че три дни и половина си прекарала в заводите на Локхид Мартин, каква работа има един посланик три дни и половина там?", "date": "2019.07.14", "title": "Симеон Николов: За лъжите на една бивша посланичка в САЩ"}
{"url": "http://epicenter.bg/article/Daniela-Dyakova--metsosopran--Vazhno-e-da-badem-pevtsi--no-i-aktyori/188021/6/0", "text": "  Един от акцентите на Летния сезон на Старозагорската опера, който тази година носи надслова „Изкуството не излиза в отпуск“ беше четвъртото издание на Опера на стадиона – „Трубадур“.    Ефектно поставен спектакъл – режисьорско виждане на Огнян Драганов – който публиката ще запомни визуално като широко разгърнато платно, благодарение на монументалната сценография на Тодор Демеров – специално изработен декор за стадиона, костюмографските замисли на Денис Иванов с готическите изразни средства, вкл. женската шапка ennen (конусовидна), гримът–маска на лицето на Азучена, и с поднесения образ на циганката–призрак на нейната майка.    В центъра на спектакъла изпъкна в цялост: гласово, артистично и с външно сценична откроеност изпълнението на мецосопраното Даниела Дякова. Тя успя да изгради този двойствен, нееднозначен образс драматизма на красивия си богато нюансиран глас и с подчертан артистизъм.   Довечера пак я чака точно толкова богата роля в друго Вердиево произведение – „Аида“, отново със Старозагорската опера. Тук също Даниела ще трябва да построи сложния духовен свят на Амнерис и същевременно да ни разкрие противоречивите ѝ надграждащи се чувства: любов, ревност, жажда за отмъщение.         (мецосопран) завършва оперно пеене в Музикалната академия “Проф. Панчо Владигеров” в София в класа на проф. Руско Русков и Христина Ангелакова. Участва в Майсторските класове на Лука Горла в “Scuola Civica di Musica” в Милано, Италия и на Каролин Диума в Созопол. Специализира оперно пеене при Серджио Сегалини в “Accademia D’Arte Lirica” в Осимо, Италия. Даниела Дякова има няколко награди от авторитетни певчески конкурси, сред които Първа награда от международния оперен конкурс “Надежди, таланти, майстори” (Добрич), Първа награда от конкурса “Млади оперни певци” – София, Втора награда на международния оперен конкурс “Георги Златев-Черкин” – София и Първа награда от конкурса “Цветана Дякович”. В репертоара ѝ са партиите на Адалжидза от “Норма”, Амнерис от “Аида”, Азучена от „Трубадур”, Принцеса Еболи от „Дон Карлос”, Фенена от “Набуко”, Кармен от едноименната опера, Розина от “Севилският бръснар”, Дорабела от “Така правят всички”, Далила от „Самсон и Далила” на Масне и др.   Гастролирала е на сцените на престижни оперни театри в Австрия, Чехия, Унгария, Полша, Италия, Германия, Франция, Испания, Белгия, Холандия, Дания, Китай, Тайван, Япония под диригентството на Найден Тодоров, Диян Чобанов, Григор Паликаров, Бареза, Орен, Лоренцо Рамос, Алесандро Сан Джорджи, Херардо Вера, Хосе Кабайе, Хавиер Сарано, Айдар Торибаев, Пьотър Вандиловски.   Паралелно със своите  артистични изяви у нас и в чужбина, тя успява умело да се справи и като Художествен ръководител на  Симфоничния оркестър на Сливен (2004-2016). Ето какво каза Даниела Дякова в интервю за Епицентъ.бг     За мене е огромна чест оценката на изтъкнатата оперна прима Веселина Кацарова, която зад гърба си има такава световна кариера. Високата оценка е най-голямото удовлетворение, което може да получи един артист.   Ролята на Азучена ми е една от най-любимите, защото е написана изключително певчески, съобразена е с възможностите на изпълнителя. Така че максимално добре да улеснява певеца. Като се замисля, не е от най-трудните роли – има далеч по-трудни, както вокално, така и в драматургично отношение. Но, ми е от любимите образи. Когато излизам на сцената се чувствам в свои води, напълно освободена и просото се забавлявам.   Е, то музикални клопки има винаги, зависи как е написана от композитора. Тук клопките са идентични, като във всяка една друга роля. Напр. предизвикателствата, които композиторът поставя пред типа глас, са обхващането на няколко диапазона, на няколко регистъра.   Мецосопранът е особен глас, изисква се по-особена техника. Артистът би трябвало да умее да пее еднакво добре както долния регистър, така и център – в средата. Но задължително трябва да има и височини, с които да покрива навсякъде максимално добре. Освен това, в драматургично отношение трябва да се изгради специално образа, тъй като е противоречащ. Азучена, която разказва историята на своята майка, нейната мисия в живота ѝ е да отмъсти за нея. Тук е ролята на режисьора, който трябва да съумее да поиска от артиста подходящо изграждане и нюансиране на образа.   Трябва да има синхрон. Композиторът не случайно съчетава сюжетната линия на образа с вокалната. За мене има баланс между двете трактовки и затова ние сме длъжни да вървим в синхрон с режисьора. Точно това е предизвикателството на артиста – да съумее да преодолее тази задача.   За мене е много важно ние певците да бъдем и актьори. Действително, отминаха тези времена, когато операта е била по-статична, артистите не са имали толкова много театрални задачи, държали са предимно на вокалната изява. Но впоследствие нещата се променят и предизвикателствата стават твърде големи.   Има режисьори, които съобразяват и синхронизират двете линии както в драматургично, така и във вокално отношение. Има други, които не се съобразяват с това. И действително, предизвикателствата които поставят са непреодолими и тежат много на артиста. Разбира се, има такива, които се съобразяват и се получава добър баланс между актьорската игра и вокалния образ. За мене това е най-важното и най-приемливото.   Защото аз също не възприемам остарелите разбирания, че артистът трябва да набляга единствено и само на вокалната страна. Не е така, за гледащия от публиката, това е и вокално, и визуално изкуство. Все пак, той трябва да напълни своето око и с красотата на актьорската игра. Въпросът не е само в пеенето. А в баланса и синхронизацията между двете. Много е важно, защото ние първо сме артисти, и сме и певци.   Труден въпрос, защото не винаги артистът има това право. Ако е поканен да изпълнява роля в голям театър, с ангажирани режисьор, диригент, солисти от цял свят, години по-рано – там е обширен бизнес, много е важно той да съумее за запази своята позиция, добър тон, добри отношения, така че доста често няма това право, да противоречи на режисьора. Разбира се, с един добър подход може и да се получи. Но в повечето случаи съм песимистично настроена в такъв план.   От половин дума се разбирам с него. Разбирам какво иска да ми каже. Защото той е  наясно, много е навътре в материята. Знае как да го обясни по най-разбираемия начин, така че да съумее да вземе от артиста точно това, което желае. Разбира се, срещу Огнян Драганов трябва да има хора, които бързо схващат и работят на една вълна. Аз съумях да работя по съответния начин.   Както с Огнян Драганов, и с Денис Иванов беше огромно удоволствие за мене да работя, защото е творец с изключителен усет за красотата, за дизайна, за това как трябва да изглежда един артист в своята роля. Как по най-добрия начин би могъл да я пресъздаде чрез неговите костюми, чрез неговото творчество. Изключително талантлив млад човек, чийто съвременен полъх се носи навсякъде и това наистина попива цялата атмосфера. Брилянтни костюми, грим, дизайн. Бих могла да кажа само адмирации както за неговата работа, така и за режисьора Огнян Драганов, който е съумял да привлече в своя екип такъв млад човек с изключителни възможности.     Да, този грим беше по-особен. В готически стил, който пасваше изключително добре на персонажа на Азучена. Смятам че по най-изкусния и модерен начин го е направил. Стила и съответстващия му особен грим, ми допаднаха много. Ами трябва да Ви кажа, въобще не ми тежеше. Напротив – ужасно ми харесваше, чувствах се изключително комфортно, а, когато човек се чувства така, тогава и резултатите са добри.   Взаимодействието, взаимната работа, е много важно условие за артиста на сцената, защото работим в екип. Без добро отношение, без необходимата колегиалност помежду ни, не би могла да стане магията. Разбира се, след като задължително всеки си знае своя образ, тънкостите, детайлите, работата с режисьора, всичко води до завършен продукт в най-добрия му нюанс.   И с тримата съм пяла: с Тодорович, с Кирил Манолов, с Елена Баръмова също, много пъти. С Кирил Манолов всяка година се срещаме, най-вече на летните сцени в България. А със Зоран Тодорович преди няколко години в Солотурн, Швейцария, заедно пяхме в една оперна зала и в „Реквием“ на Верди.   Ооо, разбира се, че в спектакъл. Ето там човек се освобождава напълно. Тъй като винаги има стегнатост, адреналин в повече, леко спичане. Няма го това напълно отпускане, както в живия спектакъл. Там е доста по-лесно, и всеки мой колега би потвърдил тази версия.    Не бих казала че спектаклите навън носят особена атмосфера, но за сметка на това е доста по-трудно цялото начинание. Тъй като не е в естествена акустична среда, каквато е залата със сцената в театъра. А тази е по-неестествената. Изискват се повече усилия. Максимално използване на техниката, за да може човек да бъде в кондиция.   Използването на микрофоните също допринася за по-неестественото звучене и съответно по-голямата концентрация на артиста. Това е по-трудният вариант. Разбира се, магията е по-различна, атмосферата, всичко по-интересно, по-атрактивно. Но липсва, за съжаление, тази акустична среда, която за нас е от изключително важно значение.  По-трудно е да се пее с оркестър зад гърба, обаче в същия момент, за хора, които са професионалисти на сцената, и които имат достатъчно опит да преодолеят това предизвикателство, не е страшен проблем. Справихме се в тези условия блестящо.   Съпротива няма. Когато един солист е поканен да пее на външна сцена няма съпротива. Макар че има и възможности за без микрофон. Напр. в амфитеатъра в Пловдив, където съм пяла неведнъж, има добра акустична среда, която би могла да поеме гласа на певеца без всякакви микрофони. Само че, не само там, а и във всички външни сцени, са възприели този начин на озвучаване. Аз съм против. Разбира се, има гласове, които добре се озвучават с микрофон – по-малките, но има и такива, които не се озвучават достатъчно добре. Те звучат добре в нормална, акустична среда. Така че съпротивата, за която говорите, понякога я има у певците, но след като ръководството решава да има пултове с микрофони, това няма значение.   Очаквам с нетърпение тази наша среща със сливенската публика – публиката на родния ми град. За мене е както предизвикателство, така и удоволствие. В компанията на такива приятели каквито са Камен Чанев, Таня Иванова и Кирил Манолов, смятам че за всички ни ще бъде наистина огромно удоволствие, забавление. Надявам се само времето да бъде с нас. Отиваме да си направим празник на оперното изкуство там.   Сцената е триъгълно построена. В тази постановка не съм участвала. За мене ще бъде нещо ново, но не мисля че ще бъде свръхново, свръхмодерно, там си има определени стандарти и традиции, които с обща концепция с режисьора и останалите партньори, ще бъде изиграно по най-добрия начин. „Аида“ е от статичните опери. Няма кой знае какви предизвикателства в актьорски план.        ", "date": "2019.07.14", "title": "Даниела Дякова, мецосопран: Важно е да бъдем певци, но и актьори"}
{"url": "http://epicenter.bg/article/Makron-obyavi-sazdavane-na-voenno-kosmichesko-komandvane-na-Frantsiya/187973/7/0", "text": "Френският президент Еманюел Макрон обяви днес, че е одобрил създаването на космическо командване в рамките на военновъздушните сили на Франция, за да подобри отбранителните възможности на страната, предадоха световните агенции.  В обръщение към военнослужещи в навечерието на парада по случай националния празник Макрон заяви, че нова военна доктрина, предвиждаща създаване на военно-космическо командване ще засили защитата на френските сателити. По думите му все още предстои да бъде уточнено какви инвестиции ще бъдат насочени към проекта.  Новата структура ще бъде създадена през септември, допълни той.  Френската програма за отбранителни разходи за 2019-2025 г. предвижда 3,6 млрд. евро (4,06 млрд. д.) за инвестиции и обновяване на френските сателити, уточнява Ройтерс, цитирана от Новини.бг.    ", "date": "2019.07.14", "title": "Макрон обяви създаване на военно-космическо командване на Франция"}
{"url": "http://epicenter.bg/article/Britanski-politsai-i-zhurnalisti-v-spor-za-tech-na-informatsiya/187976/7/0", "text": "Британски политици осъдиха заплахите на лондонското полицейско управление да съди журналисти, които публикуват каквито и да са изтекли поверителни документи, оказали си в тяхно притежание след дипломатическия скандал с британския посланик в САЩ, предадоха ДПА и БТА.  Лондонската полиция съобщи вчера, че е започнала разследване на изтичането на поверителна дипломатическа кореспонденция, което доведе до оставката на посланика на страната в САЩ Ким Дарък.   В бележките, публикувани от британския в. \"Мейл он сънди\", дипломатът определя администрацията на американския президент Доналд Тръмп като неспособна. След това Тръмп нарече Дарък \"глупав\" и \"чалнат\".  В сряда британският посланик в САЩ подаде оставка.  Скотланд ярд съобщи, че разследването е поверено на антитерористичния му отдел, тъй като става въпрос за криминално нарушаване на закона за държавната тайна. Заместник-началникът на лондонската полиция Нийл Басу призова отговорните за изтичането на поверителна информация да се предадат, като предупреди, че публикуването на каквато и да е част от останалите изтекли документи \"може да се окаже криминален въпрос\".  \"Бих посъветвал всички притежатели, редактори и издатели на социални и традиционни медии да не публикуват изтекли документи, които може би са вече в техни ръце или може да им бъдат предложени, а да ги предадат на полицията или да ги върнат на законния им притежател - правителството на Нейно Величество\", посочи Басу в специално изявление.  Двамата претенденти за следващ британски премиер - сегашният външен министър Джереми Хънт и фаворитът в надпреварата Борис Джонсън обаче изразиха несъгласие с тази позиция на силите на реда.  Хънт написа в Туитър, че полицията и в правото си да разследва изтичането на поверителни документи, но добави: \"Категорично защитавам правото на пресата да публикува тези изтекли документи, ако журналистите там ги получат и ако преценят, че това е в интерес на обществото: това им е работата\".  Джонсън, на свой ред, излезе с аналогичен коментар. \"Не можем да приемем за правилно вестници или която и да е друга медия, публикуваща такива материали, да се окаже под ударите на правосъдието\", каза той, като добави, че изтеклите документи, макар и да създават неловка ситуация, не представляват заплаха за британската национална сигурност.", "date": "2019.07.14", "title": "Британски полицаи и журналисти в спор за теч на информация"}
{"url": "http://epicenter.bg/article/Andrey-Arnaudov-za-pristrastiyata-si-v-Makedoniya/187963/10/0", "text": "Първата гостенка в Покана за пътуване става водеща на новините в телевизия Европа, когато американците навършват пълнолетие – на 21.  Три години по-късно Неда Василева вече има собствено предаване, но решава да прекъсне екранната си кариера, за да учи политически науки в Манчестър.   Поканих я да сподели впечатления „отвътре“ за този уж скучен индустриален град, а тя се вълнуваше в студиото на Покана за пътуване като дете, което разопакова нова играчка. В БНР тя преживя първия си радиоефир и разказа за двата университета на Манчестър, изумително красивото кметство, което, уви, до 2024 година ще бъде затворено за ремонт.   Неда е успяла да посети само Етихад от двата култови за индустриалния град стадиони- за Олд трафорд билетите са разпродадени за година и половина напред. Любознателната българка се е „разписала“ в няколко забележителни картинни, библиофилски  и архитектурни сбирки, но сърцето й на свързан с журналистиката човек е останало в Медиа сити, където са преместени част от студиата на Би Би Си.   Телевизионната водеща Неда Василева разказа за университетите в Манчестър – обявен за най-добър за живеене град за студенти. Оказа се, че там има и други забележителности освен отборите на Сити и Юнайтед. Плюс нелоши пъбове.  Обичам да се шегувам, че моловете са музеи на леката промишленост, но Неда Василева ме опроверга -  в Манчестър има музей просто на промишлеността.   Радиодебютът на телевизионната водеща й понесе толкова добре, че обеща пак да дойде в Покана за пътуване и да разказва за „леговището“ на принц Чарлз – Уелс.   Неотдавна Светослав Марков, творческата половинка от родолюбивия дует на рубриката „50 места от българската история отвъд България“ посети Азербайджан, но аз реших да го примъкна в друга рубрика – Пътеводител на гастрономическия стопаджия. Затова го попитах дали е имал късмета на Каспийско море да опита една от най-вкусните риби в света – каспийския бекрис. За негова жалост – не, но пък е наблегнал на всякакви шашлици.   Помните ли филма на Адела Пеева „Чия е тази песен“? Сюжетът започва като виц: седят на една маса грък, турчин, македонец, сърбин и българската режисьорка. Оркестърът подхваща песен и всеки започва да я тананика на родния си език, претендирайки, че оригиналът се пее в неговата родина. Е, в българо-македонския фестивал One love tour няма опасност да настъпят музикални междуособици.   Свързах се с един от организаторите му по телефона – броени дни преди началото Андрей Арнаудов безспирно снове между Банско и Крива паланка, Струмица и Бургас. Той сподели пътешественическите си пристрастия в Македония и разкри, че Алеята на занаятите, съпътстваща фестивала е под егидата на ЮНЕСКО.   Сменяме рязко тематиката и напускаме Балканите в посока „Яж, моли се и обичай“. Напук на всеобщата представа, че на Бали трябва да ходим като прелетните птици – на топличко, когато у нас стегне зима, истинските приключенци посещават благословеното кътче и през лятото.  В тази част на Индонезия температурата постоянно кръжи около 30 градуса, но през юли е сухо и влагата не те обгръща като мокър компрес.   Попитах Грети Гарсия, представител на испанската козметика Natura Bisse Barcelona, с какво я привлича блажения остров и тя така го възпя, че едва се сдържам да потърся самолетен билет за там.   В Покана за пътуване нещо се заседяхме в Европа и кривнахме към Азия, та мисля да ви пусна един къс пас до Коста Рика:   Откъде идват бананите? У нас - от супермаркета. Там те попадат чрез гигантските контейнери на търговските кораби, но първоизточникът им е бананова плантация като «Дел Мондо» край Пуерто Лимон в Коста Рика. Когато след панамския круиз видях на Женския пазар  от жълтите плодове с миниатюрни лепенки «Дел Мондо» ги почувствах едва ли не близки и родни.   В плантацията, до която си поръчах специална екскурзия, се оказа, че всеки грозд от сладкия плод зрее в пелена от найлон. За да не го нападат инсектите.   Дърветата всъщност се оказват от рода на тревистите растения и дават по 4 реколти годишно, защото бананите са готови за бране след 120 дни. Дървото се отсича, а до него, от същия корен вече е израснало следващото. Цветът на жълтия плод също е причудлив - огромно образувание, прилично на хибрид между цвекло и граната, в което личи коронка от смешни стърчилки - бъдещите банани   Яки мъжаги отсичат с премерено движение цял клон, заедно с найлоновата пелена, и го закачат на кука като прасе в кланица. Гроздовете се кандилкат по поточната линия,  докато момчета с рибарски ботуши и гумени престилки ги \"обстрелват\" с мощни водни струи. \"За да изпаднат паяците\", делово обясняват още по-грамадни мъжаги, които с няколко отработени движения превръщат гроздовете в гола пръчка и мятат клончетата въззелени банани в големи колкото язовир вани с вода.   От там е просто: изцеждане, напъхване в найлон, кашон и камион. Към супермаркета. Хватката е да го обереш в точния момент, за да узрее чак след като попътува по море до Европа или САЩ.   За още пътешествия, снимки и видеа надниквайте на страницата ни във Фейсбук", "date": "2019.07.14", "title": "Андрей Арнаудов за пристрастията си в Македония"}
{"url": "http://epicenter.bg/article/Pazete-se-ot-manipulatsii-i-vanshna-namesa/188022/10/101", "text": "Дневно предназначение: Новата седмица започва с ден, подходящ за изложби, семинари, духовна дейност, онлайн събития, покупко-продажба на коли и моторни превозни средства.    Дневната нумерологична карта благославя уроци по отношение на личното разбиране, качеството и прецизното изпълнение на ангажиментите. Активират се материални дейности, плануване на далечно бъдеще, идеи за проекти. Успехите ще настъпят в областа на културата, образованието и духовните сфери. Основна цифрова характеристика – 1, 2, 3, 4, 5, 6, 7, 9. Ден за напредък и образование.   Часова характеристика:  Мото: Вярвам в силата на живота! Дневно предназначение: Ден, предназначен за създаване на устоичивост в рода, уреждане на финансови въпроси, плащания, наследства и трайни капиталовложения. Дневната нумерологична карта благославя покупки за дома и офиса, разрешаване на финансови въпроси, обсъждане на наследства, плащания на сметки, семейни тържества, родови сбирки. Всички обещания, уговорки и договори ще трябва да бъдат изпълнени във времето.   Активира се желание за презастраховане, натрупване и складиране. Погрижете се за финансовата сигурност на рода и инвестирайте парите си стабилно и сигурно. Моментът е подходящ за пътувания, покупки на коли, техника и обзавеждане.   Основна цифрова характеристика – 1, 2, 3, 5, 6, 7, 8, 9.  Ден за трайни материални капиталовложения, който може да ви подсигури добри финансови доходи в бъдеще.   Часова характеристика:  Мото: Аз привличам изобилие в живота си! Дневно предназначение: Ден, предназначен за приключване на дългоотлагана работа. Активират се прояви, които ще доведат до окончателен край на ваши очаквания, свързани с бъдещето. Ще се наложи да извоювате победата си чрез сила и контрол над ума. Който има търпение да изчака ще спечели.   За да задоволите желанието си за изпълнение на съвършена работа, трябва да се концентрирате в целта и да устоите на предизвикателствата. Денят активира обещания и окончателнен край.   Основна цифрова характеристика – 1, 2, 3, 6, 8, 9.  Ден за изпитание на волята, ума и силата.   Часова характеристика: ", "date": "2019.07.14", "title": "Пазете се от манипулации и външна намеса"}
{"url": "http://epicenter.bg/article/Bloomberg--SASht-planirat-da-nalozhat-sanktsii-nad-Turtsiya-sledvashtata-sedmitsa-zaradi-dostavkite-na-S-400/187980/7/0", "text": "Екипът на американския президент Доналд Тръмп готви пакет от санкции, насочен срещу Турция, заради покупката на руските системи С-400, които Анкара извърши, предава американската редакция на Bloomberg, цитирана от \"Фокус\". Това са разкрили източници на медията.  Администрацията на Тръмп е избрала един от трите пакета мерки, които се предвиждат при такива случаи от указа за противодействие на американските съперници чрез санкции. Планът все още трябва да бъде одобрен от самия президент преди за влезе в сила.  Според хора запознати със случая, идеята е санкциите да бъдат обявени в края на следващата седмица. Администрацията на Тръмп иска да изчака в Турция да отбележат годишнината от опита за преврат в страната, която ще се проведе в понеделник, за да няма нови обвинения от страна на Анкара, че САЩ са били замесени в неуспешния опит за смяна на властта.  „Фокус“ припомня: САЩ многократно предупреждаваха Турция да не закупува руските ПВО С-400, тъй като те са несъвместими с екипировката и системите на НАТО. Освен това от Белия дом се страхуват, че ако продадат американски изтребители F-35, каквото е желанието на Турция, руските техници, обслужващи системите могат да намерят слаби страни в самолетите.  От Турция обявиха, покупката на системите не представлява заплаха за НАТО.   ", "date": "2019.07.14", "title": "Bloomberg: САЩ планират да наложат санкции над Турция следващата седмица заради доставките на С-400"}
{"url": "http://epicenter.bg/article/Lavat-na-Shipka-razkri-novi-tayni-za-sebe-si/187978/2/0", "text": "Нови тайни разкри лъвът на Паметника на свободата на връх Шипка след като започна реставрацията му, предаде кореспондентът на БГНЕС от региона.  Бронзовата фигура бе отворена за първи път от 40 години насам. Оказва се, че лъвът е конструктивно здрав и ремонтът ще приключи по рано от предвиденото.  ,,Установи се, че на всяка част, от която е сглобен лъвът, от вътрешната страна е изписано колко тежи съответния елемент. Това позволи да се изчисли точно тежестта на лъва. Досега се обявяваше, включително и от музея, че той тежи около 28 тона. Оказа се, че той тежи около 12 тона, ако прибавим и носещата конструкция, максималната тежест става около 15 тона. Другият любопитен момент е, че до момента знаехме, че лъвът е сглобен от 28 елемента, оказа са, че те са 53″, разказва д-р Чавдар Ангелов – директор на парк – музей Шипка – Бузлуджа.  Добрите новини са, че лъвът е конструктивно здрав, т.е. носещата конструкцията, върху която той е сглобен, е в добро състояние, отливките, от които е направен – също. Корозията не е нанесла някакви съществени поражения, които да изискват по-сериозни интервенции. В резултат на това дейностите се движат малко по-бързо от първоначално предвидените срокове.  Лъвската фигура бе почистена изцяло отвътре, носещата конструкция бе обработена със съответните препарати, които да предотвратяват в перспектива корозията, в момента се обработват вътрешните стени на отливките със съответните химикали, които да предпазят от развитието на ръжда. В общи линии, с това ще се изчерпат дейностите във вътрешността на лъвската скулптура.  Междувременно, започна и отстраняването на фугиращите смеси, които са между всички сегменти на фигурата, ще се направи префугиране по технологията, която е съгласувана с Министерството на културата чрез зачеканяване на олово вътре в самите фуги. След което тези оловни участъци ще бъдат тонирани в съответния цвят и накрая лъвската фигура ще бъде обработена със съответен химикал, за да се получи тънък филм около нея, който да я защитава от влиянието на слънчевите лъчи и климатичните явления.", "date": "2019.07.14", "title": "Лъвът на Шипка разкри нови тайни за себе си"}
{"url": "http://epicenter.bg/article/Polet-na--Balgariya-Er--ot-Tel-Aviv-zakasnyava-s-nad-3-chasa--nikoy-ne-e-uvedomil-patnitsite/187979/2/0", "text": "Самолет на „България Ер“ закъснява повече от три часа на летище „Бен Гурион“ в Тел Авив, алармираха читатели на БГНЕС. Няма никаква информация за причините за закъснението на полета. Няма представител на авиокомпанията, който да обясни, защо това се случва. Всичко това е много некомфортно и уморително за пътниците, които и без това не са спали вече цяла нощ, споделиха те. Сред тях има много възрастни хора. Много от тях идват в България, за да прекарат цялото лято. За много от тях България е второ дом след Израел и тук не говорим само за наследници на българските евреи.  Полетът, който е пълен, е трябвало да излети в 4.50 часа българско и израелско време. Времетраенето му до София е около 2 часа и половина и в момента по програма пътниците му трябваше вече да са кацнали на българска земя.  Самолетът на националния авиопревозвач със закъснение от почти два часа е кацнал на летище „Бен Гурион“. Обявените два часа за излитане в 7.20 и 7.40 не са се случили.  От летище София обясниха за БГНЕС, че полетът за Тел Авив е излетял с 4 часа закъснение и съответно ще се завърне в България по-късно, като все още не е обявен час за кацане. Представител на българските летищни власти не знае причината за закъснението на полета. Той ни посъветва за повече информация да се обърнем към авиопревозвача, но предположи, че може би става дума за сменен самолет. От центъра за обслужване на клиенти на „България Ер“, чийто телефон работи от 8.00 до 22.00 часа всеки ден, никой не вдигна.  Закъснението на полета от Тел Авив става на фона на скандала с израелски турист на Българското Черноморие, който е изключително неприятен. България е една от предпочитаните дестинации за целогодишна почивка от израелските граждани. Те се чувстват много добре у нас, защото не се чувстват заплашени, отделно от това страната ни е известна със своето гостоприемство към тях. Много израелци имат имоти в цялата страна, не само в зимните и летни курорти. Самите израелски граждани знаят къде се намира България на световната карта и много рядко ще срещнете човек в тази страна, който при чуването на нейното име да ни ви изброи Варна, Бургас, София, Банско или Слънчев бряг, където е бил на почивка или ще бъде.  Израел дори може да бъде определен като наш стратегически партньор в тази сфера, защото страната ни се посещава от около 250 хиляди евреи годишно при население на Израел от малко над 6 милиона души. ", "date": "2019.07.14", "title": "Полет на “България Ер” от Тел Авив закъснява с над 3 часа, никой не е уведомил пътниците"}
{"url": "http://epicenter.bg/article/Kmetat-na-Belogradchik--Stoykite-za-osvetlenieto-na-skalite-edva-li-sa-vandalizam/187982/2/0", "text": "Определението \"вандализъм\" за монтирането на стойките за осветлението на Белоградчишките скали е силно. Това каза в предаването \"Тази неделя\" по БТВ кметът на Белоградчик Борис Николов по повод наредената вчера от министъра на културата Боил Банов спешна проверка за вандализъм на паметника на културата.  Едва ли отвори от 10 милиметра ще съсипят скалите. Не е това най-големият проблем, а липсата на закон за почистване на растителността от скалите, подчерта Николов.  Това, което сме направили, не уврежда по никакъв начин скалата. Направихме го, защото обект като Белоградчишката крепост трябва да бъде осветен, категоричен е доброволецът Ангел Боянов, монтирал част от стълбовете на осветлението. ", "date": "2019.07.14", "title": "Кметът на Белоградчик: Стойките за осветлението на скалите едва ли са вандализъм"}
{"url": "http://epicenter.bg/article/Chuzhdestranni-voenni-korabi-otvaryat-vrati-za-posetiteli-vav-Varna/187983/2/0", "text": "Чуждестранните военни кораби, участващи в националното военноморско учение с международно участие \"Бриз 2019\", отварят днес врати за посетители. Корабите, които са базирани на пристанище \"Варна\", могат да бъдат разгледани от 15.00 до 19.00 часа.  Жителите и гостите на Варна имат възможност да наблюдават и традиционните спортни мероприятия в рамките на учението. Екипажите на корабите ще премерят сили в състезания по волейбол в зала \"Христо Борисов\", по плуване в басейн \"Приморски\" и атрактивното теглене на въже на \"Морска гара Варна\". Надпреварите ще се проведат от 9.00 до 14.00 часа.  В 23-то учение \"Бриз 2019\", което продължава до 21 юли, участват общо 2018 военнослужещи от 11 държави. В учението ще участват общо 26 бойни и спомагателни кораби и катери, 5 самолета и 5 вертолета. Българските Военноморски сили са представени с 18 бойни и спомагателни кораби и катери, 2 вертолета и 900 военнослужещи. Освен това от българска страна в учението ще се включат два самолета от Военновъздушните сили.  В поредното издание на \"Бриз 2019\" участват и 132 души от 21 държавни организации, институции и ведомства към 4 министерства, местни органи на управлението, неправителствени организации и други.  Основната идея на учението е да се повиши оперативната съвместимост и взаимодействие между Военноморските сили на участващите страни чрез отработване на различни епизоди. На 19 юли от борда на фрегатата \"Верни\" гостите на учението ще могат да наблюдават акция по ликвидиране на пожар на кораб в пристанище \"Варна\", спасяване на бедстващи хора на море, отразяване на асиметрични заплахи, артилерийска стрелба по въздушна цел, стрелба от вертолет по морска цел и други епизоди.", "date": "2019.07.14", "title": "Чуждестранни военни кораби отварят врати за посетители във Варна"}
{"url": "http://epicenter.bg/article/Radan-Kanev-obyasnyava-zashto--quot-Folksvagen-quot--ne-otkri-zavod-u-nas--Ochevidna-e-lipsata-na-tehnicheski-kadri/187984/2/0", "text": "Очевидна е липсата на технически кадри, това е работа на държавата преди всичко.   Това евродепутатът от ЕНП Радан Кънев коментира в предаването \"Денят започва с Георги Любенов\" по БНТ защо \"Фолксваген\" най-вероятно няма да избере България за новия си завод.  Според Радан Кънев възможността Турция да бъде предпочетена пред България се дължи и на това, че те могат да осигурят държавни гаранции, както и че Катар като стратегически партньор настоява заводът да е в Турция.  По думите му първо трябва да се инвестира в образование на всяко ниво, за да дойдат такива стратегически инвестиции.  Радан Кънев каза, че е поел ангажимент за промяна на ЕНП, така че да прилича по-малко на партиите на Борисов, Орбан и др., а повече на западноевропейските партии.  Допълни, че е против начина, по който Урсула фон дер Лайен е била издигната за кандидат за председател на Европейската комисия.  ", "date": "2019.07.14", "title": "Радан Кънев обяснява защо \"Фолксваген\" не откри завод у нас: Очевидна е липсата на технически кадри"}
{"url": "http://epicenter.bg/article/Prevrashtat-li-se-bregovete-na-Kipar-v-nova-ploshtadka-za-golemi-borbi-za-vlast-/187981/7/0", "text": "  Това ще бъде обсъдено в Брюксел в понеделник, когато ще се срещнат външните министри на ЕС. Дейностите на Турция в източната част на Средиземно море се обявяват за незаконни и има силна опозиция към ангажираността на Анкара в тези води.  Почти всички регионални сили, ЕС и САЩ са там, но Турция е подложена на натиск да остане извън този район. Тази ситуация не може да бъде приета. Освен това регионът има потенциала да бъде сцена на борба между големите сили. Например руска ракета от зенитния комплекс С-200, вероятно изстреляна от Сирия, изстреляна в отговор на израелски въздушен удар падна в турската част на остров Кипър. За щастие никой не пострада, но това бе напомняне за опасна възможност замразените конфликти да се пробудят отново и да се разрази война, ако няма помирение или отстъпление. Водещи западни енергийни компании са закупили лицензи за сондажни дейности от кипърските гърци. През цялото време гръцката администрация в Кипър се опитва да избута Турция настрани и борбата започва тук. Това е политическа борба. Анкара казва, че кипърските гърци нямат права да експлоатират енергийните ресурси без справедлив дял за турската част на острова. Друга претенция, която отправи Турция, е, че е явно в рамките на собствените си права иска да оперира в собствения си континентален шелф.  Гръцките власти в Кипър се опитват да получат одобрението на турската страна, като заяви, че техният дял ще бъде защитен от национален инвестиционен фонд в полза на всички кипърци. Въпреки това, разглеждайки споровете на острова, това твърдение не звучи твърде надеждно.  Спорът на енергийните ресурси в Източното Средиземноморие изглежда като маса за преговори, където ЕС, САЩ, Египет и Израел се опитват да държат Анкара далеч от тях. Израел и Египет вече са сключили споразумения с гръцките власти в Кипър, което естествено предизвиква тревога у Турция. Изявлението на президента Реджеп Тайип Ердоган казва: \"Няма да позволим действия, насочени към узурпиране на природните ресурси на Източното Средиземноморие, изключвайки нашата страна и Турската република Северен Кипър... Няма да отстъпим земята на бандити в морето , \"следва да се разбира в този контекст.  Бреговете на Кипър са нова площадка за големи борби за власт. Анкара се съпротивлява и трябва да се противопостави на плановете на Гърция, Израел и Египет да бъдат единствените оператори в региона. Това не е лесна борба, но трябва да се знае, че потенциалът в тези води е огромен. ", "date": "2019.07.14", "title": "Превръщат ли се бреговете на Кипър в нова площадка за големи борби за власт?"}
{"url": "http://epicenter.bg/article/Britanskata-politsiya-identifitsira-zapodozryan-za-iztichaneto-na-poveritelni-tayni-na-poslanik-Darak/187986/7/0", "text": "Заподозреният за изтичането на поверителни документи на британския посланик във Вашингтон, които породиха голям дипломатически сблъсък със САЩ, е бил идентифициран, пише в. \"Сънди телеграф\", цитиран от Ройтерс. Изданието се позовава на неназовани правителствени източници.  Името на заподозрения не се съобщава. Изключена е версията, че може да става дума за изтичане в резултат на хакерска атака от чужда държава. Заподозреният е британски чиновник, имал достъп до архивите на министерството на външните работи.  Миналата седмица в. \"Мейл от сънди\" публикува поверителни документи на посланика Ким Дарък, в които той описва администрацията на американския президент Доналд Тръмп като \"неработеща както трябва\" и \"неспособна\". Това породи гневен отговор от страна на Тръмп и доведе до оставката на Дарък. Британски представители започнаха разследване, за да открият кой стои зад изтичането.  \"Мейл он сънди\" публикува още поверителни документи от Дарък, като се противопостави по този начин на полицейско предупреждение, че медиите, които направят подобно нещо, извършват престъпен акт. В новите документи се казва, че през май миналата година Дарък написал, че Тръмп е решил да изтегли САЩ от иранската ядрена сделка \"по лични причини\", защото тя била одобрена от предшественика му Барак Обама, пише БТА.", "date": "2019.07.14", "title": "Британската полиция идентифицира заподозрян за изтичането на поверителни тайни на посланик Дарък"}
{"url": "http://epicenter.bg/article/Tramp-izteglil-SASht-ot-yadrenata-sdelka-s-Iran--zashtoto-bila-na-Obama/187987/7/0", "text": "Президентът Доналд Тръмп е изтеглил САЩ от иранското споразумение, само защото то е подписано от неговия предшественик Барак Обама, се посочва в изтекла към медии нова част от паметната записка на британския посланик в САЩ, предаде Би Би Си, цитирана от БНР.  Посланик Ким Дарък нарича това е „дипломатически вандализъм“, пише „Мейл он сънди“. Изданието посочва, че записката е писана, след като тогавашния външен министър Борис Джонсън призовава САЩ през 2018 г. да остане в споразумението с Иран, която ограничава ядрената му програма.  „Мейл он сънди“ пише, че след като Джонсън се върнал в САЩ, посланик Дарък написал, че Тръмп изглежда напуска ядрената сделка по „лични причини“, защото е била договорена при предшественика му Обама. Той отбелязва и разминаване в позиите на президентските съветници, които нямали стратегия какво да се прави след излизане от споразумението.  „Резултатът илюстрира парадоксалността на тази президентска администрация – до нея има изключителен достъп, може да се видиш с всеки, освен с президента, но по темата администрацията действа с дипломатически вандализъм, изглежда заради идеологически и лични причини – защото това е сделка на Обама“, написал Ким Дарък до Джонсън.  Заподозреният за изтичането на поверителни документи на британския посланик във Вашингтон, които породиха голям дипломатически сблъсък със САЩ, е бил идентифицират, пише в. „Сънди телеграф“, цитиран от Ройтерс. Изданието се позовава на неназовани правителствени източници. Името на заподозрения не се съобщава.  Изключена е версията, че може да става дума за изтичане в резултат на хакерска атака от чужда държава. Заподозреният е британски чиновник, имал достъп до архивите на министерството на външните работи.  Миналата седмица в. „Мейл от сънди“ публикува поверителни документи на посланика Ким Дарък, в които той описва администрацията на американския президент Доналд Тръмп като „неработеща както трябва“ и „неспособна“. Това породи гневен отговор от страна на Тръмп и доведе до оставката на Дарък. Британски представители започнаха разследване, за да открият кой стои зад изтичането.", "date": "2019.07.14", "title": "Тръмп изтеглил САЩ от ядрената сделка с Иран, защото била на Обама"}
{"url": "http://epicenter.bg/article/-San--Bandi-ot-balgarski-i-rumanski-dzhebchiyki-pechelyat-po-20-000-liri-na-mesets/187991/7/0", "text": "Банди от добре обучени български и румънски жени печелят по 20 000 британски лири на месец от обири по улици и магазини във Великобритания, пише британският в. „Сън“, цитиран от БТА и БНР.   Те действали на оживени улици и в посещавани от много хора вериги или шикозни магазини и имали и екипи от хора, които да забаламосват набелязаните жертви.  Бандите, наброяващи до пет души, работели на четириседмичен ротационен принцип. Техни мишени били често пъти японски и арабски туристи.  Една от бандите била заснета съвсем случайно в акция, когато тайландска туристка си направила селфи със селфи стик. Точно в този момент бандата ѝ отмъкнала 400 лири.  В. „Сън“ се е сдобил и със снимки от мобилни телефони на членове на една от бандите. На една от снимките се вижда голяма камара от банкноти от 20 лири, а на друга коледно дърво украсено с банкноти от 50 лири.  Частен детектив, работещ на Оксфорд стрийт, казва, че обществеността все още не си дава сметка за мащабите на проблема. Много от магазините, в които действат бандите, използват услугите на частни детективи и се обръщат към полицията, само като заловят крадец с хиляди лири у него, тъй като полицията и без това била претоварена от работа. Иначе детективите задържат крадлите, взимат им данните от личните карти, правят им снимка и им издават забрана за влизане в магазина, разказва детективът.  Крадлите се състезавали една с друга коя ще се представи по-добре и си имали нещо като собствена Шампионска лига. Начело ѝ сега била крадла, известна с прозвището Диана Експрес.  Група от крадли, действащи винаги по пет, се наричала Спайс гърлс. Отделно прякорите на петте в групата били Страховитата, Бебчето, Дъртата, Красавицата и Закръглената. На лондонската Оксфорд стрийт „гастролирали“ само най-добрите крадли. Изявата там била все едно да играеш финал на Шампионска лига на Уембли, разказва частният детектив. Крадлите обикаляли из цялата страна, а когато натрупали достатъчно пари, се прибирали у дома в огромните си къщи, разказва детективът.  Твърди се, че жените са от районите на трите най-големи града в България и от района на Букурещ в Румъния. Те пътували с националните си лични карти, но някои от тях имали и британски шофьорски книжки. За първи път са започнали да идват през 2007 г., когато паднаха ограниченията за работа за българи и румънци.  Любимите магазини за действие в Лондон били „Хародс“, „Селфриджис“ или чейндж бюрата, но също и магазини от веригите „Гап“ и „Топшоп“.  Работното време на крадлите било от 10 ч. сутринта с обедна почивка около 13 ч. и после подновяване на работа следобед, като пикът е между 16 и 19 ч.  Ако крадлите са две, то става дума за румънки, но по-големи групи са общо взето българки, разказва детективът.  Крадлите носели дизайнерски очила и скъпи чанти, но се познавали по маратонките, които им позволявали да се придвижват бързо. В магазините те набелязвали жертвите и ги следвали на улицата. Там някоя от тях разсейвала жертвата, като я молела да я ориентира по карта, защото уж се е загубила, или пък се навежда да си завърже точно пред нея обувките. През това време други взимали парите на жертвата. ", "date": "2019.07.14", "title": "„Сън“: Банди от български и румънски джебчийки печелят по 20 000 лири на месец"}
{"url": "http://epicenter.bg/article/Merkel-do-Makron-na-natsionalniya-praznik-na-Frantsiya/187998/7/0", "text": "Германската канцлерка Ангела Меркел пристигна в Париж да участието си в парада и официалната церемония по случай националния празник на Франция - Деня на щурмуването на Бастилията, предаде ДПА, цитирана от Блиц.бг.   Меркел пристигна и зае мястото си на официалния подиум на площад \"Конкорд\" в 9:40 ч местно време и поздрави присъстващите френски официални лица, както и другите чуждестранни лидери, дошли специално за случая, включително белгийския премиер Шарл Мишел и председателя на Европейската комисия Жан-Клод Юнкер. Тя бе посрещната от топла прегръдка от френския държавен глава Еманюел Макрон.  Почетните гости за националния празник обикновено са настанени да седнат на зрителния подиум, но стават прави за изпълнението на френския национален химн и за приемане на поздрав от дефилиращите военни части, преминаващи пред подиума, отбелязва ДПА. Около 500 войници от общата френско-германска бригада участват този път в парада, наред с испански контингент, завръщащ се от участие в тренировъчната мисия на ЕС в Мали.  Към френския президент Еманюел Макрон и германската канцлерка Ангела Меркел на подиума да се присъдениха и държавни и правителствени ръководители от Белгия, Естония, Финландия, Холандия и Португалия.  Франция ще представи на парада и летящ войник. Оборудван със специално облекло и въздушен борд, войникът може да се издигне до 2000 метра височина и да развие скорост до 200 километра в час. Съоръжението може да бъде използвано при различни мисии - от евакуиране на ранени до транспортиране на храна. Летящият войник ще е част от националните космически сили на Франция. За тяхното създаване съобщи френският президент Еманюел Макрон ден преди Националния празник на страната. Очаква се новата космическа инициатива да помогне на страната по-добре да гарантира безопасността на своите спътници. Точният размер на инвестициите обаче все още не е определен.  Преди това френският министър на отбраната Флоранс Парли заяви, че Париж възнамерява да похарчи 3,6 милиарда евро за подновяване на военните си сателити. По-рано тази година, Жан-Ив Льо Гал, президент на Националния център за космически изследвания разкри, че развитието на космическата индустрия е приоритет на Франция и че организацията очаква Макрон да направи стратегическо решение за формиране на \"космическа сила\" на страната.  ", "date": "2019.07.14", "title": "Меркел до Макрон на националния празник на Франция"}
{"url": "http://epicenter.bg/article/Nov-den-na-antipravitelstveni-protesti-v-Honkong/188001/7/0", "text": "Около 10 000 души се събраха отново на поредна антиправителствена демонстрация в Хонконг днес, след като при подобни масови протести вчера се стигна до сблъсъци с полицията, предадоха Асошиейтед прес и ДПА.  Този път демонстриращите се събраха в новия град Ша Тин северно от основния остров на Хонконг, в континенталната част на автономната територия и край границата с Китай, където живеят много от участващите в масовите протести младежи. Те настояваха за оставката на главната министърка на Хонконг Кари Лам, за разследване на полицейското насилие срещу протестите, които не стихват вече от месец.  Някои издигаха лозунги с искания за демократична система на гласуване в бившата британска колония, върната на Китай през 1997 г., а неколцина дори развяваха плакати за независим Хонконг. Сред протестиращите имаше такива, които развяваха старото колониално знаме на Хонконг или пък американското, като призоваваха президента Доналд Тръмп да се намеси и \"да освободи Хонконг\".  Един плакат изобразяваше китайския президент Си Цзинпин с надпис отдолу: \"Да бъде екстрадиран в Китай, да изчезне завинаги\".  Всички тези сцени със сигурност ще разгневят Пекин, отбелязва Ройтерс.   Организаторите обещаха, че този път шествието им ще бъде мирно и спокойно. Въпреки това стотици полицаи охраняват многохилядната колона по маршрута й в горещия юлски ден с температура от 32 градуса..  АП отбелязва, че протестите, започнали за отпор на предложения от властите закон за екстрадиция (който би позволил осъдени в Хонконг да бъдат предавани за излежаване на присъдите си в Китай), вече включват и други конкретни искания - например срещу наплива на търговци прекупвачи от континентален Китай. Те обвиняват правителството на Кари Лам, че се вслушва повече в указанията на Пекин, отколкото в желанията на собствения си народ.  Протестите отразяват и нарастващите оплаквания, че лидерите на Хонконг с действията си подкопават свободите и автономията, обещани, когато територията беше върната на Китай от Великобритания, отбелязва АП.  Лам вече се извини за начина, по който е прокарвала закона за екстрадиция и го оттегли, но сега протестиращите искат оставката й.  ДПА съобщава и за друг днешен протест в центъра на Хонконг. В него са участвали журналисти, настояващи да се сложи край на полицейското насилие. Репортери се оплакват, че са били малтретирани от полицаите, докато са отразявали протестите през изминалия месец.    ", "date": "2019.07.14", "title": "Нов ден на антиправителствени протести в Хонконг"}
{"url": "http://epicenter.bg/article/Bezreditsi-v-Parizh-sled-voenniya-parad/188004/7/0", "text": "Тълпи от протестиращи излязоха на улиците на Париж след военния парад по случай националния празник на Франция в неделя, предава РИА Новости, цитирана от \"Фокус\".   Въпреки засилените мерки за сигурност, все пак се стигна до повишаване на напрежението, коментира агенцията. След края на военния марш, с който Франция отбелязва 14 юли - денят на щурма на Бастилията, големи групи от хора, скандиращи лозунги на „жълтите жилетки“ започнаха да събарят и прескачат поставените заграждения. В резултат органите на реда са използвали сълзотворен газ за да разпръснат протестиращите. По данни на френски медии са арестувани четирима души, в това число и главният идеолог на движението на „жълтите жилетки“ Ерик Дрес.   ", "date": "2019.07.14", "title": "Безредици в Париж след военния парад"}
{"url": "http://epicenter.bg/article/Zemetresenie-v-Gartsiya/188006/7/0", "text": "Земетресение с магнитуд 4,6 степен е регистрирано в северната част на Гърция, информира гръцкият сеизмологичен институт.  Епицентърът е бил на 14 км южно от Кожани.  Засега няма информация за пострадали лица и причинени материални щети, съобщава Новини.бг.", "date": "2019.07.14", "title": "Земетресение в Гърция"}
{"url": "http://epicenter.bg/article/Dzherami-Hant/188007/7/0", "text": "Провалът на преговорите за сключване на споразумение по условията за излизане на Великобритания от ЕС ще доведе до предсрочни парламентарни избори в страната. Това заяви в обръщение към съпартийците си, публикувано във в. \"Дейли телеграф\", британският външен министър Джеръми Хънт.   Новината предаде БНР. Хънт участва в надпреварата за председател на Консервативната партия и премиер на страната.  Моля ви да гласувате с главата си, а не само със сърцето. При неправилен подход към преговорите ще получим избори, а не Брекзит, отбелязва той, като предупреждава за перспективата на власт да дойде Лейбъристката партия начело с \"най-опасния, ултраляв лидер\" Джеръми Корбин.  По думите на Хънт най-бързият начин за осъществяване на Брекзит е на парламента да се предложи такова споразумение, каквото той ще приеме.  Активистката Джина Милър предупреди днес, че всеки опит да се заобиколи британският парламент, за да се прокара Брекзит без споразумение ще бъде незаконен. Тя обяви намеренията си да се обърне към съда при такава ситуация, ако е необходимо, предаде \"Ройтерс\".  Борис Джонсън, който е фаворит за следващ премиер на Великобритания, отказва да изключи възможността да прекрати парламентарната сесия, за да изпълни обещанието си, че Великобритания ще напусна ЕС на 31 октомври с или без споразумение.  Парламентът вече неколкократно гласува срещу Брекзит без споразумение, което означава, че ако Джонсън не осигури ново споразумение с ЕС, което депутатите да одобрят, той ще трябва да прибегне до прекратяване на работата на парламента.  Тази перспектива разгневи неговите съпартийци депутати, както и активисти, които заявяват, че парламентът не трябва да бъде заобикалян.  Милър, която е известна с това, че успешно оспори във Върховния съд правото на правителството да изведе страната от ЕС без гласуване в парламента, заяви, че е събрала същия екип от прависти за нов съдебен иск.  Готови сме да влезем в съда, за да проверим законността на всеки опит да се спре работата на парламента, заяви тя в изявление.  Бившият премиер Джон Мейджър също каза миналата седмица, че ще бъде готов да се обърне към съда, ако е необходимо да се избегне конституционна криза.", "date": "2019.07.14", "title": "Джеръми Хънт: Брекзит без сделка може да доведе лейбъристите на власт"}
{"url": "http://epicenter.bg/article/Navodneniya-v-Zapadna-Gartsiya/188011/7/0", "text": "Гръцките власти евакуираха днес десетки жители на наводнени къщи в западната част на страната, няколко дни след като мощна буря отне живота на седем души в северна Гърция, предаде агенция Ройтерс.  Подобни метеорологични явления са рядкост за Гърция, където летните месеци обичайно са горещи и сухи, отбелязва агенцията, предаде БТА, цитирана от Новини.бг.  Наводненията след поредната буря нанесоха щети на пътища в градовете Нафпактос и Патра, и затвориха главен път за няколко часа. Не се съобщава обаче за пострадали или изчезнали хора.  Много къщи и магазини в Нафпактос са наводнени, има нанесени щети на жилища, магазини и автомобили, съобщи служител на противопожарната служба пред агенция Ройтерс.  Седем души, сред които шестима туристи, загинаха, а над 100 бяха ранени в сряда вечерта, когато в Северна Гърция вилня мощна буря, припомня Ройтерс. ", "date": "2019.07.14", "title": "Наводнения в Западна Гърция"}
{"url": "http://epicenter.bg/article/Frantsiya-otbelyaza-tarzhestveno-230-godini-ot-shturma-na-Bastiliyata/188019/7/0", "text": "На юбилейната 230-та годишнина от щурма срещу Бастилията Франция отбеляза с традиционен военен парад националния си празник, съобщи БНТ. 4300 военни, 240 коня, 196 бойни машини, 69 самолета и 39 хеликоптера участваха в парада заедно с президента Макрон. На няколкостотин протестиращи срещу него \"жълти жилетки\" не беше позволено да достигнат до \"Шанз-Елизе\". Само малка част от тях обаче успяха да го освиркат от близо.  В публикувано преди парада обръщение към французите по повод националния празник Макрон отбеляза, че изграждането на Европа на сигурността, свързана с Атлантическия съюз е приоритет за Франция. Затова в Париж днес бяха държавни и правителствени ръководители от 10-те страни от Европейската инициатива за намеса, включително германският канцлер Ангела Меркел. Както и представителни части от техните въоръжени сили.  Атракция на тазгодишния парад бяха миниатюрни разузнавателни дронове, роботизирани машини и \"летящият войник\" с въздушен борд, задвижван от реактивни двигатели. Неделима част от тържественото събитие бяха ветераните, които изпяха \"Марсилезата\" и бяха поздравени от президента Макрон и канцлера Меркел.  Междувременно в подстъпите към \"Шанз-Елизе\" напрежението между протестиращите и жандармерията растеше. Властите съобщиха, че над 150 души са били арестувани за участие в незаконна демонстрация, вандализъм и нападение срещу органите на реда.~След края на парада \"жълти жилетки\" се опитаха да блокират \"Шанз-Елизе\" с контейнери за боклук и метални заграждения. Полицията ги разпръсна със сълзотворен газ.  Президентът Еманюел Макрон посвети тържественото събитие на общата европейска сигурност и на иновативните военни технологии. Над 150 души бяха арестувани в Париж за неразрешени от властите протести. ", "date": "2019.07.14", "title": "Франция отбеляза тържествено 230 години от щурма на Бастилията"}
{"url": "http://epicenter.bg/article/Ruski-spetsialist--Prodazhbata-na-S-400-na-Turtsiya-e-lichna-pobeda-na-Putin--vliyanieto-na-Rusiya-shte-raste/187989/11/0", "text": "Договорът за закупуването от страна на Турция на отбранителните системи С-400 от Русия, което предизвика криза в отношенията между Вашингтон и Анкара се превърна и в новина от световния дневен ред, пише турската секция на Евронюз.  Според някои анализатори реализирането на този договор ще тласне още по-напред отношенията между Анкара и Москва, в сравнение с отношенията на Турция с Европа и САЩ.  Директорът на базираният в Москва Център за анализ на стратегиите и технологиите Руслан Пухов окачествява продажбата на С-400 за Турция като личен успех на руския президент Владимир Путин, изтъквайки, че с това споразумение Русия е постигнала огромен успех на международната сцена.  По думите на Пухов договорът за продажбата на С-400 е нещо повече от оръжейна сделка и занапред това ще увеличи влиянието на Русия над Турция.  „Това е нещо повече от оръжейна търговия. Това е огромен успех за Русия на международната сцена. Това е категоричен успех на Путин. Защото, ако не беше неговата лична намеса, сделката нямаше да се сключи“, заявява Пухов пред Евронюз.  Пухов подчертава големите ползи за Русия от въпросната сделка и допълва: „Предимствата за Русия са ясни: нейното влияние върху Турция ще нарасне, ще спечели пари, ще се създаде възможност за продажба на нови продукти на Турция, открива се възможност и за „тролване“ на американците.“  Пухов акцентира, че отношенията на Русия с Турция ще преминат в нов етап и отбелязва, че гаранциите за сигурност, които руснаците дават са повече в сравнение с тези на европейците и американците. „Ние ставаме все по-тясно свързани с турците. И за двете страни ще бъде по-лесно да постигнат разбирателство. Когато се купуват оръжия, това означава, че се купува и сигурност“, заявява руският специалист.   ", "date": "2019.07.14", "title": "Руски специалист: Продажбата на С-400 на Турция е лична победа на Путин, влиянието на Русия ще расте"}
{"url": "http://epicenter.bg/article/Petko-Dobrev--Za-funktsionalnite-vazmozhnosti-na-Ministerstvo-na-turizma-/187995/11/0", "text": "Туризмът в България днес е парлив и болезнен въпрос. Туристическият отрасъл е болен организъм, за който държавното управление все още не може да направи диагноза. А без диагноза не може да има и правилно лечение.  Редовете, които изписвам днес, не са продиктувани от желание за критика, а са плод на макар и малък, но все пак опит в управлението на държавата. През годините на социализма България създаде своя туристически продукт, който може да наречем Балкантурист. Това беше продукт, когато имаше социалистически лагер и съществуваше СИВ. Днес няма социалистически лагер, няма СИВ, но ние искаме да си продължим с Балкантурист. Това просто е невъзможно. Министерството на туризма трябва да разбере това. Когато го разбере, може и да започне създава условия за развитие на туризма в България.  Какво предлагам на вниманието на Министерство на туризма? Предлагам им един съвсем миниатюрен анализ. Предлагам им го без обществена поръчка и заплащане. Съвременният туризъм в България се разви, наследявайки продукта Балкантурист не само като обекти, но и като визия. Балкантурист беше изграден на основата на черноморския туризъм, който привличаше туристи от социалистическия лагер. Но тези туристи нямаха право на избор, поради невъзможност да пътуват извън социалистическия лагер.   Днес това не е така. Днес реалностите са различни. Днес в най-добрия случай 100- дневният черноморски сезон трябва да се конкурира с дестинации, които имат минимум 180 дни сезон. Да си мислим, че това е възможно, е проява на наивност.   Построихме хотели и ресторанти по черноморското крайбрежие, раздадохме плажовете на концесия. Но нито едно от тези действия не може да увеличи туристическия сезон. Така стои и въпросът със зимния туризъм. Инвестирахме в бетон, дограма и овехтяло мислене. Към шопската салата добавихме мексиканска, средиземноморска и т.н. А туристът ако иска мексиканска салата ще отиде в Мексико, ако иска средиземноморска ще отиде край Средиземно море. Към всичко това трябва да се добави и изначално погрешното съдържание, с което е изпълнено Министерство на туризма. В сегашния си вид министерството може единствено да създава регулаторни режими за туризма и то това прави. Министерство на туризма няма функционална възможност да създава условия за развитие на туризма. Какво имам предвид като твърдя, че министерството няма функционална възможност да създава условия за развитие на туризма? В условията на глобалния свят няма как с шопска и френска салата да привлечем туристи в България. В основата на кулинарния компонент на туристическия продукт трябва да бъдат местните храни и напитки. И колкото по-автентични са те, толкова повече туристи биха привлекли.   Може ли обаче министерство на туризма да повлияе върху развитието на производството на местни храни и напитки? Категорично не - това е отговорът на този въпрос. За храните отговаря Министерство на земеделието, а за алкохолните напитки Министерство на икономиката. За това на туристите в България им предлагаме плесенно сирене от Франция и вино от френския сорт грозде Кабарне. В условията на глобалния свят туристите могат да посещават уникални природни феномени. И в България има такива. Въпросът е защо не ги посещават туристите? Как турист да посети езерото Сребърна? То е със статут на подържан резерват. В подържания резерват по условие няма туризъм. Кой отговаря за езерото Сребърна? Отговаря МОСВ. Отговаря и си го пази. И какво от това, че Сребърна е признат обект от световното природно наследство? Каква е връзката на Министерство на туризма с условията за развитие на туризма свързан с езерото Сребърна? Няма такава и не може да има такава.   Друг е въпросът ако Министерство на туризма може да има правото на инициатива спрямо езерото Сребърна и всеки друг природен феномен в България. Преброени са около 4000 пещери в България. Около 10 от тях са благоустроени. И какво може да направи Министерство на туризма за благоустрояването на останалите 3990? Нищо, защото това е функционално невъзможно за министерството. Имаме прекрасни природни територии, които са подходящи за развитие на велотуризма. Но може ли Министерство на туризма да създаде условия за създаването на велоалеи? Не, не може. И нека не се учудваме, че разрешителния режим за направа на велоалея в природна територия е същия като за строителство на автомагистрала или космически аеродрум. Страната ни е една от най-богатите на културно историческо наследство в света. Но това не е помогнало към настоящия момент да имаме развит туристически продукт изграден на тази основа. Кой е стопанинът на културно историческото наследство в България? Прибързано някой ще кажат, че това е Министерство на културата. Аз обаче си мисля, че то е само пазач, но не и истински стопанин. А Министерството на туризма дори и пазач не е на това наследство. Как тогава културното наследство да бъде туристически продукт?   Да погледнем изискванията за директори на исторически музеи, където се съхранява по-голямата част от това наслество. Те могат да бъдат само специалисти от областта на историята. Дори най-добрият специалист по развитие на културно исторически туризъм да дойде в България и да иска да управлява един археологически музей и да го превърне в световен туристически център, то това е невъзможно, ако той не е завършил история. И как Министерство на туризма да развива културно исторически туризъм тогава?   Ако се погледнат разходваните държавни средства за Перперикон например човек ще остане с впечатлението, че това е най-значимият паметник на културата в българските земи. А той далеч не е такъв и дори не е Перперикон, а Перперек.   Ако държавата бе вложила същите средства във Варненското златно съкровище, то тогава Варна можеше да се превърне в Меката на златарството и всеки един златар от света щеше да дойде и да се поклони. В този смисъл приходите от Варненското златно съкровище навярно ще бъдат колкото от 300 Перперикона. А за рекламата на България като туристическа дестинация Варненското златно съкровище може да има ролята на 1000 Перперикона. Но отново се връщаме до функционалната възможност на Министерство на туризма да влияе върху условията за превръщане на културното наследство в туристически продукт – такава като се казва по закон няма. Може ли Министерство на туризма да създаде условия за развитие на Дунавския туризъм? Седем министерства разглеждат и „пазят“река Дунав, най- вече като граница. Министерство на туризма не е сред тези седем министерства. Е, как да има Дунавски туризъм в България? Примерите могат да продължат. Но ще приключа с тях. Ще се върна към основния въпрос – функционалните възможности на Министерство на туризма за създаване на условия за неговото развитие. Практически няма такива. Ето това трябва да се промени. Тогава може да се създаде туристически продукт, който отговаря на времето, в което живеем. И в такъв случай Министерството на туризма няма да се занимава с концесии на плажове, а би спомогнало например за строителството на яхтени пристанища. Защото за яхтените пристанища сезонът може да бъде почти цяла година, а не 100 дни. И т.н. Ако функционалните възможности на Министерство на туризма не се променят, то каквито и стратегии да се изготвят ще е загубено време, а законът за туризма отново ще се отнася само до административните регулации, но не и за неговото развитие. Накрая ще завърша с размишление върху туристическото лого на България. Това лого е направено като административен продукт, но не и като продукт имащ връзка с действителността. Само чиновник може да не се съобрази с факта, че последното нещо, което турист може да види в България са розите. Ако чиновниците от Министерство на туризма преброят розите, които ще видят обикаляйки цялата страна ще останат изненадани, че те са по-малко от чиновниците в самото министерство. Министерство на туризма беше създадено по настояване на туристическия бранш. Но то бе създадено като орган за администриране на туризма. Със самото си създаване министерството бе лишено от възможност да създава условия за развитие на туризма.   Време е това да се промени. Ако не се промени съдържанието на министерството, то чиновниците в него ще запълват работното си време не със създаване на условия за развитие на туризма, а със създаване на нови регулаторни режими. А наблюдавайки ни турци, гърци и хървати ще ни благославят за нашето невежество. ", "date": "2019.07.14", "title": "Петко Добрев: За функционалните възможности на Министерство на туризма "}
{"url": "http://epicenter.bg/article/AFP--Tri-godini-sled-neuspeshniya-opit-za-prevrat-gyulenistite-nyamat-badeshte/187996/11/0", "text": "До преди 3 години Елиф работи като учител в гимназия в Югоизточна Турция. Днес тя все още работи в училището, но й е позволено единствено да готви и чисти.  Елиф е само една от всички 33 000 учители в Турция, уволнени по подозрения за връзки с проповедника Фетхуллах Гюлен, обвинен в опит да свали правителството през юли 2016 г.  Елиф споделя, че на 37 години е принудена да започне живота си отначало.  Тя далече не е единствената. Бивш академик е принуден да работи като строител, бивш ръководител на неправителствена организация сега е управител на кафене или бивш съдия продава чай на бивш полицай, който в момента работи като уредник. Това е само малка част от хилядите примери в страната, при които 150 хиляди служители в обществения сектор са загубили работата си след опита за преврат през 2016 г.  Правителството в Турция смята, че е необходимо последователите на живеещия в САЩ проповедник Фетхуллах Гюлен да се прочистят от високия ешелон на армията и на съдебната власт до редовите служители в държавната администрация.  Самият Гюлен, който живее в САЩ от 20 години и смятан преди време за близък до президента Реджеп Тайип Ердоган, отрича категорично твърдението, че стои зад организирането на опита за преврат през 2016 г.  Най-малкото съмнение за връзка с движението на Гюлен, обявен от правителството за терористична организация, може да унищожи живота на обикновените граждани.  Елиф описва себе си като „лява мюсюлманка“ и признава, че е „симпатизант“ на движението, но никога не е била активна част от него. Миналата година е оправдана от съда по обвинение за членство в организацията на Гюлен, но това се оказва недостатъчно, за да спаси кариерата си.  Много високообразовани турци – служители в публичния сектор, са заклеймени и професионалното им развитие е замразено само заради подозрение във връзка с гюленистите.  Ахмед е на 44 г., бивш академик, химик по образование. Кандидатствал е за 1200 работни места, бил е поканен само на 30 или 40 интервюта, от които нито едно не е било успешно.  Принуден е да отглежда плодове и зеленчуци и да ги продава на ъгъла на улицата, за да оцелее.  Ахмед и съпругата му са сред шестте хиляди академици, уволнени с указ по време на двегодишното извънредно положение, въведено след опита за преврат.  „Това беше шок“, споделя Ахмед и допълва, че след като обясни ситуацията на работодателите, те отказват да го наемат. В същото време не е съгласен да работи на черния пазар, защото смята, че няма какво да крие.  „Хората знаят, че не сме направили нищо лошо, но всички са изключително уплашени“, казва Елиф. Доказателство за това е дори молбата да не се пише истинското й име.  Съпругът на Елиф също е учител и също е уволнен. Бил е задържан в продължение на 8 месеца. Елиф получава 10 месеца условно по обвинение в принадлежност към движението на Гюлен.  След като е освободен, съпругът й е бил силно разтърсен, започнал да упражнява насилие над нея и не след дълго двамата се развеждат.  В момента Елиф е сама и трябва да се грижи за трите си деца със заплата от 1000 лири (175 долара) – значително по-малка сума от 4500-те лири, които е получавала като учител. Тази сума покрива единствено размера на наема за жилището й.  Голяма част от уволнените са силно зависими от финансовата подкрепа на близките си.  Родителите на Елиф са починали и тя се обръща за помощ към по-голямата си сестра и снаха си, както и към някои приятели. Получава често откази, включително от чичо си, който я моли да не го търси повече. Родителите на съпруга й – също държавни служители, отказват да помогнат, опасявайки се, че самите те биха могли да загубят работните си места.  Подобна съдба има и Ахмед. Близки и приятели блокират телефонния му номер и той не може вече да им се обажда. Дори съседите отвръщали поглед, когато минава покрай тях. В някакъв момент от чувство за безизходица прави опит за самоубийство.  Елиф очаква създадената от правителството комисия да й помогне да изчисти името си и да й бъде върнат конфискуваният паспорт.  Към днешна дата комисията е разгледала само 77 900 от общо 126 000 случая, като само 6 000 човека са били оневинени.  Ахмед има значително по-малки очаквания. Той се надява да бъде установено, че не е член на движението на Гюлен, за да може да си върне паспорта и да напусне Турция заедно със съпругата си и с двете си деца.   ", "date": "2019.07.14", "title": "АФП: Три години след неуспешния опит за преврат гюленистите нямат бъдеще"}
{"url": "http://epicenter.bg/article/Peti-blok-na-AETs--quot-Kozloduy-quot--e-vklyuchen-v-energiynata-sistema/188008/4/0", "text": "Пети блок на АЕЦ \"Козлодуй\" е включен в ранния следобед в енергийната система на страната, съобщиха от централата.   Това стана след проведени вчера и днес финални изпитания на блока, след планов годишен ремонт и модернизацията му за работа при повишена мощност от 104 процента в различни режими.  Подобна програма за изпитания бе извършена и за Шести блок на централата преди две години.", "date": "2019.07.14", "title": "Пети блок на АЕЦ \"Козлодуй\" е включен в енергийната система"}
{"url": "http://epicenter.bg/article/Dobra-rekolta-ot-echemik-i-pshenitsa-v-Yambolska-oblast/188009/4/0", "text": "Приключва прибирането на ечемика в Ямболска област. Стопаните очакват значително по- високи добиви в сравнение с миналата година, съобщава БНР.  Средният добив се очаква да е над 450 килограма от декар, докато предишното лято беше едва 366 кг.  Добра реколта се прогнозира и при пшеницата, от която са ожънати почти половината от засетите площи, при среден добив от 458 килограма от декар.  И през тази стопанска година се запазва тенденцията декарите с пшеница и ечемик да намаляват, а да се увеличават тези с маслодайна рапица. С техническата култура са засети близо 20 000 декара повече, отколкото през миналата година. ", "date": "2019.07.14", "title": "Добра реколта от ечемик и пшеница в Ямболска област"}
{"url": "http://epicenter.bg/article/Tezhka-katastrofa-na-patya-Razgrad---Ruse/188012/3/0", "text": "Тежка катастрофа затваря главния път Разград - Русе, в участъка между селата Осенец и Езерче. Това съобщиха от ОДМВР - Разград.  Сигналът за пътно-транспортното произшествие е получен в 16.00 часа на тел.112.  По първоначални данни са се ударили товарен камион и лек автомобил с румънска регистрация. Информацията до момента е за двама загинали, едно дете в тежко състояние и още един пострадал. Четиримата са от лекия автомобил.  В момента се извършва оглед на местопроизшествието. Обходният маршрут за превозните средства е Разград - Дряновец - Сеново - Вятово - Писанец.  ", "date": "2019.07.14", "title": "Тежка катастрофа на пътя Разград - Русе"}
{"url": "http://epicenter.bg/article/V-koma-e-8-godishnoto-dete--postradalo-v-katastrofata-mezhdu-TIR-i-lek-avtomobil/188016/3/0", "text": "В кома е 8-годишното дете, пострадало в катастрофата между ТИР и лек автомобил. Това съобщиха от ОДМВР - Разград. Пострадалите от катастрофата край Осенец и откарани в МБАЛ-Разград са 8-годишно момче и 43-годишният му баща. Детето е в кома, вкарано по спешност за операция. Баща му е със счупена ключица и охлузвания, контактен.   Поради тежко пътнотранспортно произшествие остава ограничено движението в участъка Осенец - Езерче на път I-2 Разград - Русе, а трафикът се пренасочва по обходен маршрут, през Цар Калоян – Ветово – Сеново – Дряновец – Осенец и обратно. Това съобщиха от пресцентъра на Агенция \"Пътна инфраструктура\" (АПИ).  Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, както и по всяко време от денонощието на тел. 0700 130 20 в АПИ.  ", "date": "2019.07.14", "title": "В кома е 8-годишното дете, пострадало в катастрофата между ТИР и лек автомобил"}
{"url": "http://epicenter.bg/article/Desislava-Atanasova--Tsenata-na-mashinnoto-glasuvane-shte-bade-oshte-po-visoka-za-mestnite-izbori/187997/2/0", "text": "Цената на машинното гласуване ще бъде още по-висока за местните избори. Това каза депутатът от ГЕРБ и зам.-председател на правната комисия в Народното събрание Десислава Атанасова в интервю за БНР.  Атанасова посочи, че след проведените избори ЦИК е изготвила анализ за предстоящо гласуване чрез машини в много повече секции. По думите ѝ, аргументите на ЦИК са, че гласуването е било трудно, вотът е неоправдано скъп.  Тя припомни, че цената на 1 машинен вот е 59 лв. в сравнение с 0.71 лв. за хартиена бюлетина. Особено сериозно внимание е обърнато, че цената ще е още по-висока за предстоящите избори за общински съветници и кметове, уточни Атанасова.  Спецификата на местните избори изисква специфична настройка на отделните машини за отделните СИК-ове. Някъде ще трябва да бъдат настройвани за три вида, другаде за четири вида избори, добави Десислава Атанасова.  Ако остане, машинното гласуване ще бъде сериозно предизвикателство при преброяването на преференциите за общинските съветници. От ЦИК смятат, че увеличаването на броя на секциите с машинно гласуване ще доведе до увеличаване на несъответствия и грешките в протоколите, подчерта зам.-председателят на правната комисия в НС. По думите ѝ, българските граждани разчитат на хартиената бюлетина и не проявяват интерес към машините.  Атанасова отбеляза, че са предложили машинно гласуване да отпадне на парламентарни и местни избори, защото в такова становището на вносителите – ГЕРБ, \"Воля\" и \"Обединени патриоти\".  ", "date": "2019.07.14", "title": "Десислава Атанасова: Цената на машинното гласуване ще бъде още по-висока за местните избори"}
{"url": "http://epicenter.bg/article/Otmeneni-poleti-i-iznerveni-turisti-na-Letishte-Burgas/187999/2/0", "text": "Отменени полети и изнервени туристи на Летище Бургас. Лошото време в региона попречи на нормалната дейност на аеропорта, съобщи Нова телевизия.  Руски туристи са прекарали цялата нощ на летището и едва в 06.00 ч. сутринта са били настанени в различни хотели. Самолетът на \"България Ер\" е трябвало да излети в 19.46 ч. за Санкт Петербург.  От пресслужбата на Летище Бургас оправдаха отменения полет с това, че машината има техническа неизправност.  Заради лошото време от 08.40 до 10.00 ч. бяха пренасочени седем самолета към Летище Варна. ", "date": "2019.07.14", "title": "Отменени полети и изнервени туристи на Летище Бургас"}
{"url": "http://epicenter.bg/article/Mustafa-Karadaya--Dlazhni-sme-da-privedem-v-deystvie-balgarskiya-etnicheski-model/188002/2/0", "text": "Длъжни сме да приведем в действие българския етнически модел, за да дадем добър пример на Балканите и на Европа, каза в Търговище Мустафа Карадайъ. Председателят на ДПС бе гост на традиционния събор в местността \"Баба Конду\" край търговищкото село Божурка.  Въпреки дъждовното време, и тази година тук се стекоха десетки хора от региона и страната, за да благодарят за даровете на природата и да се помолят за здраве за семействата си.  Тук всяка година, без значение от етнос и религия хората идват да търсят изцеление с огромна надежда. Това е празник на духа, тук празнува душата, каза в обръщението си Карадайъ. По думите му във времена на разделение и противопоставяне, това място отправя най-доброто послание към всички за единство и толерантност.  Кметът на Търговище Дарин Димитров също припомни, че местността \"Баба Конду\" събира всяка година и мюсюлмани, и християни, защото надеждите ни са общи. \"Не вярвайте на тези, които строят стени, вярвайте на тези, които строят мостове\", каза той.  Съборът продължава с музикална програма, конни надбягвания, и традиционните мазни борби.  ", "date": "2019.07.14", "title": "Мустафа Карадайъ: Длъжни сме да приведем в действие българския етнически модел"}
{"url": "http://epicenter.bg/article/ABV-shte-se-registrira-samostoyatelno-za-uchastie-v-mestniya-vot/188003/2/0", "text": "АБВ ще се регистрира самостоятелно за участие в местния вот. Решението бе взето след заседание на Националния съвет на партията, съобщи заместник-председателят на АБВ Владимир Маринов пред медиите.  \"Разбира се, в допълнение на взетото решение, след задълбочен анализ и на това какво имаме в момента в местната власт, как сме представени, ние поставихме и своите цели, които задължително трябва да бъдат свързани със запазване и увеличаване на нашето представителство по места. Това са общински съветници, кметове на населени места и кметове на общини. Не на последно място беше взето решение за формат на явяване по места, където знаете, че ние сме организация с достатъчно добра коалиционна култура. Уважаваме изключително много партньорите, с които сме работили и продължаваме да работим, като коалициите, които ще формираме по места, следва да бъдат приоритетно с организациите и политическите партии част от „Коалиция за България“ и политически субекти и политически организации, представители на ляво-центристкия спектър в страната“.  Маринов посочи, че ПП АБВ има достатъчно основания и потенциал да увеличи участието си в местната власт, които отстоява последователно през годините.  Председателят на ПП АБВ Румен Петков посочи, че партията ще търси не просто подобряване на резултата си, но като основната ни задача си поставя засилването на участието на левицата в местните органи за самоуправление.  „Анализът, който правим е, че представителството на левицата в местните органи за самоуправление в изтичащия мандат е катастрофа. Левицата няма нито един кмет на областен център, няма нито един кмет или по-скоро много малко кметове на околийски центрове. Това са големите общини с историята в миналото. Това означава, че имаме волята и приемаме проявения от БСП към партията интерес на различни нива – общинско, областно, национално с готовността да се търсят решения, които да доведат до слагане на началото на разделяне между ПП ГЕРБ и държавата“, каза Петков и добави, че главната, основната политическа задача, която партията си поставя, е рязко разделяне на ПП ГЕРБ и държавата. Румен Петков коментира и въпроса за премахване на машинното гласуване като възможност за местния вот.  Това, което се предлага е във всички избори, които касаят структурирането на властта в България машинното гласуване да бъде елиминирано, посочи той. \"Ако се вгледаме в статистиката от последните няколко избора, ние ще видим, че сме достигнали до един изключителен резултат. 300 хил. или 8% недействителни бюлетини 2017 г. в парламентарните избори. Не знам дали разбираме какво означава това? 300 хил. гласа са горе-долу гласовете, които ДПС получи на последните избори, т.е. третата политическа сила в страната. Това очевидно е инструмент за манипулиране на изборния резултат. Назад в парламентарните избори 2014 г. са 218 хил. невалидните, 2013 – са 90 хил. “, каза още Петков. Той смята, че политическите партии в парламента, без съмнение, са заинтересовани от този инструмент.  „Ние настояваме не за преразглеждане на изборния резултат, а от тези избори да бъдат изведени недействителните бюлетини и с участие на експертиза на политолози, на представители на академичната общност, на Централните избирателни комисии в този период от време да се разгледат недействителните бюлетини“. Един от инструментите за минимизиране на множество невалидни бюлетини , като изборен резултат, е машинното гласуване, категоричен е Румен Петков. Партията ще настоява машинното гласуване да бъде въведено като единна норма по най-бързия начин.  ", "date": "2019.07.14", "title": "АБВ ще се регистрира самостоятелно за участие в местния вот"}
{"url": "http://epicenter.bg/article/Hayduti-osvobodiha-Bansko--Vazstanovka-na-sabitiyata-ot-1912-g-/188005/2/0", "text": "Пирински хайдути освободиха Банско от турско робство. Възстановката на събитията от октомври 1912 година бяха апогеят на фестивала “Фолклорна магия”-празник на народното творчество, който се провежда в Банско, предаде кореспондентът на БГНЕС за региона.  Хайдутите слязоха от гората, играха хоро под съпровод на гайда и със знамето с надпис „Свобода или смърт”, в парка на Банско ехтяха залпове от пушки и пищови, освободителите се качиха на централната сцена на фестивала, сърдечно посрещнати от признателното население.  „Братя, днес вие сте сдобивате с най-скъпото в живота на човека-свободата, за която дадоха живота си Гоце и Даме, и хилядите знайни и незнайни комити, пазете я много братя, защото е свята. Помнете всички онези, които толкова силно я желаеха и умряха за нея”, каза дикторът от сцената на която биеха камбаните на часовниковата кула в черквата Света Троица, така както преди 107 години.  Участниците във възстановката бяха от групата „Пирински айдути” и самодейци от читалището в Банско.  След това пред сцената всички са хванаха на хорото, за да празнуват свободата, дошла най-сетне и в Пиринска Македония, за която дадоха живота си Гоце Делчев, Даме Груев и хилядите други.  ", "date": "2019.07.14", "title": "Хайдути освободиха Банско! Възстановка на събитията от 1912 г."}
{"url": "http://epicenter.bg/article/Nay-mnogo-dazhd-e-padnal-v-Sliven---52-l-kv--m--snyag-e-valyal-na-vrah-Musala/188010/2/0", "text": "Най-много дъжд е паднал в Сливен – 52 л/кв. м. Това съобщиха за Агенция „Фокус“ от Националния институт по метеорология и хидрология (НИМХ). Информацията за валежите е от полунощ до 15.00 ч. днес. 34 л/кв. м са отчетени в Бургас, 20 л/кв. м на Рожен. В Лом регистрираните количества валежи са 18 л/кв. м. От НИМХ съобщиха, че на връх Мусала е валяло сняг. Там регистрираните количества са 16 л/кв. м.  ", "date": "2019.07.14", "title": "Най-много дъжд е паднал в Сливен – 52 л/кв. м, сняг е валял на връх Мусала"}
{"url": "http://epicenter.bg/article/Mlada-zhena-e-s-mnozhestvo-rani--sled-kato-beshe-napadnata-ot-pitbul/188013/2/0", "text": "Млада жена е с множество наранявания, след като е била нападната от питбул в столичния квартал \"Бояна\", съобщи БНР. С по-леки травми са двамата мъже, които са обучители на животното. На мястото има полицейски екипи.  Пострадалата жена е собственик на кучето. Тя взела питбул от приют, за за го отглежда. За възпитанието на животното са се грижили двама мъже.  В ранния следобед в неделя питбулът е нападнал първо жената, която е с множество рани и травми по тялото. Двамата обучители са се опитали да й помогнат, но и те са били нападнати от животното.  В момента питбулът е в района на инцидента, има и икипи на СДВР. Чакат се екипи на \"Екоравновесие\", които да приберат кучето. ", "date": "2019.07.14", "title": "Млада жена е с множество рани, след като беше нападната от питбул"}
{"url": "http://epicenter.bg/article/Ninova--Shte-napravim-otnovo-svoite-predlozheniya-v-Izborniya-kodeks-za-izchistvane-na-spisatsite-/188014/2/0", "text": "Ще направим отново своите предложения в Изборния кодекс за изчистване на списъците от мъртви души и ако ги отхвърлят - ясно е какво готвят наесен.   Това каза лидерът на БСП Корнелия Нинова в Шумен, където се проведе заседание на Изпълнителното бюро на партията, предаде репортер на Радио „Фокус“- Шумен.   Нинова посочи, че с премахването на машинното гласуване, се посяга на демократичния и на прозрачния процес на гласуване в България. Според нея, по този начин се отнема правото на хората, дадено им по закон.   „Смятам, че го правят с цел манипулиране на изборите, защото машините не могат да подправят протоколи, да дописват мъртви души. Ние искаме изчистване на списъците от мъртви души, да се гарантира видеонаблюдение, да остане машиното гласуване и редица други предложения, които сме давали по Изборния кодекс. Ще ги направим отново и се надяваме да този път бъдем чути и нашите предложения да бъдат приети. Това ще бъде гаранция за демократични избори, ако отново ги отхвърлят, особено относно списъците с мъртви души, е ясно за какво се готвят наесен“, коментира Корнелия Нинова.    На въпрос дали ще издигнат кандидатурата на Мая Манолова за кмет на София, Корнелия Нинова посочи, че ще се съобразят с решението на градската конференция, която ще се проведе в началото на месец септември. „Засега текат конференциите в районите и има яснота относно по- голямата част от районните кметове, конференциите вече ги издигнаха, номинираха и одобриха. Относно кметското място в София ще изчакаме решението на градската конференция“, каза още Корнелия Нинова.    БСП ще изчакат националния омбудсман Мая Манолова да реши дали иска да се включи в изборната надпревара за столицата и тогава ще коментират.    \"Ние сме за модернизация на Българската армия, но тя да не надхвърля 2% от БВП, да е обвързана с индустриално сътрудничество, което да дава възможност на българската икономика и предприятия да се развиват и да не е за сметка на други социални, недофинансирани сектори като здравеопазване, образование, социална политика и т.н.\"   Това каза още пред журналисти в Шумен лидерът на БСП Корнелия Нинова в отговор на въпрос относно закупуването на нови бойни самолети. Тя припомни, че БСП има принципна позиция по темата вече една година.   „След като мине утре решението на Министерски съвет, ще свикаме отново нашия съвет по външна политика и отбрана, ще го запознаем с конкретната сделка и ще решим какво да бъде парламентарното ни поведение. Ако плащането е накуп, веднъж това надхвърля 2% от БВП тази година и ще се наложи актуализация на бюджета, т.е. едно от условията, които нашата партия е заложила в решението си ще бъде нарушено, но нека коментираме, когато решението на Министерски съвет стане факт“, каза Корнелия Нинова.      ", "date": "2019.07.14", "title": "Нинова: Ние сме за модернизация на армията, но не повече от 2% от БВП!"}
{"url": "http://epicenter.bg/article/Poroy-navodni-plovdivsko-selo/188017/2/0", "text": "Къщи, дворове и зеленчукови градини са наводнени след порой в пловдивското село Белозем. Улиците за броени минути се превръщат в реки. Жители на селото публикуваха снимки във Фейсбук групата Белозем / Belozem.  Улиците и шахтите в селото са под вода.  За известно време селото е останало без ток, в момента електрозахранването е възстановено.  ", "date": "2019.07.14", "title": "Порой наводни пловдивско село"}
{"url": "http://epicenter.bg/article/Utre-oblachnostta-shte-e-promenliva---maksimalnite-temperaturi-shte-sa-mezhdu-22--i-27-/188018/2/0", "text": "През нощта валежите в повечето райони ще спрат и над Западна България облачността ще се разкъса. На места главно в югоизточните райони все още ще има превалявания от дъжд. Утре облачността ще е променлива. На места главно в следобедните часове ще има превалявания от дъжд, възможно е и да прегърми. Ще продължи да духа предимно умерен северозападен вятър. Максималните температури ще са между 22° и 27°.  Това съобщи за Агенция \"Фокус\" дежурният синоптик Георги Цеков от Националния институт по метеорология и хидрология (НИМХ). Атмосферното налягане ще се задържи по-ниско от средното за месеца. Над Черноморието ще преобладава слънчево време, с временни увеличения на облачността. На места след обяд, главно в северните райони, краткотрайно ще превали. До обяд вятърът ще е умерен от северозапад, а след пладне ще надделява бризът откъм морето. По-топло с максимални температури между 24° и 27°, около и малко по-високи от температурата на морската вода. Вълнението на морето ще е 2 бала. Над планините облачността ще е по-често значителна. На места главно в следобедните часове ще има превалявания от дъжд. Ще духа умерен северозападен, по най-високите върхове – западен вятър. Максимална температура на 1200 метра – около 16°, на 2000 метра – около 9°. Във вторник на места, повече в Южна България, ще има валежи от дъжд; значителни ще са в Рило-Родопската област, където ще има и гръмотевични бури. Ще остане хладно. В сряда вероятността за валежи значително ще намалее, температурите слабо ще се повишат. В четвъртък ще преобладава слънчево време, с временни увеличения на облачността, почти без валежи.  ", "date": "2019.07.14", "title": "Утре облачността ще е променлива - максималните температури ще са между 22° и 27°"}
