{"url": "http://epicenter.bg/article/Zam-ministar-na-zemedelieto-kam-lovtsite--Strelyayte-na-meso-/189579/2/0", "text": "Срещнахме се с министър Десислава Танева вчера с кметове от пазарджишките села и им обяснихме защо се налагат всички тези мерки за умъртвяването на прасетата на хората. Стигнахме до взаимен компромис и те се съгласиха да ни съдействат за реализиране на мерките, но поискаха отсрочка от една седмица, за да информират населението, за което искам да им благодаря за разбирането.   Това сподели в сутрешния блок на БНТ заместник-министърът на земеделието Янко Иванов по повод африканската чума по свинете.    ,,Компенсации по смисъла на закона ще получат тези, които са официално регистрирани. Ще търсим начин да ги подпомогнем финансово заради тяхното съдействие. Даже имахме предварителни разговори с двама експерти от ЕК, които също изразиха мнението, че на тези хора трябва да им се помогне'', допълни той.    ,,Не може да се неглижира всичко, което е направено от държавата до момента, но има и такива случаи, в които не успяхме да се справим. Не успяхме да се справим с дивите свине, индустриалните свине и свинете от личните стопанства. Трябваше още преди две години дивите свине да бъдат редуцирани с около 60%. Ето защо искам да се обърна към ловците и да ги насърча, когато бъде пуснат ловният сезон, да стрелят колкото патрони имат и колкото могат, защото в противен случай сме обречени на неуспех'', посочи зам.-министър Иванов и уточни, че ловните кучета могат да бъдат изпозвани навсякъде с изключение само на местата, където има заразени участъци и трупове на умрели свине.", "date": "2019.08.02", "title": "Зам.-министър на земеделието към ловците: Стреляйте на месо!"}
{"url": "http://epicenter.bg/article/Praznuvame-Ilinden-po-star-stil/189583/2/0", "text": "Православната църква почита по стар стил паметта на свети пророк Илия. В българския народен календар празникът е познат като Илинден и е сред най-обичаните през лятото.    Свети пророк Илия е един от най-почитаните светци както в Православната, така и в Католическата църква. Той е живял 8 века преди Христа и е успял и да обърне мнозина в правата вяра в Израел, въпреки че владетелите и по-голямата част от народа се кланяли на езически богове. Един ден пророкът бил отнесен на небето от огнена колесница, като оставил на ученика си Елисей единствено горната си дреха. Юдеите вярвали, че той отново ще слезе сред тях преди идването на Месията. Ето защо когато след много години се появил Йоан Предтеча, той често бил смятан за върналия се на земята пророк. Според народните вярвания на Илинден човек не трябва да работи, защото може да бъде ударен от гръм. Не се ходи и на плаж, защото през този ден морето взима много жертви. Вярва се, че от днес времето се обръща и почват да духат есенните ветрове, излизат вълнения и мъртво течение. Празникът се нарича още Гръмовник, Гръмоломник, Гръмодел. В народните представи св. Илия се разхожда по небето със златна колесница и търси да убие ламята, която пасе житата. На Илинден се правят курбани за здраве.    На днешния ден имен ден имат: Илия, Илиян, Илияна, Илко.    В българската история датата е свързана с Илинденско-Преображенското въстание, което избухва през 1903 г.", "date": "2019.08.02", "title": "Празнуваме Илинден по стар стил, времето се обръща и почват да духат есенните ветрове"}
{"url": "http://epicenter.bg/article/Ochakvat-ni-poroyni-dazhdove-i-gramotevitsi-prez-uikenda/189584/2/0", "text": "За почивните дни предстои захлаждане. Днес обаче посрещаме слънчев и топъл ден с температури между 30 и 35 градуса. Най-топло ще е в крайните югозападни райони, където термометрите ще показват до 36 градуса в ранния следобед. Незначителни превалявания са възможни до обяд на изолирани места в Североизточна България.   Около Черноморието ще е слънчево с лек югоизточен вятър със скорост до 15-20 километра в час. Температурите в най-горещите часове ще са между 28 и 30 градуса на въздуха и с градус-два по-ниски на морската вода. Вълнението на морето ще е слабо.   През нощта и в събота се очаква чувствително захлаждане. Страната ни ще попадне под влиянието на студен атмосферен фронт. Очакват се летни бури с интензивен валеж и гръмотевична активност в събота. Има риск от градушки.   Явленията ще се движат от северозапад на югоизток, но ще са по-интензивни в източната половина на страната. Поривите на вятъра ще са силни в Дунавската равнина със скорост до 40-50 километра в час. От НИМХ са издали предупреждения за опасно време за 16 области, повечето от които в източната половина на страната. Има условия валежите там да достигнат около 30 литра на квадратен метър за денонощието.   В неделя ще превали, вече по-слабо, само в Североизточна България. А от началото на новата седмица валежите ще спрат, температурите ще са около 27-30 градуса. От сряда нататък температурите ще скочат нагоре до стойности над 35 градуса.   Източник: Нова.тв", "date": "2019.08.02", "title": "Очакват ни поройни дъждове и гръмотевици през уикенда"}
{"url": "http://epicenter.bg/article/Parvan-Simeonov--Slavi-Trifonov-se-opitva-da-e-ravno-otdalechen-ot-vsichki-partii--VIDEO--/189587/2/48", "text": "„Слави Трифонов се опитва да изгради образ на човек, който е равно отдалечен от всички политически сектори”. Това заяви в предаването „Здравей, България” политологът и изпълнителен директор на „Галъп интернешънъл” Първан Симеонов.    Той коментира данните от независимата от външно финансиране изследователска програма „Политически и икономически индекс“ на „Галъп интернешънъл“. Последната вълна на изследване е проведена по метода „лице в лице“ сред 833 души между 5 и 12 юли. Максималното стандартно отклонение е ±3.5% при 50% дялове. 1% от извадката е равен на около 55 хиляди души.    „Ако някой си мисли, че Трифонов ще бъде удобен партньор или патерица, се лъже. Това, което виждам у г-н Трифонов като политическо позициониране, е опит за равна дистанция. Да видим дали ще успее”, коментира Първан Симеонов.    Според него доверието в Слави Трифонов е преди всичко доверие в човек, който е стоял отстрани на политиката и е бил неин коректив.    „Когато влезеш в политиката, започват да гледат на теб по съвсем друг начин и това доверие започва да се харчи”, смята Симеонов.    „Данните за доверието в Трифонов са сравнително добри. Назад във времето са били и по-добри. Като чели Трифонов малко изтърва времето”, коментира политологът.    „В същото време явно си е направил сметка, че и традиционните партии са в упадък. Утре може да се окаже, че той става диспечер в политическия процес. От него може да зависи кой да е на власт,” смята той.    Според Първан Симеонов от политическия проект на Слави Трифонов е естествено да се притесняват протестните, популистките, патриотичните формации.    „Най-големият резерв на Трифонов са млади хора, протестно настроени хора, които биха гласуват за пръв път. Това е и добра новина, защото има нова енергия. Това е и лоша новина, защото този тип избиратели са много непостоянни. Разбира се и БСП трябва да се притеснява, защото може да им отнеме донякъде монопола върху протестното и наказателно гласуване”, каза Първан Симеонов.    „ГЕРБ обаче също трябва да се притеснява. Типът на гласоподавателите на Трифонов са били и гласоподаватели на партии като ГЕРБ”, коментира политологът.    „Това, което той пропагандира, се харесва. Не е изключено да продължи да налага част от този свой дневен ред. Най-опасно за проекта на г-н Трифонов е да не надценят възможностите си, защото подобни проекти вече са виждани в България. Вярвам, че са измислили нещо, с което да са различни”, коментира Първан Симеонов.  ", "date": "2019.08.02", "title": "Първан Симеонов: Слави Трифонов се опитва да е равно отдалечен от всички партии (ВИДЕО) "}
{"url": "http://epicenter.bg/article/Kanim-istoritsite-ot-Skopie-na-izvanredna-sreshta-prez-avgust-/189594/2/0", "text": "При визитата си в Северна Македония премиерът Бойко Борисов заяви, че очаква до октомври 2019 г. да има резултати от работата на съвместната българо-македонска комисия по въпросите от общата ни история и призова историците да работят денонощно.    Председателят на комисията от българска страна професор Ангел Димитров коментира пред БНР:        Въпреки срещите, досега крайни бележки има единствено по учебния материал за античността, каза проф. Димитров в предаването \"Преди всички\" по \"Хоризонт\".    \"Дори за Средновековието все още не сме сложили точката на нашите окончателни разговори и дискусии\", заяви той.    „Нещата около Гоце Делчев за българската историческа наука са ясни. Историците няма да кажат какъв е Гоце Делчев. Те могат само да потвърдят или да отрекат онова, което той самият е казал за себе си, за своето семейство, за средата в която е израснал… Различията тук са фундаментални“, каза ученият и подчерта, че в българската колегия не е имало „абсолютно никакъв опит за намеса“ от страна на политици.  ", "date": "2019.08.02", "title": "Каним историците от Скопие на извънредна среща през август "}
{"url": "http://epicenter.bg/article/BSP--Pravitelstvoto-da-izkupi-na-pazarni-tseni-vsichki-zhivotni--zarazeni-ot-afrikanska-chuma-/189611/2/0", "text": "Правителството да изкупи на пазарни цени всички животни, заразени от африканска чума. За това настояваха на пресконференция в Стара Загора  депутатите от БСП Драгомир Стойнев и Георги Гьоков.    Изкупуването на 100 хиляди прасета струва около 16 млн. лева, посочи Драгомир Стойнев. Според него има излишък в бюджета, с който могат да се компенсират стопаните.  Двамата депутати заявиха, че борбата със заразата е закъсняла, а екарисажите са само във Варна и Шумен.   БСП настоява изпълнителната власт бързо да изработи механизъм за изкупуване на прасетата, отглеждани по модел „заден двор“ на пазарна цена, за да се подпомогнат собствениците и да спре социалното напрежение. Предложението бе направено в Стара Загора от зам.-председателя на ПГ на \"БСП за България\" Драгомир Стойнев и депутата Георги Гьоков, сред разговор с представители на Областната колегия на Българския ветеринарен съюз по повод кризата с Африканската чума по свинете.   „В поредната криза на държавата на ГЕРБ сме, при която пак има протести и неработещи институции. От 4 години наблюдават наближаването на заразата. Гневът на хората е справедлив заради несвършеното, но и заради това, че в момента няма конкретни решения на проблема, а хаосът и несигурността се задълбочават“, заяви Драгомир Стойнев. На пресконференция, в която участва и д-р Трайко Алчев, председател на Областната колегия на Българския ветеринарен съюз, стана ясно, че сред стопаните, които да получат подкрепа, трябва да са и тези, които не са регистрирали животните си.  „Не са толкова леки и евтини процедурите по регистрация, затова преди избухването на чумата преди няколко години предложихме облекчена регистрация и режим, подобен на регистрацията на домашните любимци, но това не бе прието, въпреки че така поне щеше да знаем колко и къде са животните. Ако сега се премине към евтаназия, има риск животни да бъдат укрити. Освен това стопаните са изключително недоволни и от таксата „екарисаж“, която плащат всяка година, а реално капацитет от екарисажи при криза няма“, обясни д-р Алчев.   До момента са унищожени 100 000 прасета от индустриални ферми – това представлява около 16 милиона лева, като ЕК може да покрие до 70% от преките разходи. Около 99% са промишлено отглежданите прасета у нас, малко над 1 % са животните отглеждани в „заден двор“. Държава, която се хвали, че има излишък, може да реши проблема на малките лични стопанства, смятат народните представители. Драгомир Стойнев обяви, че БСП ще поиска и промяната на самите процедури по регистрация в посока максимално облекчаване. В дългосрочен план и за излизане от хаоса в сектора социалистите започват консултации с представители на браншовите организации в земеделието, за да се върнат те като партньор при вземане на решения и изпълнение на политики. Една от задачите ще е и подготовка на Закон за браншовите организации в земеделието.   БСП ще предложи и възстановяването на закритата Национална ветеринарномедицинска служба. В мандатите на ГЕРБ започна постепенно унищожаване на системите за превенция, защита и контрол в сектор животновъдство.    Драгомир Стойнев поиска да бъде възстановено и подписването на ежегоден Национален рамков договор между Министерството на земеделието и Българският ветеринарен съюз, което не се е случвало от 2014 г., както и връщането на практиката всяка година да се подготвя и изпълнява годишна Държавна имунопрофилактична програма и Програми за надзор и ликвидиране на болестите по животните.    Георги Гьоков очерта социалните последствия от кризата - унищожаването на бранша животновъдство и последваща безработица, скок на цената на свинското месо и екологични рискове.   „На този етап загубите са при свиневъдите. Това обаче ще повлече след себе си и преработвателната  индустрия. Няма анализи, но свиневъдният бизнес осигурява около 600 млн. от оборота в страната и 50 на сто от вътрешното потребление на месо.   Еврокомисарят по здравеопазване и безопасност на храните в ЕК ни предупреди, че „България е на път за изгуби целия отрасъл“. Това показва две неща: първо, не сме осъществили превантивни действия през последните 2-3 години и второ, че и сега не се справяме добре“, заяви Георги Гьоков.   Можем да очакваме компенсиращ внос от страни от ЕК. Според информацията на самото МЗХГ повишението на цените на свинското месо е с близо 15% за последният месец. През следващите ще е факт увеличеният внос, но вероятно на цени по-високи от сега действащите.  Георги Гьоков е категоричен, че африканската чума по свинете е поредната решителна крачка за унищожаване и на българското село.   Той припомни и готовия проект на стойност 7 милиона евро в Угърчин с изготвен ОВОС, който бе спрян от ГЕРБ още в първия им мандат. Според депутата от БСП никой не говори за екологичните последици и за косвените рискове за здравето на хората. На този етап БАБХ препоръчва загробване, което е много спорно и неефективно. Площадките, които се определят, може да създадат с времето екологични проблеми. Пример е районът на Русе с плитки подпочвени води. На практика всички области по поречието на р. Дунав имат този проблем.   От Областния ветеринарен съюз, в който членуват 200 лекари от Старозагорски регион, настояват да бъде възстановен годишния рамков договор със земеделския министър.", "date": "2019.08.02", "title": "БСП: Правителството да изкупи на пазарни цени всички животни, заразени от африканска чума "}
{"url": "http://epicenter.bg/article/Lyubcho-Neshkov--Vizitata-na-Borisov-v-Skopie-tsimentira-posokata-na-sblizhavane-/189619/2/0", "text": "„Визитата на българския премиер в Скопие циментира посоката на сближаването и на подаването на ръка от страна на България… Посоката е една и тя е необратима. Сближаването между България и Северна Македония е процес, който започна преди две години. Животът има своята логика и ни връща там, където всичко е тръгнало – битката за свобода отпреди 115-116 години. Договорът със Северна Македония отвори вратите за двустранните ни взаимоотношения“. Това каза в предаването „Хоризонт за вас“ по БНР журналистът Любчо Нешков - собственик на агенция БГНЕС.    Според него България не обръща гръб на миналото, но и поглежда сериозно напред:    „Политиките са тези, които правят историята. Македония се разделя с политиката „не е време“, това непрекъснато отлагане за преговори, за поглед напред. От българска страна – подадена ръка, от македонска страна – ръката се поема“.    Любчо Нешков подчерта, че сближаването между двете страни е неизбежно.  ", "date": "2019.08.02", "title": "Любчо Нешков: Визитата на Борисов в Скопие циментира посоката на сближаване "}
{"url": "http://epicenter.bg/article/Hasan-Azis--Kardzhali-ne-e-prezhivyaval-takava-burya-prez-poslednite-60-godini/189623/2/0", "text": "„Кърджали не е преживявал такава буря през последните 60 години”, каза кметът на града Хасан Азис в „Тази сутрин”.   Градушка, пороен дъжд и бурен вятър удариха Кърджали през нощта на 1 срещу 2 август. Кърджалийските улици се превърнаха в реки, а силният вятър събори много дървета. На места в града е паднала градушка, колкото грахово зърно. За кратко е бил затворен главният булевард, а електрозахранването в някои части е спряло.   Подадени са 58 сигнала за поражения от бурята. 37 са падналите дървета. Бурята е съборила и три електрически стълба.   „Да полунощ бяха разчиствани улиците и сега са проходими. Отстранени са дърветата, а сега остават клоните”, каза Хасан Азис за възстановяването на града след бурята.   Според кмета на Кърджали в момента няма бедстващи хора, но две населени места в общината все още са без ток. В другите засегнати квартали като „Възрожденци” електроподаването е възстановено.", "date": "2019.08.02", "title": "Хасан Азис: Кърджали не е преживявал такава буря през последните 60 години (Видео)"}
{"url": "http://epicenter.bg/article/Kristalina-Georgieva-vodi-v-nadprevarata-za-direktor-na-MVF-/189635/2/0", "text": "Кристалина Георгиева набира най-голяма европейска подкрепа за директор на МВФ, предават Франс прес и Агенция \"Фокус\".    Правителствата на ЕС в петък започнаха да гласуват това кой да оглави МВФ, като на този етап няма консенсус за предлагане на кандидата и ще е необходимо гласуване.    Гласуването се провежда съгласно правилата на ЕС за гласуване с квалифицирано мнозинство и победителят ще се нуждае от подкрепата на поне 16 от 27-те държави-членки на блока, което представлява най-малко 65 процента от неговото население.    Постът на управляващ директор на Международния валутен фонд - който по подразбиране, но не и правило трябва да е европеец е свободен, след като Кристин Лагард беше посочена да ръководи Европейската централна банка.    Френският министър на финансите Бруно Льо Мер, който ръководи усилията за намиране на консенсусен кандидат, реши да проведе гласуването, след като държавите от ЕС не успяха да намерят консенсус за един-единствен кандидат.    Те обсъждаха неофициален списък от шест кандидати, тъй като двама претенденти от Южна Европа - португалският министър на финансите Марио Сентено и министъра на икономиката на Испания Надя Калвино, както и финландецът Оли Рен се отказаха от надпреварата.    Испанското правителство заяви, че оттегли кандидатурата си в името на европейското единство, като заяви, че Мадрид подкрепя \"консенсус\" около един-единствен кандидат.    Това оставя двама претенденти: бившият министър на финансите на Холандия Йероен Дийселблум и изпълнителният директор на Световната банка Кристалина Георгиева.   Смята се, че при гласуването разделението между Юга и Севера в Евросъюза може да се окаже решаващо. Отпадането на двете кандидатури от Южна Европа може и да наклони везните в полза на Кристалина Георгиева - жена, представител на държава от Източна Европа, чиято кандидатура би получила подкрепата и на американския президент Доналд Тръмп.  Източник, близък до дискусиите, с молба да не бъде посочен, заяви, че кандидатът, който в момента получава най-голяма подкрепа, е Георгиева, която от 2017 г. е изпълнителен директор на Световната банка.    Проблем е, че тя ще навърши 66 години по-късно този месец и това би нарушило правилото, че управляващият директор трябва да е под 65 години, когато бъде назначен. Другите членове на фонда ще трябва да направят изключение за нея, „което не е дадено засега“, според източник.   Агенция Франс прес цитира източник, близък до дискусиите, според който Кристалина Георгиева е фаворит. Тя неформално е предложена за поста от Париж.    Франция дори предложи да се стигне до промяна в правилата на МВФ, според които новият ръководител не трябва да е над 65 години, когато встъпва на поста и да го напусне, когато навърши 70. Георгиева през лятото ще навърши 66.    \"Испания винаги ще желае да насърчава консенсус между страните от Европейския съюз, за да избере обща кандидатура за ръководство на Международния валутен фонд. За тази цел ние обявяваме, че правителството се ангажира да постигне европейско споразумение, като министърът на икономиката Надя Калвиньо няма да участва в следващата фаза“, посочи по-рано в изявление испанското правителството.    Късно снощи Мариу Сентену също заяви, че се оттегля от надпреварата \"на този етапа на процеса на номинации\", добавяйки все пак, че ще бъде на разположение, ако е необходимо за постигане на компромисно решение.    Великобритания не представи свой кандидат, въпреки удължаването на крайния срок за номинациите с няколко часа в четвъртък.    По традиция САЩ определят ръководителя на Световната банка, а Европа - на Международния валутен фонд, но правото на Вашингтон на вето за шеф на МВФ винаги е било вземано под внимание.  ", "date": "2019.08.02", "title": "Кристалина Георгиева води в надпреварата за директор на МВФ "}
{"url": "http://epicenter.bg/article/Kalin-Kalpakchiev---quot-Praskachkite-quot--uroniha-prestizha-na-prokuraturata--Tova-e-opasno-/189575/3/0", "text": "Калин Калпакчиев, председател на Съюза на съдиите в България, коментира в студиото на сутрешния блок на бТВ разпространяването на данни вчера от Прокуратурата по случая с „ТАД груп“ и хакерската атака в НАП. По думите му, този тип разпространение на информации прилича на пропагандна акция. Той напомни и други случаи, които са идентични на този.    Калпакчиев потвърди позицията на Съда в Страсбург, че такова поведение е неприемливо и в разрез с правилата.    „Пръскачките, думите на Прокуратурата станаха част от народния фолклор“, добави той и поясни, че всичко е допринесло за уронване на престижа на институцията. „Това е опасното“, каза Калпакчиев.    На въпрос как от вълшебници хората от „ТАД груп“ са се превърнали в кибертерористи, Калин Калпакчиев отговори, че с разследването се показва, че се целят някакви ефекти с краткосрочна цел.    Той коментира и избора за нов главен прокурор. По думите му, случващото се не е безпрецедент, а показва как се е извършвала и преди седем години. Според него всичко е трябвало да започне с анализ на състоянието на Прокуратурата и да се направи извод какъв главен прокурор е необходим на България.    Относно оставката на Методи Лалов, той заяви, че не смята, че като напуснат системата от всички почтенни хора, тя ще стане по – добра.    Припомняме ви, че Лалов оповести сам вчера във Фейсбук решението си да напусне. „Тръгвам си от съдебната система, а Пламен Георгиев се завръща в нея, за да заеме достойно мястото си на прокурор. Каква ирония! Тръгвам си от съда, но сърцето ми остава завинаги там. Правя го, за да работя за промяна, която ще позволи в съдебната система да влизат и да остават почтените, независими и компетентни магистрати. Излизам, за да се боря в съдебната система да се завърне справедливостта”, написа Лалов в социалната мрежа.", "date": "2019.08.02", "title": "Калин Калпакчиев: \"Пръскачките\" урониха престижа на прокуратурата. Това е опасно!"}
{"url": "http://epicenter.bg/article/Protesti-sreshtu-izbivaneto-na-zdravite-praseta-/189580/4/0", "text": "\r\n Протест заради принудителното избиване на домашни прасета. \r\n 31 пазарджишки кметове се бунтуват срещу мярката до днес, 2 август, всички стопани на домашни прасета да ги умъртвят доброволно, предаде Нова тв. \r\n \r\n След спешна среща със земеделския министър срокът беше удължен с една седмица. \r\n   \r\n Представители на бранша свикват пресконференция във връзка с мерките срещу африканската чума по свинете. \r\n   \r\n Днес, от 16 ч., на площад „Константин Величков“, известен като „Тортата“, е организиран протест срещу наложеното първоначално доброволно изколване на прасетата от т.нар. задни дворове в 20-километровата зона от 5-те свинекомплекса в региона, които се намират в Пазарджик, Априлци, Пищигово и Пещера. Зоната обхваща общините Пазарджик, Пещера, Брацигово, Септември, Лесичово и частично община Панагюрище. \r\n Тези мерки са ненужни при положение, че заболяването е на 300 км разстояние и не е ли възможно да се ограничи заразата, та се прибягва веднага до унищожаване на домашните прасета, коментира Димитър Петков, член на постоянното присъствие на БЗНС и организатор на протеста в Пазарджик. \r\n   \r\n Той апелира към кметовете на засегнатите общини да започнат подписки срещу драстичните мерки. Според него е абсурдно да се иска предварително превантивно избиване на животните без да има констатиран случай в близост. „По този начин правителството пази големите ферми, а хората, които гледат животни, защото пенсиите не им стигат, са обречени на глад и мизерия“, коментира още Димитър Петков. \r\n \r\n   Втори протест срещу мерки за ликвидиране на домашните прасета, отглеждани във ферми тип „заден двор“, като мярка за ограничаване на африканската чума по свинете ще се проведе днес от 17.30 часа в сливенското село Крушаре. Очаква се протестиращите да блокират отново главния път Сливен – Ямбол.   \r\n Днес до обяд изтича поставеният от протестиращите снощи срок Министерство на земеделието да отмени заповедта за унищожаване на домашно отглежданите прасета. В противен случай организаторът на протеста Валентина Василева обяви, че ще блокират страната. \r\n   \r\n „За нас това е абсолютно безотговорно отношение. Абсолютно геноцидно отношение към хората, нехайство и за това ние смятаме, че това правителство не е в състояние да изпълнява своите функции“, каза тя. \r\n   \r\n Към протестиращите днес се очаква да се присъединят и групи от общините от Ямболска област. \r\n", "date": "2019.08.02", "title": "Протести срещу избиването на здравите прасета. 31 пазарджишки кметове на бунт!"}
{"url": "http://epicenter.bg/article/Mirela-Kostadinova--/189595/11/105", "text": "През 1906 г. Кръстьо Сарафов постъпил като актьор в Нарония театър, където вече се играели представления с голям успех. Бюджетът позволявал артистите да отидат в Европа, за да видят майсторството, което предлагали европейските сцени.   Един от късметлиите е самият Сарафов. Той бил изпратен в едномесечна командировка във Виена и Париж. Първо се отбил в австрийската столица. Всяка сутрин интендантът на всички театри му давал билети за спектаклите, а вечер той се наслаждавал на представленията. После с влак заминал за Париж. Там се срещнал с нашенецът Иван Балабанов, студент по право, но и любител на нощния живот. Щом Сарафов пристигнал една сутрин в квартирата му на „Улицата на помилванията“, Балабанов му посочил дивана, за да поспи. Сарафов още с куфара в ръка му казал: „Днес е утре, а не снощи! Не съм дошъл в Париж да спя. А ти веднага се обличай и тръгвай с мен!“ Бъдещият известен артист се представил в Българската легация на пълномощния министър д-р Золотович. Обяснил, че е в служебна командировка и го моли да уреди посещенията му в различни театри. Золотович любезно му обяснил, че задачите на легацията са много по-големи, отколкото актьорът подозирал. Посъветвал го сам да уреди въпроса си и да използва даденото му от дирекцията на Народния театър писмо. Извинил се любезно, че е зает. На входа на българската легация го чакал Балабанов. Сарафов споделил разочарованието си и двамата тръгнали из парижките булеварди заети с мисълта от къде да започнат завоеванията си към парижките сцени. Преди да влезнат в Лувъра, Сарафов отсякъл:  Реших! Реших как ще превземем Париж! Под големия навес на Лувъра имало всякакви сергии и амбулатни търговци. Сарафов забелязал, че зад една от тях стои мъж, който печата по поръчка визитни картички. Двамата българи отишли при него и Сарафов си направил визитна картичка на която пишело: „Мосю Кръстьо Сарафов, артист от Царския театър в София“. Нищо, че по онова време в България нямало цар, а княз, за Париж това щяло да звучи гръмко.   Сарафов знаел, че само така вратите на театрите ще се разтворят широко и той ще може да се докосне до голямото изкуство. Известният ни актьор поръчва и втора визитна картичка. На нея пък пишело: „Мосю Иван Балабанов, аташе на Българската легация“. Балабанов, който бил по-млад от Сарафов се притеснил и рекъл:  - Какво аташе съм аз? Може ли така…Ще го загазим! Ами като си заминеш, с мен какво ще стане?  - Нищо няма да стане! Ще ти благодарят от мое име и като свършиш следването си, ще те назначат в легацията. Айде, честит ти нов пост! И наистина театрите на Париж отварят вратите си за двамата българи чрез визитните им картички. В „Комеди Франсез“ Сарафов е впечатлен от драматичната актриса Рубин и Коклен-старши. Рубин го възхищава с красотата си, високата и стройна фигура и с лиричния тембър на гласа си. Коклен-старши пък почти не виждал и сякаш мерел крачките си.   В театър „Шатле“ Сарафов присъствал на гастрола на световно известната балерина Ана Павловна. В зала „Колон“ той слуша концерт дирижиран от Артур Никиш, който изтръгвал от двестата френски оркестранти музика, каквато до сега не е чувал. В Гранд опера се впечатлил от тенора Алварец. Сарафов пожелава да се запознае с най-прочутата актриса на века, пример за актьорско съвършенство – Сара Бернар. Визитните картички направени под големия навес на Лувъра отворили вратите и на този дом.   В малката приемна секретарката на Сара Бернар, съобщила, че мадмоазел Бернар е особено поласкана от вниманието на гостите, но вечерта имала представление и ги моли да ù окажат честта на следващия ден - в пет часа на чаша чай. На другия ден, в уреченото време, Сарафов и Балабанов били поканени в просторен син салон със златни орнаменти, големи огледала, тежки кадифени завеси. Изведнъж една врата се разтворила и от нея се показала жената, за която говорела цяла Европа. Тя вече била преплавала с кораб шест пъти океана и била лична приятелка на Александър Дюма-баща, който пише специално за нея една от емблематичните ѝ роли „Дамата с камелиите“, в която тя играе. С Маргарита Готие създава огромна популярност на автора в цял свят. Животът на Бернар преминал в кръга на велики умове - Виктор Юго, Емил Зола, Луи Пастьор, Оскар Уайлд и др., които се прекланяли пред таланта ѝ. Тя била средна на ръст, с руса червена коса, очарователно лице обсипано с лунички. Притежавала неустоим чар. Известната актриса прегърнала топло Сарафов – като свой колега. Предразположила двамата българи да се чувстват свободно в дома ѝ. Задавала въпроси за театъра в България, за артистите, пиесите, ролите, които играел артиста ни. - Освен женски роли, Вие играете и мъжки? – отронил Сарафов.  - Да, в мъжките роли аз слагам ударението не върху мъжествеността, а главно върху душевния багаж на моя герой. Така Лорензачо и Хамлет разрешавах като хора на ума, на интелекта, които само мъдруват. При Райхщатския херцог в „Орлето“ – върху нещастието му, че не израсъл орел като баща си и не може да хвръкне; а гърбицата, която носи под наметката на моя герой в „Смешниците“ ми служи да споделя с аудиторията чудните стихове на Жакас. Сара Бернар поканила гостите си с цигари и ликьор. После инстинктивно хванала с ръка блестящия диамант на врата ѝ. Крътьо Сарафов се престрашил и попитал:  - Ако позволите… Този диамант, свързва ли Ви с театрален спомен?  - За мен това е най-ценният диамант в света. Получих го преди тридесет години от Виктор Юго, когато подновихме „Ернани“. И забележете, колкото е ценен диамантът, още по-ценно е писмото на любимия Юго, в което той споделя как е плакал, докато траели аплодисментите на публиката. Този диамант е една от сълзите му, която ми подари тогава.   - А имало ли е случай, в който животът да се окаже по-силен от изкуството Ви?  - Нещо подобно преживях след третото действие на „Орлето“, когато аз, т. е. Райхщатският херцог, вместо да си отпочине в антракта, скочих в колата и полетях към къщи при умиращата си внучка! Видях борбата между живота и смъртта, пролях сълза и отново се върнах за четвъртото действие… Ако знаете само с каква ярост счупих огледалото, в което Метерних ми посочваше да се видя, че не съм нищо повече от едно австрийско орле и как жестоко ми се надсмя. След четвъртото действие, докато публиката ме викала да се кланям, аз отново летях при болното дете. Така под грима, перуката и наметката на Райхщатското орле и аз се борих със смъртта. Призори доктор Робен ме погали по ръката с думите: „Госпожо, мисля, че е спасена!“ Настъпила тишина. Сарафов сменил темата и внезапно попитал:  - А мнението Ви за Елеонора Дузе?  - Дузе е най-великата актриса, която съм гледала и от която съм се възхищавала! Това е така, защото никога не сте имала възможност да гледате Сара Бернар.  Голямата звезда се разсмяла и продължава:  Позволих си удоволствието, ако щете по-скоро кокетството, преди десетина години в чест и памет на Александър Дюма-син да участвам в една и съща вечер с Дузе. Няма да скромнича – тя пожъна своите лаври, аз моите. На изпроводяк Кръстьо Сарафов изявил желание да посети представленията ѝ. Пред Сара Бернар застанала секретарката и поднесла на гостите плик. Двамата българи си тръгнали. Когато отминали първия ъгъл, разтворили плика. Там се намирала поканата – пропуск за ложа за всички представления в театъра на Сара Бернар.   Още на другия ден заели местата си в салона. Забелязали, че от всички парижки театри този на Сара Бернар най-много прилича на Народния театър в София. След малко започнало „Орлето“. Сарафов гледал дамата, която вчера е срещнал и не проумявал как е възможно това Орле да бъде същата жена. Тя била облечена в костюма на Орлето – черни лачени ботушки, бели панталони, бяла къса куртка, шапка с наполеонова кокарда. Въпреки, че възрастта тежала на гърба ù, тя се движила с пъргавина и лекота на сцената. Контраалтовият ѝ глас звънтял младежки жизнено. Имала изключителна дикция. Истински неузнаваема. От същата ложа Сарафов и Балабанов гледали още два пъти как Бернар зявладявала зрителите и ги въвличала в бурните преживявания на своите героини във „Федра“ от Расин и в „Дамата с камелиите“ от Ал. Дюма-баща. Малко преди да си тръгнат от Париж, двамата българи посетили „Фоли Бержер“. От съседната ложа се чул гърлест глас с чужд акцент. - Как сте господин Сарафов?  - Добре съм, благодаря.  - Студирате ли тука? Видяхте ли големи артисти?  Сарафов се изненадал. Срещу него стоял човека, с когото свързал името си в парижката столица още първия ден чрез визитната картичка, която си направил под навеса на Лувъра. До Фердинанд имало друг някакъв човек. Князът представил Сарафов пред него. По-късно Балабанов информирал своя приятел, че човекът до Фердинанд е бил Леополд, кралят на Белгия. „Много добре!“ Сега още един крал ще може да каже, че е гледал артиста Кръстьо Сарафов…“На другия ден двамата приятели отпътували за България.", "date": "2019.08.02", "title": "Мирела Костадинова: Актьорът Кръстьо Сарафов се среща с най-прочутата звезда на ХХ век Сара Бернар"}
{"url": "http://epicenter.bg/article/ISA--/189596/11/0", "text": "Институтът за стратегии и анализи (ИСА) публикува политическия си анализ за събитията в България, в Европа и в света през месец юли 2019 година под заглавие:   - ДЪРЖАВАТА УДАРЕНА ОТ НАП-ЛИЙКС И АФРИКАНСКА ЧУМА ПО СВИНЕТЕ - СДЕЛКАТА ЗА F-16 УВЕЛИЧИ БЮДЖЕТНИЯ ДЕФИЦИТ - БОРИСОВ С МЕЖДУНАРОДНА АКТИВНОСТ И С МЪЛЧАНИЕ ПО КРИЗИТЕ ВЪТРЕ В СТРАНАТА - ПРЕЗИДЕНТЪТ С ОСТРА КРИТИКА КЪМ ВЛАСТТА, НО С БАВНИ РЕАКЦИИ - ГЕРБ С ВЪЗМЕЗДИЕ ЗА САМОЗАБРАВИЛИ СЕ ФУНКЦИОНЕРИ - БСП СЕ ОТВАРЯ КЪМ ПАРТНЬОРИ ЗА МЕСТНИЯ ВОТ - ДПС С КЛЮЧОВА РОЛЯ В ПАРЛАМЕНТА   Пледлагаме ви резюме      Най-горещият месец в годината се оказа с едни от най-високите политически и социални амплитуди.  - източването на сървърите на НАП, чумата по свинете, сделката за закупуване на нови изтребители за ВВС. Ветрило от по-малки за обществената чувствителност, но не по-маловажни за общественото бъдеще събития допълниха критичността на картината – промяната във финансирането на политическите партии, отмяната на машинното гласуване, изборите за водещи имена на европейските институции, изборът на главен прокурор.   Това пролича особено ясно при развитието на скандала с НАП и ескалацията на африканската чума в страната. Миналогодишните уроци и клетви (чумата при козите и овцете и пробивът в Търговския регистър) се оказаха не просто ненаучени, но и престъпно пренебрегнати.   ОСНОВЕН ИЗВОД:   Публичното пространство бе залято от тежки пробиви в проблемни области, свързани с киберсигурост, биосигурност, пътна сигурност, национална сигурност.    които бяха предприети в Чехия, Унгария и Австрия и чумата не се разпространи натам.    въпреки изобилието от всякакви чиновници, структури, комисии, звена.    които са завладени от верни на властта хора, но недостатъчно професионалисти, без опит и знания на тежките проблеми, които ни връхлитат.    откъдето бяха източени данните (ЕГН, имена, адреси, данъчни декларации,) на милиони български граждани и фирми, които бяха разпратени до медиите и складирани в интернет.  (с каква цел са източени данните и защо са пуснати публично)   (ако има такъв). Безразборните обвинения в началото на скандала показаха объркването, хаотичността, непрофесионализма в действията на разследващите и политическото ръководство.   . Хоросанът на държавата се нарича доверие. Когато се изрони, следва рухване на сградата. Доверието на хората за парите и имуществото им трябва да е най-високо в държавните институции.     При сделката със самолетите средата се пропи с парадокси и нелогични противоречия. Бедна България едновременно финансира американския и руски военнопромишлени комплекси (покупка на F-16 и поддръжка на МИГ-29).   Реално модернизацията се оказа процес на демодернизация – скъп, закъснял, извън световните тенденции на развитие за следващите 5 години. Светът върви към безпилотни изтребители, които са бъдещето и вече се разработват. Безпилотни автомобили (включително таксита), тирове, дронове с ракети вече са улична и военна реалност. България върви след историята и си плаща за това.   . Допусна се обществото да бъде настроено срещу сделката, създаде се впечатление, че САЩ ни „изнасилват“ да купим на висока цена техните самолети, което активира антиамерикански настроения. Управляващите действаха на инат срещу опозицията в парламента и срещу президента и пропуснаха да привлекат на своя страна общественото мнение. Говорителите в защита на сделката бяха агресивни и защитаваха тезите си с внушението, че са последна инстанция. Властта не показа сетивност за обществените нагласи, с което се създаде убеждението, че с тази сделка правителството „си купува“ спокойствие до края на мандата.    и отменянето на приети решения, резки смени на позиции, нагаждане на правни норми. Промените в начина на финансиране на партиите променят ДНК-то на политическата и партийна система в страната. Корекцията бе предприета в средата на годината без сериозна оценка за въздействието, каквато липсва при огромна част от приеманите законопроекти.   ОТБЕЛЯЗВАМЕ, че унищожителните критики към 44-то Народно събрание по отношение качеството на законодателството и честите му промени не са от днес, но въпреки няма никакво движение в позитивна посока.     Европейската статистическа служба (Евростат) отчете рекордно историческо дъно от 4,4% на безработица в България. То е най-ниското от 2000 година насам, откогато и Евростат разполага с данни за страната ни.    Пропагандирането на Запад на България като евтина дестинация за алкохол и проститутки доведе до отвращение на средностатическите европейци и остави социални маргинали и младежи авантюристи на първа линия. Тази година дори те избягаха.    - смяна на директор, акция на спецпрокуратурата, задържани служители (и освободени под гаранция), рокади по върховете и като резултат 20 от общо 23-ма шефове на дирекции излязоха в болнични в един и същи ден.   Данните за май на БНБ показват отрицателни или нулеви стойности на всички видове инвестиции - дялов капитал, реинвестирана печалба и дългови инструменти.     Синдикатите настояват и за увеличение на работните заплати в секторите образование, държавна администрация, здравеопазване и култура между 10 и 20%. Общият знаменател на всички предложения е „не може повече така“.     Новият модел на здравно осигуряване, който предложи екипът на министър Кирил Ананиев, е фалстарт.   Здравеопазването не може да почива върху пазарен фундаментализъм. Здравеопазването се превърна в кълбо от огромни интереси, за чието разплитане няма политическа воля. Действа се на принципа „да изкараме мандата докрай“.    За небрежност по отношение на африканската чума съобщи Европейската комисия. Съдът на ЕС пък предяви нов иск към България за неспазване на европейските стандарти за качеството на въздуха. Като цяло се очертава въпросът за екологичните и здравословни условия, които държавата осигурява на своите граждани.   Президентът е силен в словата си и плах в действията си. Не използва в пълнота правомощията, дадени му от Конституцията. Става публичен факт дисбалансът в ангажираността на президентската институция с модернизацията на армията за сметка на всички останали мегапроблеми, които се стоварват върху обществото.  Периметърът на публичните му говорители и поддръжници мина санитарния минимум.    но при нужда влизат в ролята на „бушони“, които смъкват общественото напрежение. Борисов използва умело целия този властови ресурс.        Въпрос от ключова важност за партията са предстоящите местни избори. Реално местната власт в държавата принадлежи на ГЕРБ. Много е вероятно да има отстъпление като брой кметове и общински съветници. Основната битка ще е за големите градове, които имат потенциал да повлияят на цялостната политическа картина в държавата.    Вътрешните проблеми в партията продължават вече и на местно ниво след баталните сцени в Националния съвет около евроизборите. Проблемът с местния феодализъм е проял партията до самите основи. Разчистването му е неизбежен процес, в случай, че се търси нов образ, доверие от гражданите, изграждане на алтернатива на управлението. Очевидно Нинова ще търси справяне с този проблем, но прекалената децентрализация на партията и анархо-демократичност е като окови за политическо действие с положителна целесъобразност. Кардинален въпрос за партията и лично за Нинова е представянето на местния вот. В тази връзка тя е облагодетелствана, защото тръгва към изборите от кота нула. Перспективите пред партията за местните избори в големите градове обаче не са добри.   ДПС продължава да съчетава остра реторика срещу управлението и подкрепа за управлението по ключови казуси, каквито са например президентските вета. До юли тази двойственост в поведението не водеше до ерозия на публичния є образ. Кризите около управлението обаче, чиито деструктивен потенциал расте, засилват подобен риск.    Войната, която две години беше вътрешна, става външна, което означава само едно: още по-голямо ожесточение помежду им. Официалният развод не предизвика политически трус, апокалиптични прогнози за перспективите пред властта или дори намек за парламентарна криза, каквито ефекти подобно събитие би имало в нормално развиващи се политически системи.   Последователното поведение не е устойчива характеристика на „Атака“ и нейния лидер. Те са по-скоро функция и обект, а не субект на политиката.   Стратегията на Красимир Каракачанов за интеграцията на циганите съдържа редица рационални моменти и връща ролята на държавата в управлението на процеса.    където на местните избори за кмет се кандидатира Славчо Атанасов, ексградоначалник, бивш член на ВМРО, сега депутат от НФСБ. Там ще се хвърлят сериозни усилия, за да се затвърди ролята на формата като стабилен и сериозен партньор.    Доставката на ракетите за Турция доведе до изваждането є от програмата за американските изтребители от пето поколение F-35. Заговори се за закриване на американската военна база в Инджирлик. Очевидно е, че при този сценарий ще се върви към тежки преговори, в които основен залог ще е създаването на Кюрдска държава.   Светът е на прага на Четвърта технологична революция. Безкешово общество, глобални валути, изкуствен интелект в медицината, безпилотни коли и самолети. Но фона на това България сякаш живее в 19-ти век!     Анализът е изготвен от авторски колектив:  политолог Изпълнителен директор на Институт за стратегии и анализи  Институт за стратегии и анализи Международни наблюдатели: (Албания, Косово) (Русия, Украйна) (Гърция, Кипър) СЪДЪРЖАНИЕ:   I. ОСНОВНИ ИЗВОДИ И ПРОГНОЗИ   II.  - УПРАВЛЯВАЩАТА КОАЛИЦИЯ СЕ ПРЕДЕФИНИРА - МЕЖДУНАРОДНАТА АКТИВНОСТ НА ПРЕМИЕРА БОРИСОВ И ПРЕГОВОРИТЕ ЗА ЕВРОПОСТОВЕТЕ - НАП-ЛИЙКС – ПРОБИВ В СИГУРНОСТТА НА ДЪРЖАВАТА И УДАР СРЕЩУ МИЛИОНИ ГРАЖДАНИ - СДЕЛКАТА ЗА F-16 ПОСТАВИ В РИСК ИКОНОМИКАТА И ФИНАНСИТЕ НА СТРАНАТА - ЧУМАТА ПО СВИНЕТЕ – КАТАСТРОФА В СЕКТОРА - СРИВ НА ТУРИЗМА – ВЪПРОСИ, ПРИЧИНИ И СЛЕДСТВИЯ - СЪТРЕСЕНИЯ В ДЪРЖАВЕН ФОНД „ЗЕМЕДЕЛИЕ“ - КОНЦЕСИЯТА НА ЛЕТИЩЕ „СОФИЯ“ - ВСИЧКИ НЕУСПЕЛИ КАНДИДАТИ ОБЖАЛВАТ - КАКВО ТЪРСЯТ ЧУЖДИТЕ ИНВЕСТИТОРИ И КАЗУСЪТ С ГИГАНТА VW ПАРЛАМЕНТЪТ – ФЛУИДНО МНОЗИНСТВО И УСТОЙЧИВА КОНФРОНТАЦИЯ МЕЖДУ ГЕРБ И БСП - СЪДЕБНА ВЛАСТ И ИЗБОР НА ГЛАВЕН ПРОКУРОР - ПРЕЗИДЕНТЪТ – БЛИЗКИ ВРЪЗКИ С КИТАЙ, ДАЛЕЧНИ С ВЛАСТТА В СОФИЯ   III.  - ЗДРАВНА РЕФОРМА – НОВИЯТ МОДЕЛ СРЕЩА УНИЩОЖИТЕЛНА КРИТИКА - ДЕМОГРАФСКИ УПАДЪК И ВРЕМЕ ЗА ДАНЪЧНИ ПРОМЕНИ   IV.  - ГЕРБ - ВЪЗМЕЗДИЕ ЗА САМОЗАБРАВИЛИ СЕ МЕСТНИ ПАРТИЙНИ ФУНКЦИОНЕРИ - БСП СЕ ОТВАРЯ ЗА ПАРТНЬОРСТВА - ДПС С КЛЮЧОВА РОЛЯ В ПАРЛАМЕНТА, ВДИГА ЛЕТВАТА ЗА МЕСТНИЯ ВОТ - ОБЕДИНЕНИТЕ ПАТРИОТИ ИЗКЛЮЧИХА „АТАКА“ - „ВОЛЯ“ – ТВЪРДО ЗА ПРАВИТЕЛСТВОТО, ТВЪРДО ПРОТИВ САМОЛЕТИТЕ ДЕМОКРАТИЧНА БЪЛГАРИЯ   V.  - ЛИБРА ВАЛУТАТА НА ФЕЙСБУК – СТРАТЕГИЯ ЗА НОВА ФИНАНСОВА РЕАЛНОСТ - ВЕЛИКОБРИТАНИЯ – НОВ ПРЕМИЕР И ЗАДЪЛБОЧАВАЩИ СЕ РАЗДЕЛЕНИЯ - РУСИЯ - ПРОТЕСТИ В МОСКВА ПРЕДИ МЕСТНИЯ ВОТ - ГЪРЦИЯ СЛЕД ПРЕДСРОЧНИТЕ ИЗБОРИ - КИПЪРСКИЯТ ВЪПРОС И ЕНЕРГИЙНИТЕ РЕСУРСИ - КОСОВО - НОВО ПРАВИТЕЛСТВО ИЛИ НОВИ ИЗБОРИ - АЛБАНИЯ – ПОЛИТИЧЕСКАТА КРИЗА ПРОДЪЛЖАВА - УКРАЙНА СЛЕД ГЛАСУВАНЕТО ЗА ВЪРХОВНА РАДА – ПРОМЯНА ИЛИ ПОДМЯНА   Пълният 68-страничен вариант на анализа е достъпен само за абонати.   ", "date": "2019.08.02", "title": "Анализът на  ИСА: Некомпетентност в управлението, срив в доверието към държавата! "}
{"url": "http://epicenter.bg/article/Ludogorets-razbi-Valur-i-prodalzhava-v-Liga-Evropa-/189573/8/0", "text": "\"Лудогорец\" не остави шансове на \"Валур\" в мач-реванш от третия квалификационен кръг на Лига Европа, побеждавайки исландския си съперник с категоричното 4:0 на „Лудогорец Арена“, предава Канал 3.    След късно извоювано равенство в първия мач, българският шампион започна срещата пределно мотивиран за изразителен успех и поведе след седем минути игра чрез едно от новите си попълнения Дан Битон, който получи асистенция от друга нова покупка – Жоржиньо. Новите в \"Лудогорец\" продължиха да впечатляват, като в 24-та минута Мавис Чибота намери в наказателното поле Джордан Икоко, който от близко разстояние реализира с глава за 2:0.    През второто полувреме възпитаниците на Стойчо Стоев логично понамалиха темпото, но въпреки това вкараха нови две попадения. Техен автор, в рамките на две минути, стана полският нападател Якуб Швиерчок.    Така „зелените“ достигнаха третия предварителен кръг на Лига Европа след общ резултат 5:1, където ще се изправят срещу шампиона на Уелс – ТНС, който вчера отпадна във втория квалификационен кръг на Копенхаген.    В неделя разградчани гостуват на Локомотив (Пд) в търсене на четвърти пореден успех в efbet Лига. Напред продължиха още Арис, Атромитос, Динамо Тбилиси, Шериф, Норкьопинг, Нефтчи, Пюник, Люцерн, Страсбург (съперник на Локомотив (Пд), който отстрани Спартак Търнава), Малмьо и Рейнджърс  ", "date": "2019.08.02", "title": "Лудогорец разби Валур и продължава в Лига Европа "}
{"url": "http://epicenter.bg/article/Keyti-Peri-shte-plati-2-78-miliona-dolara-za-plagiatstvo--Video-/189592/10/100", "text": "Съд в Лос Анджелис постанови, че Кейти Пери и звукозаписната й фирма трябва да платят 2,78 милиона долара, защото хитът на поп звездата от 2013 г. \"Dark Horse“ копира християнска рап песен.   Делото се водеше по обвинение, че Кейти Пери е нарушила законът за авторското право при написването на песента \"Dark Horse“, която излезе през 2013 г. Съдебните заседатели са отсъдили единодушно, че певицата при създаването на своя хит умишлено или неумишлено е използвала музика от песента \"Joyful Noise“ на американския рапър Маркус Грей. Той е записал парчето през 2008 г. заедно с друг изпълнител в жанра хип-хоп Lecrae.   Освен Пери за виновни са признати нейните продуценти и съавтори Лукас Готвалд, Карл Сендберг, Хенри Уолтър и Сара Хъдсън, рапърът Juicy J, който изпълнява един от куплетите на песента \"Dark Horse“, а също така компанията \"Кепитъл рекърдс“.   Според Асошейтед прес Пери ще плати лично малко над половин милион долара, а останалата сума ще бъде платена от \"Кепитъл рекърдс\". По време на седемдневния процес Пери и съавторите на песента са свидетелствали, че никой от тях не е чувал песента на Грей преди делото. \"Dark Horse\" прекара четири седмици под №1 в класациите на Billboard и спечели номинация на Пери за Грами.   По време на изслушването адвокатите на Грей акцентираха върху десетките милиони, спечелени от песента, докато отбранителният екип на Пери изтъкна десетките милиони разходи, използвани за направата й и предлагането на пазара.   Източник: Канал 3  ", "date": "2019.08.02", "title": "Кейти Пери ще плати 2,78 милиона долара за плагиатство (Видео)"}
{"url": "http://epicenter.bg/article/Razhodkite-na-Angelite-na-Victoria-39-s-Secret-ostavat-v-istoriyata/189606/10/99", "text": "Разходките на по модния подиум остават в историята. Това става ясно от  пред австралийското издание на „Дейли Телеграф“. По думите й Слухове, че с логистиката около голямото си ежегодно ревю се появиха още през месец май. Тогава компанията заяви, че търси алтернативни на телевизията медии, за да излъчва свои събития. Последната година в своеобразен техен домакин се превърна канала ABC, който обаче отчете рекордно нисък рейтинг - шоуто бе изгледано от едва 3,3 млн. души. „Модата е бизнес на промяна. Трябва да еволюираме и да се променяме, за да растем“, се казва в писмо, изпратено от изпълнителния директор на L Brands (собственик на Victoria's Secret) Лесли Уекснър до екипа на компанията. \"В тази връзка, решихме да преосмислим традиционното си шоу на Victoria's Secret. От 2019 г. натам ще се фокусираме върху създаването на динамично съдържание и друг тип събитие, което ще достига до нашите потребители на платформи по начин, по който ще надскочим границите на глобалната дигитална епоха\", допълва Монитор.  За сега още е неясно каква ще бъде формата на следващото поколение на Victoria's Secret Fashion Show, но марката със сигурност се подготвя за изненади.", "date": "2019.08.02", "title": "Разходките на Ангелите на Victoria's Secret остават в историята"}
{"url": "http://epicenter.bg/article/Aleks-Raeva-rodi-momichentse/189624/10/100", "text": "Певицата, актриса и тв водеща Александра Раева стана майка. Тя е родила първата си рожба тази сутрин.     Момиченцето е проплакало в столична болница и по първи сведения на близки до Алекс майката и бебето се чувстват добре.   Полът на бебето стана ясен преди месеци, когато Раева сподели, че очаква момиче, но тя все още не е коментирала кой е бащата на детето. Певицата имаше дълга връзка с DJ Doncho, но се разделиха преди години. Според запознати точно защото още тогава тя искала да има дете, но не и диджеят.   Неотдавна Алекс пусна нова песен с Mind Trips, която носи името \"She is Killing You\". Парчето е по текст на нейната колежка и приятелка Мария Игнатова. Игнатова участва и във видеото.   Източник: Дир.бг", "date": "2019.08.02", "title": "Алекс Раева роди момиченце"}
{"url": "http://epicenter.bg/article/Britanskoto-obshtestvo-se-nadiga-sreshtu-Megan-Markal/189632/10/99", "text": "Херцогинята на Съсекс Меган Маркъл си навлича все повече гнева на консервативното британско общество. Актрисата и съпруга на принц Хари губи симпатиите на англичаните заради “претенциозни” изисквания, пише “Хъфпост”.   Преди време стана ясно, че херцозите на Съсекс са изхарчили колосална сума, за да реставрират дома си “Фрогмор хаус”, където живеят с първото си дете Арчи. Сметката от 2,4 млн. паунда ще бъде платена от парите на данъкоплатците, което вбеси мнозина в британското общество и беше коментирано негативно от медиите. Втори сериозен удар по имиджа на Меган Маркъл се случи по време на мач на Серина Уилямс на Уимбълдън.   Актрисата посетила двубоя с две близки приятелки и публиката останала шокирана от претенциозните й изисквания към дискретност и спокойствие. Личните охранители на Маркъл забранили на останалите присъстващи на мача да снимат херцогинята на Съсекс и дори да насочват камерите си в нейна посока.   Репортер на “Хъфпост”, присъствал на мача на Серина Уилямс, пише, че охранителят й направил забележка да не снима Маркъл, защото “тя присъствала на мача в лично качество”. Гардовете правели забележки и на други присъстващи, които насочвали камерите си към Маркъл.   Коментарите в британските медии също са негативни – според журналисти, които отразяват “Уимбълдън” е неправилно да се поставят такива ограничения за заснемане на мачовете, тъй като това е публично събитие и не би трябвало херцогинята на Съсекс да има “толкова завишени претенции”.   Източник: бТВ", "date": "2019.08.02", "title": "Британското общество се надига срещу Меган Маркъл"}
{"url": "http://epicenter.bg/article/Prodavat-na-targ-limuzinata-na-Elizabet-Teylar/189643/10/100", "text": "Автомобилът \"Ролс-Ройс\", който е бил собственост на холивудската легенда Eлизабет Тейлър, ще бъде предложен на търг в Ню Йорк на 6 август.    Аукционната къща „Гърнсис” го оферира с първоначална оценка 1-2 милиона долара. Моделът е изработен по поръчка и е бил доставен на актрисата и на съпруга й Еди Фишър през 1960 година. Возилото е със зелен цвят, съответстващ на този на очите на холивудската прима.    Автомобилът е със свалящ се покрив и повдигащи се с бутон стъкла. Обемът на двигателя е 6,2 литра, а на постелките са възпроизведени инициалите на имената на съпрузите.    Според аукционната къща „Тейлър” е ползвала колата по време на снимките на филма \"Клеопатра\" /1963/ в Рим. Именно тук започва любовният роман на актрисата с екранния й партньор Ричард Бъртън.   Фишър е бил четвъртият поред съпруг на Лиз. Бъртън се жени за нея през 1964 година, развежда се, и пак я взема за съпруга през 1975 година. Повторният брак на Тейлър с Ричард се оказва краткотраен и продължава само 9 месеца.   Източник: Новини.бг", "date": "2019.08.02", "title": "Продават на търг лимузината на Елизабет Тейлър"}
{"url": "http://epicenter.bg/article/Golyamata-dashterya-na-Iliana-Raeva-i-Nasko-Sirakov-se-sgodi/189644/10/100", "text": "Голямата дъщеря на Илиана Раева и Наско Сираков - Славея, се сгоди. Сиракова се похвали в личния си профил във Фейсбук, като пусна снимка и видео.   На кадъра лицето на любимия ѝ е абсолютно неразпознаваемо, тъй като той с наведена глава и камуфлажна шапка. Младият мъж целува Славея по челото. Към поста си тя написа на английски:  и постави емотикони с пръстени и синьо сърце.   Във видеото Сиракова демонстрира бляскавото и елегантно бижу, с което половинката ѝ ѝ е предложил брак.   Бъдещата тъща Илиана Раева също сподели поста на първородната си дъщеря, като написа: и допълни с множество емотикони.   Източник: Дир.бг", "date": "2019.08.02", "title": "Голямата дъщеря на Илиана Раева и Наско Сираков се сгоди"}
{"url": "http://epicenter.bg/article/TsSKA-mina-prez-dramata-na-duzpite-i-eliminira-Osiek-/189582/8/0", "text": "ЦСКА отстрани Осиек след изпълнение на дузпи и продължава напред в третия квалификационен кръг на Лига Европа. Червените ще се изправят срещу украинския Зоря Луганск в следващия етап, предаде Канал 3.    Редовното време приключи при 1:0 в полза на домакините. Единственият гол реализира Майсторович с глава след центриране от фаул.    При дузпите за ЦСКА реализираха Тиаго, Греъм Кери, Бодуров и Али Соу, който вкара и победната. Черняускас спаси втората дузпа за Осиек, бита от Бочкай, а Шкорич би над вратата. Жеферсон единствен пропусна за червените.    Двубоите от третия квалификационен кръг на Лига Европа срещу Зоря Луганск са на 8 август в София и на 15 август (четвъртък) в Украйна.  ", "date": "2019.08.02", "title": "ЦСКА мина през драмата на дузпите и елиминира Осиек "}
{"url": "http://epicenter.bg/article/Istorichesko--Zhena-shte-sviri-macha-za-Superkupata-na-Evropa/189616/8/0", "text": "УЕФА взе историческо решение по отношение на мача за Суперкупата на Европа между отборите на \"Ливърпул\" и \"Челси\". Европейската футболна централа повери двубоя на французойката Стефани Фрапар. Така за първи жена ще ръководи толкова важен мач в мъжкия футбол.   Срещата е на 14 август на стадион \"Водафон Арена\" в Истанбул. През юли Фрапар свири финала на световното първенство за жени между САЩ и Холандия в Лион, спечелен от американките. 35-годишната французойка е ръководила полуфинал на Евро 2017 за жени, както и финал на европейското за девойки до 19 г.   Фрапар влезе във френската история през април, когато се превърна в първата жена, която ръководи мач от Лига 1. От сезон 2019/20 тя ще има постоянни наряди в елитния ешалон на Франция. \"В много случаи съм казвал, че възможностите за женския футбол нямат граници. Като организация за нас развитието на женския футбол във всички сфери е от голяма важност\", каза президентът на УЕФА Александър Чеферин.   Страничните съдии в мача за Суперкупата на Европа също ще бъдат дами - французойката Манюела Николози и ирландката Мишел О'Нийл, а четвърти съдия е турчинът Джунейт Чакър.   Източник: бТВ  ", "date": "2019.08.02", "title": "Историческо: Жена ще свири мача за Суперкупата на Европа"}
{"url": "http://epicenter.bg/article/Grigor-Dimitrov--Vnimavam-sas-sotsialnite-mrezhi/189627/8/18", "text": "Григор Димитров даде интервю за мексиканското издание \"Миленио\", в което разкри, че контузията в рамото го е върнала много назад, но вече е започнал да намира познатия си ритъм си игра.   През тази седмица българинът участва на турнира от категория АТП 250 в Лос Кабос, Мексико. След победа в първия кръг над Стийв Джонсън, във втория Димитров не успя да се противопостави на аржентинеца Гуидо Пея.   Междувременно бившият №3 загуби още четири позиции в световната ранглиста и вече е №57 в класацията, като в актива си има 952 точки. За последно той заемаше по-ниско място на 22 октомври 2012 г., когато бе 62-и.   \"Не мога да посоча една конкретна причина за резултатите. Има много причини да отпаднеш рано в даден турнир. Аз се опитвам да не мисля срещу кого губя – без значение дали е №400 или №500. За мен това няма значение, защото има много други фактори\", каза Димитров.   \"Когато нямаш правилния подход към определени мачове, не е лесно просто да излезеш на корта и да победиш. Разбира се, няма никакво съмнение, че контузията в рамото ме върна много назад – тя едно от основните неща, с които трябваше да се преборя през изминалите шест месеца. Трябваше да сменя конфигурациите на ракетата ми и след това да свикна с новите. Така губиш от увереността си, губиш от играта си.\"   \"Трябваше да започна наново, но за мен това е вълнуващо. Тенисът е комплексен спорт. Върнах се назад и си казах, че няма накъде да е по-зле, така че нека просто започнем да изграждаме всичко отново. Рамото ми сега е по-добре, аз съм по-добре и съм по-постоянен в тренировките. Нещата отново ще се върнат към нормалното за мен\", каза още Димитров.   \"За мен е важно (феновете) да виждат и друго от нас, тенисистите, защото те виждат единствено мачовете, тренировките. Разбира се, аз съм селективен по отношение на това какво показвам в социалните мрежи. Не съм толкова активен. Мисля обаче, че с времето ще съм по-уверен да показвам повече и повече. Все пак с екипа ми сме фокусирани върху това, което е най-важно, но е хубаво и да се показваш, заради феновете\", добави той.   Тази вечер Димитров ще научи името на първия си съперник на Мастърса в Монреал. Българинът влезе в основната схема след отказването на четирима тенисисти - Роджър Федерер (Швейцария), Новак Джокович (Сърбия), Хуан Мартин Дел Порто (Аржентина) и Пабло Куевас (Уругвай).   Източник: бТВ  ", "date": "2019.08.02", "title": "Григор Димитров: Внимавам със социалните мрежи"}
{"url": "http://epicenter.bg/article/Tramp-predupredi--Darzhim-hilyadi-islyamisti-ot-Evropa--prashtame-gi-obratno--/189588/7/96", "text": "Президентът на Съединените щати президент Доналд Тръмп предупреди, че американските власти могат да освободят държаните от тях бойци на „Ислямска държава“, ако те не бъдат прибрани от родните им страни, предаде БНР.    „Имаме хиляди бойци от „Ислямска държава“, които искаме Европа да прибере. Ще видим дали това ще стане и ако не се случи, вероятно ще трябва да ги освободим и да ги изпратим там.“    Тръмп уточни, че под контрола на Съединените щати и партньорите им в Сирия и Ирак има около 2500 ислямисти от различни европейски държави.    Американският президент каза още, че разглежда въпроса за въвеждане на блокада срещу Венецуела.    Изказването му беше в отговор на въпрос на журналисти дали на латиноамериканската страна може да бъде наложена изолация като се има предвид помощта, „която тя получава от Москва, Техеран и Пекин“.   ", "date": "2019.08.02", "title": "Тръмп предупреди: Държим хиляди ислямисти от Европа, пращаме ги обратно! "}
{"url": "http://epicenter.bg/article/-quot-Bild-quot--obvinyava--Shefat-na-Folksvagen-targuva-s-despota-Erdogan-/189593/7/0", "text": "Шефът на VW Дийс търгува с Ердоган, пише в. \"Билд\", цитиран от БГНЕС. Според коментара на вестника много немци не пътуват в Турция заради президента Ердоган.    „Немци лежат в затвора. Заради Ердоган. А сега VW иска да построи завод в Турция? Ердоган, турският деспот, който седи в дворец от 1000 стаи, затваря опозиционни фигури, заплашва пресата и съдебната система“, пише изданието.    Според най-тиражния вестник в Германия фактите са следните:    Месеци наред се спекулира къде концернът VW (650 000 работници) иска да построи още един завод. Претовареният завод на Skoda в Чехия ще бъде облекчен, там ще се произвежда бестселърите Superb и Passat. Ще бъдат създадени 2000 работни места. Инвестиция: висока трицифрена милионна сума.    Решението ще се вземе от Надзорния съвет в края на месеца, като България и Турция са в надпреварата. \"Билд\" пише, че в България емоциите кипят.    „Носят се слухове, че решението е взето, а VW по-скоро ще „прибере“ по-високите субсидии в Турция. Освен това също се твърди, че бившият канцлер и приятел на Путин Герхард Шрьодер най-малкото е „дърпал“ конците.    Какво казва VW? Официално нищо, твърди \"Билд\". Според негова информация, в борда на VW се говори много за решение в полза на Турция с местоположение в района на пристанищния град Измир.    „Аргументите на VW: Хиляди немски компании работят в Турция от десетилетия, включително практически всички доставчици. Над 250 000 души са заети в турската автомобилна индустрия за автомобилно оборудване, има квалифицирани работници и инженери, добра инфраструктура“.    Според \"Билд\" деликатният характер на плановете е бил обект на интензивни дебати в концерна, а главният изпълнителен директор Херберт Дийс – за когото се твърди, че лично се е срещал с Ердоган в хода на преговорите – е активирал кабинета на канцлера. Оттам имало зелена светлина за всяко решение, което ще обвърже Турция по-близо с Европа и НАТО. А завод на VW е толкова силен сигнал.    В концерна случаят с Турция се украсява, заключава \"Билд\" и се позовава на мениджър от концерна, според когото: “Такова едно решение е за 40 години, дори Ердоган да не управлява дълго.”  ", "date": "2019.08.02", "title": "\"Билд\" обвинява: Шефът на Фолксваген търгува с деспота Ердоган!"}
{"url": "http://epicenter.bg/article/V-Turtsiya-shte-kontrolirat-i-onlayn-kanalite-v-Internet/189597/7/0", "text": "В Турция влезе в сила наредбата, която дава право на Висшия съвет за радио и телевизия (RTÜK) да контролира онлайн каналите, които излъчват само през Интернет. Наредбата е публикувана в Държавен вестник и вече е в сила. Това съобщава на сайта си турската секция на Дойче веле.    В наредбата е посочено, че „доставчиците на медийни услуги, които решават да предоставят услуги като радиопредавания, телевизионни предавания или сродни такива по избор в Интернет“ се задължават да изкарат лиценз от Висшия съвет за радио и телевизия.    Съгласно тази наредба, за да продължат дейността си в Турция доставчици като Netflix, BluTV, Puhutv трябва да изкарат лиценз за излъчване и доставка на подобен вид услуги.    В наредбата се посочва още, че за да се изкара такъв лиценз, доставчикът е длъжен да регистрира и акционерно дружество по турското търговско законодателство.    За предавания, които нямат или са с отнет лиценз Висшият съвет за радио и телевизия ще може да заведе искове в съда за премахване на съдържанието или ограничаването на достъпа до него.    Според наредбата доставчиците, които продължават дейността си без да имат лиценз първо ще бъдат предупреждавани чрез сайта на Висшия съвет за радио и телевизия. Доставчиците на медийни услуги в интернет, които са подали молби за лиценз и са предплатили за три месеца ще могат да излъчват в продължение на трите месеца.    Лицензът за радиопредаване чрез Интернет струва 10 хиляди турски лири, а за телевизионно предаване – 100 хиляди.    Източник: Obzornews.bg", "date": "2019.08.02", "title": "В Турция ще контролират и онлайн каналите в Интернет"}
{"url": "http://epicenter.bg/article/Rusiya--Lepenka-pazi-kompyutara-ot-hakeri/189600/7/0", "text": "Русия разпространи съвети за предпазване от хакери на руската агенция за контрол на качеството.    \"Слагането на лепенка или скоч върху микрофона и камерата на компютъра закрива Вашето лице и не позволява разговорите Ви да бъдат подслушвани от нарушителите на сигуростта в киберпространството. Ако не искате да имате петна от лепилото върху Вашето устройство, на нашия пазар вече се продават специални \"щори\", пише в препоръката на федералната институция.    Експертите от Москва съветват ползвателите на компютри да чистят устройствата си с антивирусни програми често.   Източник: Новини.бг", "date": "2019.08.02", "title": "Русия: Лепенка пази компютъра от хакери"}
{"url": "http://epicenter.bg/article/SASht-napuskat-okonchatelno-klyuchov-raketen-dogovor-s-Rusiya-/189601/7/0", "text": "САЩ се оттеглят днес окончателно от договора с Русия за ликвидиране на ракетите със среден и малък обсег на действие, съгласно обявеното от администрацията във Вашингтон намерение, предава БНР.    До тази стъпка се стигна, след като НАТО многократно призова Русия да спре с разработката на нови ракети, които според алианса са в нарушение на подписания документ. Поетапното оттегляне от договора на Съединените щати започна преди половин година.    Помощникът на американския президент по национална сигурност Джон Болтън заяви преди два дни, че Съединените щати са спазвали прекалено дълго време договора, докато Русия е продължавала да разработва съвременни балистични и хиперзвукови системи в нарушение на документа.    От своя страна Русия отрича новите ракети да са в нарушение на договора.    Генералният секретар на НАТО Йенс Столтенберг ще даде брифинг по този повод в централата на алианса около обяд.    Договорът за ликвидиране на ракетите със среден и малък обсег бе подписан между лидерите на САЩ и СССР Роналд Рейгън и Михаил Горбачов през 1987 година.  Той забранява на двете страни да произвеждат, изпитват и разполагат балистични и крилати ракети с наземно базиране с обсег от 500 до 5500 км. Очаква се неговият край да изправи света пред по-напрегната глобална ситуация.    Кореспондентът на военното издание „Джейнс дифенс уикли“ в Брюксел Брукс Тигнър прогнозира в интервю за БНР, че с разпадането на договора за ядрените ракети със среден и малък обсег ще се повиши напрежението в Черноморския регион.    Германия се обяви за сключването на нов договор, който да замени руско-американския за ликвидирането на ракетите със среден и малък обсег на действие, след като Москва и Вашингтон се оттеглиха от него. Изявление по този въпрос направи германският външен министър Хайко Маас, цитиран от Ройтерс.    Според Маас в новия договор трябва да бъде включен и Китай, но засега Пекин реагира сдържано. „Китайското правителство е изключително резервирано и затова трябва непрекъснато да повдигаме въпроса“, подчерта Маас. По думите му краят на договора не означава автоматично подновяване на съревнованието във въоръженията, но Европа няма да участва в такъв процес.    От своя страна депутат от Бундестага Александър Ной смята, че Европа би могла самостоятелно да подпише договор с Русия за ракетите със среден и малък, обсег, тъй като този проблем я засяга пряко. В интервю за РИА Новости той посочва, че по този начин ЕС би утвърдил своята роля на глобален играч на международната сцена.  ", "date": "2019.08.02", "title": "САЩ напускат окончателно ключов ракетен договор с Русия "}
{"url": "http://epicenter.bg/article/Harvatskiyat-prezident--Nashata--quot-Burya-quot--spasi-Bosna-i-Hertsegovina/189604/7/0", "text": "Операцията \"Буря\" спаси Босна и Херцеговина, каза хърватският президент Колинда Грабар-Китарович, предаде сръбското радио Б 92, цитирано от Новини.бг    Държавният глава и върховен главнокомандващ вчера на тържество по повод 24 години от операцията срещу т.нар. Република Сръбска Крайна връчи отличия на възпитаници на висше военно учебно заведение в Загреб. \"Ние не трябва да забравяме нашите жертви и нашите герои. Трябва да бъдем признателни. \"Буря\" спаси не само нашата страна, но и съседната ни Босна и Херцеговина. \"Буря\" изтласка въоръжените сърби и предотврати повторение на избиването на около 8-те хиляди мюсюлмани в босненския град Сребреница (юли 1995 г.)\", е посочила още тя.  Хърватски военни и полицаи при операцията от 4 до 7 август в погранични с Босна и Херцеговина райони са разбили сръбските паравоенни формирования. Загреб е критикуван, че заедно с Буря е извършил и етническо прочистване. Около 200 000 сърби са били прогонени от родните си места.", "date": "2019.08.02", "title": "Хърватският президент: Нашата \"Буря\" спаси Босна и Херцеговина"}
{"url": "http://epicenter.bg/article/Statistikite-sochat--Yuni-i-Yuli-bili-nay-goreshtite-mesetsi-v-istoriyata/189586/7/0", "text": "Генералният секретар на ООН Антониу Гутериш каза, че последните данни на Световната метеорологична организация показват, че месец юли е бил толкова топъл, ако не и още по-топъл от най-горещия месец в историята, откакто се водят подобни статистики, предаде АП.    Гутериш припомни, че освен това този горещ юли е последвал най-горещият юни в историята. Пред репортери Гутериш каза, че \"този факт има още по-голямо значение, защото предишният най-горещ месец - юли 2016 г., е бил по време на един от най-силните регистрирани някога феномени Ел Ниньо, докато случаят тази година не е такъв\".    Генералният секретар на ООН допълни, че това означава, че светът е на път да отбележи период от най-горещите пет години (2015-2019 г.), откакто се водят статистиките. Той предупреди, че ако всички страни не предприемат действия сега в борбата с климатичните промени и глобалното затопляне, то екстремните метеорологични феномени, които се случват сега, ще бъдат само \"върхът на айсберга\".   Източник: Канал 3  ", "date": "2019.08.02", "title": "Статистиките сочат: Юни и Юли били най-горещите месеци в историята"}
{"url": "http://epicenter.bg/article/Sedem-vzriva-v-Bankok-v-blizost-do-sgradata-na-sreshtata-na-varha-na-ASEAN-/189589/7/0", "text": "Седем експлозии са избухнали тази сутрин в централните райони на Банкок, където се провеждат работни срещи на върха на Асоциацията на страните от Югоизточна Азия, предаде БГНЕС. Засега е известно за двама пострадали, съобщава телевизия Нейшън. Първите 3 експлозии са чути една след друга на интервали от 5 до 7 минути, непосредствено след 5:00 ч. местно време в района на Прату Нам и 2 на 300 метра от първата експлозия, на първия етаж на хотел „Индра Риджънт“, където има търговски центрове.   По време на първия взрив двама общински работници, събиращи боклука, са били ранени: импровизираното взривно устройство е било скрито в купчина сухи листа.   Още две експлозии са станали около 8 ч. местно време под метростанцията „Чонгнонси“ в района, където се намират централните офиси на няколко банки и редица посолства, включително руското, съобщава РИА Новости. Никой не е ранен при тези експлозии.   Около 9:30 се чули още две експлозии в района на улица близо до комплекса от правителствени сгради. Все още не е известно дали има пострадали при тези експлозии.   Друга експлозия е станала около 10:00 часа в сградата на Генералния щаб на въоръжените сили на Тайланд. На същото място полицейските сапьори откриха два подозрителни предмета, които могат да се окажат самоделни взривни устройства.   Други 2 експлозии са избухнали приблизително по същото време в основния комплекс от правителствени сгради в северните покрайнини на Банкок. Никой не е пострадал при експлозиите.   Полицията издаде предупреждение към жителите и посетителите на града за предпазливост и необходимостта да съобщават за всеки подозрителен предмет.   Премиерът на Тайланд Прают Чан-Оча категорично осъди атентатите и обеща бързо откриване на извършителите. ", "date": "2019.08.02", "title": "Над седем взрива в Банкок в близост до сградата на срещата на върха на АСЕАН (Снимки)"}
{"url": "http://epicenter.bg/article/Vnuchka-na-Robart-Kenedi-pochina-ot-svrahdoza/189590/7/0", "text": "Внучката на Робърт Ф. Кенеди беше открита мъртва в семейното имение в Порт Хианис, Масачузетс. Внучката на политическата икона на САЩ от 20 век Робърт Ф. Кенеди е починала вследствие на свръхдоза в семейното имение в Порт Хианис, Масачузетс, съобщи вчера вестник \"Ню Йорк Таймс“.   Според медиите, позовавайки се на източници, жертвата е била идентифицирана като С. Кенеди Хил, на 22 години. Тя е дъщеря на Кортни Кенеди Хил. Живеела е в имението, заедно с баба си Етел Кенеди. Екипи на спешна помощ са били извикани на място вчера вечерта. Междувременно местните власти съобщиха официално за смърт в имота, но не разкриха самоличността на починалия.   Съобщава се, че С. Кенеди Хил е страдала от депресия, допълва \"Ню Йорк Таймс\".   Президентът Кенеди и брат му сенатор Робърт Ф. Кенеди бяха убити.   Източник: Канал 3", "date": "2019.08.02", "title": "Внучка на Робърт Кенеди почина от свръхдоза"}
{"url": "http://epicenter.bg/article/Opozitsiyata-postavi-ultimatum-na-Hashim-Tachi-da-razpusne-parlamenta-/189591/7/51", "text": "Представители на опозиционните партии в Косово са поставили ултиматум на президента на страната Хашим Тачи да свика среща с политическите партии в следващите дни, или те ще разпуснат парламента идната седмица. Това пише прищинското издание Zeri, цитирано от Агенция \"Фокус\".    Опозицията е сигурна, че ще получи гласовете на 80 депутати за разпускането на Народното събрание.    Някои членове на Демократическата партия на Косово (партията на Тачи) обаче се обявяват срещу тази възможност, като посочват, че разпускането на парламента не е правилното решение.    Кризата в най-младата държава на Балканите настъпи след оставката на премиера Рамуш Харадинай. Той я подаде, преди да се яви пред Специализирания съд за военни престъпления в Хага. Там той трябваше да отговаря на въпроси за престъпления, извършени от членовете на Армията за освобождение на Косово (АОК), командир в която е бил и самият Харадинай.  ", "date": "2019.08.02", "title": "Опозицията постави ултиматум на Хашим Тачи да разпусне парламента "}
{"url": "http://epicenter.bg/article/Ruskite-spetssluzhbi-predotvratiha-napadenie-sreshtu-voenna-chast-kray-grad-Vladimir-/189607/7/97", "text": "Във Владимирска област са задържани участници в терористична клетка, които са подготвяли нападение срещу военна част, разказаха от местното управление на Федералната служба за сигурност на Русия (ФСБ), предават РИА Новости и Агенция \"Фокус\".    В операцията са участвали и служители на ведомството от Рязанска област.    Съобщава се, че задържаните са планирали да завладеят оръжие и боеприпаси „с помощта на съучастници“.    Точният брой арестувани не се уточнява, но е известно, че престъпниците са били ръководени от местен жител, роден през 1999 година.    Образувано е наказателно дело за съдействие на терористична дейност, като максималният срок на наказанието за това е доживотен затвор.  ", "date": "2019.08.02", "title": "Руските спецслужби предотвратиха нападение срещу военна част край град Владимир "}
{"url": "http://epicenter.bg/article/Avantyuristi-karat-kanu-i-kayak-v-zabranenata-zona-na-Chernobil/189612/7/0", "text": "Алтернативен туризъм разцъфтява в Чернобил. Авантюристите вече могат да карат каяци и канута близо до зоната на най-голямото екологично бедствие.   Река Уж обикаля 18-километрова зона. По нея могат да се карат общо осем каяка. Туристите обаче нямат право да се гмуркат във водата. Реката не е почиствана от 33 години. Забранената зона около Чернобил след аварията в атомната електроцентрала е като магнит за авантюристи от целия свят.   Над 60 хиляди души са посетили зоната само през миналата година.   Източник: бТВ  ", "date": "2019.08.02", "title": "Авантюристи карат кану и каяк в забранената зона на Чернобил"}
{"url": "http://epicenter.bg/article/Shvedski-grad-sabira-pari-ot-prosyatsi/189613/7/0", "text": "Шведски град въведе такса за просяците, предаде РИА Новости, цитирана от Новини.бг   Властите в Ескилстун (в югоизточната част на скандинавското кралство) са въвели лиценз за пасивно събиране на пари. Всеки, който желае да проси, трябва да има издадено от властите разрешително. Таксата за издаване на документа е 250 местни крони (около 25 евро).   \"Ние искахме да бюрократизираме процедурата максимално\", е обяснил днес съветникът от управата на града Джими Янсон. Той е посочил, че за първите 24 часа от влизането на мярката в сила не е постъпило нито едно заявление за лиценз.    Просията в северноевропейската монархия не е забранена на държавно ниво. Този въпрос се регулира от местните власти.", "date": "2019.08.02", "title": "Шведски град събира пари от просяци"}
{"url": "http://epicenter.bg/article/Arestuvaha-dalgo-izdirvan-mafiotski-bos-na--quot-Ndrangeta-quot--/189614/7/0", "text": "Служители на специалните части на държавната полиция в Италия арестуваха един от опасните босове на мощната престъпна организация \"Ндрангета“, Доменико Креа, който бе обявен за национално издирване близо пет години. Креа беше арестуван в южния италиански регион Калабрия, каза пред репортери регионален служител на реда, предаде Канал 3.    Креа, който от 2015 г. е в списъка на най-опасните италиански престъпници, оглавяваше един от най-големите мафиотски кланове в Калабрия. През 2015 г. той беше осъден на първа инстанция на 15 години затвор за редица тежки престъпления, включително участие в мафиотска дейност и изнудване.    Съдебният процес обаче във връзка с извършените от него престъпления продължи. В резултат на това през април тази година беше постановена окончателна съдебна присъда по отношение на Креа - той беше осъден на 21 години затвор.    Според калабрийските служители на реда 37-годишният мафиот е бил арестуван в зори в малка вила в град Санта Доменика ди Рикади. В момента на ареста му съпругата му и двете му непълнолетни деца са били с него. От дома му са иззети 5000 евро.    Италианският министър на вътрешните работи Матео Салвини поздрави служителите на реда с успеха, като отбеляза, че Креа е бил последният сериозен престъпник в Калабрия, укриващ от правосъдието.  ", "date": "2019.08.02", "title": "Арестуваха дълго издирван мафиотски бос на \"Ндрангета\" "}
{"url": "http://epicenter.bg/article/Ispanskiyat-ministar-na-ikonomikata-otpada-ot-nadprevarata-za-shef-na-MVF/189617/7/0", "text": "Испанският министър на икономиката Надя Калвино се оттегли от надпреварата за лидер на МВФ, точно когато правителствата на ЕС се подготвят да изберат сред кандидатите за поста, който традиционно се заема от европеец. \"Испания винаги ще се стреми да насърчава консенсус между страните от Европейския съюз, за да бъде подкрепена обща кандидатура за ръководство на Международния валутен фонд. За тази цел ние обявяваме, че правителството се ангажира да постигне европейско споразумение и икономическият министър Надя Калвино няма да участва в следващата фаза“, се казва в изявление на правителството.    Източник: Канал 3", "date": "2019.08.02", "title": "Испанският министър на икономиката отпада от надпреварата за шеф на МВФ"}
{"url": "http://epicenter.bg/article/Kondoliza-Rays-otseni-kato-nishtozhni-shansovete-na-Ukrayna-da-vleze-skoro-v-NATO-/189620/7/0", "text": "Бившият държавен секретар на САЩ Кондолиза Райс счита, че Украйна не може да стане член на НАТО в скоро бъдеще. Тя заяви това в интервю пред украинското издание „Новое время“, предават РИА Новости и Агенция \"Фокус\".    „Мисля, че в момента това не е възможно. И това е, защото НАТО е консенсусна организация и аз не мисля, че ще получите консенсус. Мисля, че в момента ще бъде сложно дори да се стигне до консенсус за получаване на План за действие за членство в НАТО“, заяви бившият държавен секретар.    Но Райс отбеляза, че Украйна може да се приближи до Алианса дори без формално споразумение. Според нея, за това може да спомогне комисията Украйна-НАТО.  В рамките на тази организация, според бившия държавен секретар, НАТО трябва да разшири работата си по подготовка на военни и гражданско-военни отношения в демократичните общества.    Парламентът на Украйна през февруари по предложение на Петро Порошенко, който тогава беше президент, прие промени в Конституцията, които определят курса на страната към ЕС и НАТО. В същото време еврокомисарят по политиката на съседство и разширяването на ЕС Йоханес Хан заяви, че е нереалистично да се говори за членството на Украйна в Европейския съюз в следващите години и че Киев трябва да се концентрира върху прилагането на споразумението за асоцииране с ЕС.    Бившият генерален секретар на НАТО Андерс Фог Расмусен също заяви, че за да се присъедини към Алианса, Украйна ще трябва да постигне редица критерии, които ще отнемат много време за изпълнение. Експертите смятат, че Киев няма да може да претендира за членство в НАТО през следващите 20 години.  ", "date": "2019.08.02", "title": "Кондолиза Райс оцени като нищожни шансовете на Украйна да влезе скоро в НАТО "}
{"url": "http://epicenter.bg/article/Parlamentarnoto-mnozinstvo-na-britanskiya-premier-Boris-Dzhonsan-se-svi-do-edva-edin-glas-/189622/7/0", "text": "Британските проевропейски Либералдемократи спечелиха парламентарно място за сметка на управляващата Консервативна партия, като по този начин мнозинството на новия премиер Борис Джонсън в парламента на Великобритания се сведе до едва един депутат в момент, когато той се опита да управлява страната в условията на предстоящ Брекзит, съобщават Ройтерс и БНР.    Либералдемократите, които призовават за втори референдум за членството в ЕС, спечелиха уелското депутатско място в региона на Брикън и Радноршър с мнозинство от 1425 гласа.    \"Свиващото се мнозинство на Борис Джонсън дава да се разбере, че той няма мандат да ни изведе катастрофално от ЕС\", заяви лидерката на либералдемократите Джо Суинсън, чиято партия сега има 13 депутатски места в британския парламент.    По време на референдума през 2016-а година гласоподавателите в района подкрепиха с много малко мнозинство напускането на ЕС, което даде основание на Суинсън да заяви днес, че резултатът показва, че партията ѝ може да спечели в подкрепящите Брекзит райони.    В Брикън беше проведено ново гласувано, след като депутатът от консерваторите Крис Дейвис беше свален чрез петиция на избиратели, тъй като беше осъден за фалшифициране на разходи. Кандидатът на либералдемократите Джейн Додс спечели с 13 826 гласа.    Крис Дейвис, който отново се кандидатира от името на Консервативната партия, се класира втори с 12 401 гласа. Кандидатът на новоучредената партия \"Брекзит\" се класира на трето място с едва 3331 гласа, докато Лейбъристката партия е на четвърто място с нищожните 1680 гласа.    Намаляването на управляващото парламентарно мнозинство до едва едно депутатско място означава, че през есента премиерът Борис Джонсън ще бъде изправен пред много сериозно парламентарно предизвикателство заради обещанието си да изведе Великобритания от Европейския съюз на 31 октомври със или без споразумение.    Правителството му и без това разчита на подкрепата на малката северноирландска Демократична юнионистка партия за приемането на необходимото законодателство в британския парламент, като вече ще са необходими само няколко \"непокорни\" депутати от Консервативната партия, за да бъдат загубени ключови гласувания.  ", "date": "2019.08.02", "title": "Парламентарното мнозинство на британския премиер Борис Джонсън се сви до едва един глас "}
{"url": "http://epicenter.bg/article/Rusiya-fiksira-uvelichavane-na-voenniya-kontingent-na-SASht-v-Siriya-/189625/7/97", "text": "Москва забелязва засилване на американския военен контингент на територията на Сирия. Това заяви специалният представител на руския президент за разрешаване на сирийския конфликт Александър Лаврентиев на брифинг в петък, предават ТАСС и Агенция \"Фокус\".    „Независимо от заявлението на господин (Доналд) Тръмп, че американският контингент ще бъде изтеглен (от Сирия), в момента ние фиксираме, напротив, увеличаване на този контингент. Включително и за сметка на присъствието на частни охранителни предприятия на територията, контролирана от Сирийските демократични сили“, заяви Лавреентиев.    Той отбеляза, че прекратяването на огъня в Идлиб ще зависи от позицията на умерените опоненти на Дамаск.    „Оставаме ангажирани със договорките от сочинския меморандум от 17 октомври 2018 година. Но смятаме, че борбата с радикалните терористични групировки трябва да бъде продължена. Приветстваме заявлението на сирийското правителство от вчера за примирие в Идлиб“, отбеляза дипломатът. Той също така посочи, че Москва го разглежда като жест на добра воля от страна на Дамаск и проява на готовност за установяване на стабилност в този регион.    „Сега, разбира се, всичко ще зависи от опозицията, от възможността за обезпечаване на създаването на демилитаризирана зона и отвеждане от нея на всички радикални групировки, както и на тежкото въоръжение. Ще се надяваме, че здравият разум ще възтържествува и умерената опозиция ще успее да поеме контрола над тази територия, за да прекрати провокационните набези на територията, контролирана от сирийското правителство“, уточни Лаврентиев.    По-рано сирийската телевизия обяви съгласието на правителството за прекратяване на огъня в Идлиб, ако споразуменията от Сочи бъдат изпълнени - бойците да се отдалечат на 20 км от демилитаризираната зона и оттам да бъде изтеглена тежката артилерия.        Срещата на върха на страните - гаранти на процеса в Астана за Сирия   е насрочена за средата на септември и ще се проведе в Анкара, заяви Лаврентиев.    „Следващата среща на високо равнище в астанския формат е насрочена за октомври. Преди това възнамеряваме да проведем тристранна среща на върха на страните-гаранти в Анкара приблизително в средата на септември\", заяви дипломатът.  ", "date": "2019.08.02", "title": "Русия фиксира увеличаване на военния контингент на САЩ в Сирия "}
{"url": "http://epicenter.bg/article/Tramp-shte-sanktsionira-Rusiya-zaradi-upotreba-na-himichesko-orazhie-/189626/7/96", "text": "Президентът Доналд Тръмп е подписал указ за налагане на санкции срещу Русия за използването на химическо оръжие при нападението през 2018 г. срещу двойния агент Сергей Скрипал и дъщеря му Юлия, пише американската редакция на Politico , като се позовава на двама американски държавни служители.    Администрацията на Тръмп наложи пакет от санкции миналата година, както се изисква от закона от 1991 г. Същият закон изисква от президента да наложи втори пакет санкции, ако не може да се потвърди, че въпросната държава е спряла да използва химическо оръжие. Американските разузнавателни агенции не успяха да потвърдят това, въпреки че Москва продължава да отрича да е отговорна за атаката срещу Сергей и Юлия Скрипал.    Но Тръмп, който не държи да антагонизира руския президент Владимир Путин, не бърза с налагането на втория пакет санкции. Докато пътуваше за митинг в Синсинати в четвъртък той още веднъж отрече да съществува заплаха от руска намеса в изборите в САЩ. На въпрос на репортер дали Русия продължава да се меси в американските избори, американският президент отговори: „Вие не вярвате действително в това. Вярвате ли в това?“    От администрацията на държавния глава потвърдиха информацията, че Тръмп и Путин са разговаряли по телефона. Не е ясно дали са дискутирали предстоящите санкции. Говорител на Белия Дом заяви, че темата на разговора са били пожарите в Сибир и „търговията между двете страни“.    Президентът беше подтикнат да наложи втория пакет от санкции от писмо, изпратено по-рано тази седмица от ръководителите на Комисията по външна политика към Камарата на представителите, Елиът Ейнджъл и Майкъл МакКол. Конвенцията за забрана на химическите и биологическите оръжия, според тях, изисква да се наложи и вторият санкции в рамките на три месеца от използването на химическо оръжие.    От атаките е минала повече от година, се пише още в писмото, затова ви призоваваме да предприемете незабавни действия, за да понесе Русия отговорността си за грубата употреба на химическо оръжие в Европа.    Белият дом не коментира темата веднага. Държавният департамент и Министерството на финансите са подготвили пакета от санкции още в края на март, предаде „Ройтерс“, но оттогава чакат президента да го подпише.    Скрипал е бивш офицер от военното разузнаване на Русия, който едновременно работеше и за британските разузнавателни служби. Той и дъщеря му Юлия бяха открити в безсъзнание през март 2018 г., след като бяха отровени. И двамата оцеляха при нападението, но местонахождението им не се знае от предполагаемото им изписването от болница във Великобритания.    В отговор, САЩ и европейските държави изгониха няколко десетки руски дипломати, а САЩ наложиха първия пакет санкции срещу Русия през август 2018 г.  ", "date": "2019.08.02", "title": "Тръмп ще санкционира Русия заради отравянето на Скрипал"}
{"url": "http://epicenter.bg/article/Silen-trus-udari-do-Sumatra--obyaviha-opasnost-ot-tsunami-/189633/7/0", "text": "Регистрирано е силно земетресение с магнитуд 6,8 югоизточно от остров Суматра, Индонезия, показва справка на страницата на Европейския средиземноморски сеизмологичен център, предава \"Фокус\".    Трусът е станал в 19:03 часа местно време (15:03 часа българско време) в Индийския океан, югозападно от столицата Джакарта на дълбочина от 40 километра.    Земетресението е усетено силно в гъсто населената югозападна част на остров Суматра. Засега няма информации за пострадали хора и нанесени материални щети.    Отправено е предупреждение за възникването на вълни цунами. Хората от крайбрежните райони са призовани веднага да се преместят на по-високи места.   ", "date": "2019.08.02", "title": "Силен трус удари до Суматра, обявиха опасност от цунами "}
{"url": "http://epicenter.bg/article/Hristiyan-Mitskovski--Gotse-Delchev-e-nashata-svetinya--/189641/7/51", "text": "Лидерът на ВМРО-ДПМНЕ Християн Мицковски говори пред събралите се да празнуват Илинден в района на македонското село Ташмарунища, като наред с критиките към управляващите той заяви, че „Гоце Делчев е нашата светиня!“, цитират думите му македонският телевизионен канал “Алфа ТВ“ и Агенция \"Фокус\".    \"...Нека Заев е сигурен, че не забравяме смяната на името, което силно наранява всеки македонец у нас и по света, промяната на идентичността, играта с историята... Гоце Делчев е нашата светиня и ще преговаряме и ще разговаряме, докато не докажем истината, че Гоце е македонец, който се бори за независима, суверенна и македонска държава. И ние сме македонци от Македония, ние сме били и ще продължим да бъдем\", каза Мицковски от Ташмарунища.  ", "date": "2019.08.02", "title": "Християн Мицковски: Гоце Делчев е нашата светиня! "}
{"url": "http://epicenter.bg/article/Rusiya-opredeli-kato-seriozna-greshka-izteglyaneto-na-SASht-ot-raketniya-dogovor/189642/7/97", "text": "Русия разкритикува днес изтеглянето на Вашингтон от Договора за ликвидиране на ракетите със среден и малък обсег, предават Франс прес и БТА.    \"Вашингтон допусна сериозна грешка\", заяви в комюнике руското външно министерство.    В комюникето се изтъква, че Русия продължава да е готова за преговори със САЩ за възстановяване на доверието и засилване на международната сигурност, предаде ТАСС.    Външното министерство призова също така Вашингтон да се откаже от наземното разполагане на ракети със среден и малък обсег.    \"Призоваваме САЩ да се откажат от разполагането на създавани от тях наземни ракети със среден и малък обсег и да последват примера на Русия в предприемането на всички необходими стъпки за гарантиране на глобалната стабилност и предсказуемост. В противен случай цялата отговорност за засилването на напрежението в света ще бъде на Вашингтон\", каза руското министерство.    \"Предложихме на САЩ и на други страни членки на НАТО да обмислят възможността за налагане на същия мораториум върху разполагането на ракети с междинен обсег, като обявения от Владимир Путин\", заяви руският заместник-министър на външните работи Сергей Рябков.    Според Рябков обаче не бива да се вярва на декларациите на НАТО, че алиансът няма да разположи такива оръжия.    Руското предложение към САЩ и НАТО да обявят мораториум на разполагането на ракети със среден и малък обсег в Европа не заслужава никакво доверие, защото Москва вече е разположила такива ракети, заяви днес в Брюксел генералният секретар на НАТО Йенс Столтенберг, цитиран от Ройтерс.    Столтенберг подчерта, че в Европа няма нови ракети на САЩ и НАТО, но има все повече нови руски ракети. Генералният секретар на НАТО увери, че алиансът не иска нова надпревара във въоръжаването, но и че ще вземе мерки за сдържане на заплахата от руските ракети.    Съединените щати официално се оттеглиха днес от Договора за ликвидиране на ракетите със среден и малък обсег, след като обвиниха Русия, че е разработила забранена от договора ракета и че е нарушила договорните си задължения - твърдения, които Москва отрича, отбелязва Ройтерс.  ", "date": "2019.08.02", "title": "Русия определи като сериозна грешка изтеглянето на САЩ от ракетния договор"}
{"url": "http://epicenter.bg/article/Nikolay-Slatinski--V-stranata-na-Boyko-i-Slavi---dvete-strani-na-edna-i-sashta-moneta/189615/11/0", "text": "    Вече няколко дни цялата политоложка и политолъжка гилдия ни облъчва с анализи за новината – Слави влиза в политиката и как той щял да стане ключов фактор, да преформатира политическото пространство...   Парадоксалното е, че това не е никаква новина. То бе предизвестено и ясно отдавна. Аз не знам какви са шансовете на СТ. Случаят не е такъв, но 3-4 парламента поред се случва едно и също – измисля се някаква партия-идиотка (да припомня само онова нещо Яне, после другото нещо без цензурата, третото нещо с волята), започва да се коментира, да се внушава, че тя влиза в парламента и постепенно става така, че тя влиза в парламента, защото сработва ефектът Самосбъдващо се предсказание. Все пак българинът не обича да си дава гласа за онзи, който няма шансове да влезе в парламента и така накрая получаваме каквото трябва – имаме Пето колело на властта, ако някой златен пръст се ояде или започне ни да се води, ни да се кара.    Вярно е, сега случаят е по-друг. Тук нямаме партия-идиотка, защото нейният водещ не е идиот отникъде. Аз не го познавам лично и не говоря за личните му, в смисъл човешки качества.    Само ще кажа, че още в далечната 2003 г. бях написал анализ за президента Първанов \"В страната на Бойко и Слави\". Идеята беше, че това са двете страни на една и съща монета, два скачени съда, два сиамски близнака, като единият прави от политиката шоу, а другият - от шоуто политика.    За мен влизането на Шоуто в политиката е толкова очаквано, че повече не може да бъде. Даже закъсня, защото Шоуто влезе в политиката едва сега, когато самото Шоу се изчерпи, а и в политиката нещата вече не са шоу, а политика без маска и без грим – озъбено свирепо куче.    Затова се опасявам, че Шоуто идва точно навреме в политиката от друга гледна точка.    Сегашният модел на политиката у нас е вече изчерпан, така повече не може да продължава. Да, ама то е като ловецът и мечката – не ловецът държи мечката, а мечката – ловеца.    И единият сиамски близнак като че бе без полезен ход – разбира, че моделът му е изчерпан, но не може да го промени, защото моделът не го пуска. Моделът е изграден от партията на властта, която не иска да изпусне огромните ползи, които властта ѝ носи, осребрявайки всеки ден в злато.  Сякаш беше улица без изход. Сякаш моделът държеше единия сиамски близнак и той нямаше полезен ход.    Но ето, опасявам се, внезапно, може би все още без напълно да съзнава това, на помощ му се притича другият сиамски близнак. И животът не изглежда вече толкова опасно еднозначен за крепителя на модела.    Моят страх е, че сега вече иначе обреченият модел може спокойно да започне да мутира. Така той ще продължи в нова форма и само частично променено съдържание. Много по-слабата вече харизма на единия сиамски близнак ще бъде компенсирана от остатъчната харизма на другия сиамски близнак. Само че каква ще бъде от това ползата за България? Тревогата ми е, че така най-много да се удължи с мандат-два агонията и още много илюзии да бъдат разбити и профукани.    Защото въпросът на въпросите в България не е да няма такава държава, а да има държава. Въпросът на въпросите е не да се пооправи и поправи моделът, а да се намери друг модел, коренно различен. В този модел политиката е много сериозна работа – работа на визионери, на хора с мисия, със стратегия, с управленски умения, с професионализъм, с глобално мислене и локално действие, с владеене на езици за комуникация и езика за трансформиране на масата в Общество, адекватно за Обществото на рисковете. В такава политика няма място за шоу, а подозирам – и за Шоу. Това мисля аз притеснено, но кой съм аз, за да знам, че съм прав. Нямам патент върху истината от последна инстанция.    Но си признавам, че тревогата ми е голяма. То на хората от моето поколение това ни остана – да се тревожим за България. И да се опасяваме, че след още някое десетилетие други като нас ще си казват същото – Каква я мислихме, каква стана! ", "date": "2019.08.02", "title": "Николай Слатински: В страната на Бойко и Слави - двете страни на една и съща монета"}
{"url": "http://epicenter.bg/article/Hristo-i-Marin-Genchevi--Sofiya-ima-nuzhda-ot-obrat-v-politikata-/189629/11/0", "text": "      ЗАЩО ПИШЕМ ТАЗИ СТРАТЕГИЯ?    Всичко започна когато на Марин му се роди седмото дете и дойде да обсъдим как да решим жилищния му проблем. В този момент си дадохме сметка че, дори големия му апартамент от 200 кв. м. не е достатъчен за порасналото му семейство.  От простите изчисления които направихме стана ясно че, младо семейство от средната класа с двама работещи родители не може да си позволи да живее в къща, защото в нужния ценови сегмент няма никакво предлагане на пазара. В резултат на това написахме нашата първа статия по темата - “Още една стая или как да започнем да решаваме проблемите с раждаемостта”. Отзвука от нея ни накара се задълбочим в темата.  С времето проведохме разговори с различни хора. От тях нямаше нито един, който да не сподели че, мечтае да има къс земя, на която да сложи малка готова къща съвсем близо до града и да живее в нея целогодишно. Но както казваха всички “това в София не е възможно”. А наистина ли е така? Наистина ли е невъзможно? Защо?      ПРЕДИСТОРИЯ От плана на Мусман насам развитието на София е белязано от копиране и прилагане на външни примери за развитието на града:  * В периода до 1944 . София се планира и развива по средноевропейски модел (напр. Виена) - пример за това е архитектурата и градоустройството на стара София.  * След 9 септември 1944 г., както е видно от ансамбъла ЦУМ - Партиен дом - Шератон започва налагането на сталински класицизъм по примера на СССР.  * От края на 50-те години започва масовото строителство на панелни комплекси по френски модел, което води до впечатляваща модернизация на строителството и същевременно предизвиква градоустройствена катастрофа.    * Опитите за следване на външни модели продължава и днес с пропагандиране на идеите на датския урбанист Ян Геел като например - “Личният автомобил заминава в историята[1]”.  Всички тези външни модели имат предимството че, се прилагат без нужда да се открива “топлата вода” и страната ни усвоява бързо нови технологии и нов вид градско планиране. За съжаление този подход освен основните предимства на “франчайза” има един сериозен недостатък - не отчита особеностите на софийската география и най-вече на българския манталитет. Така с цел да бъдат догонени “по-развити” общества и градове ни се натрапват чужди за нашия манталитет модели на живот [2]. А това нанася поражения на обществото ни. Не е случайно че, патриотите в САЩ защитават не само страната и народа си, а и “американския начин на живот”. Също така наблюдаваме че, копирането на чужди образци в градското планиране продължава дори след като техните дефекти си проличат и те бъдат отхвърлени в страните на техния произход.  А няма нужда това да бъде така. В новата ни история има подходящ пример - българската данъчна система. Въведената обща ставка и най-вече проста система за облагане без “вратички” генерира висока събираемост и постоянно нарастващи приходи за хазната без да натоварва ненужно бизнеса и администрацията. Днес ние уверено можем да твърдим че, нашата система превъзхожда “западните образци”.      ЗАЩО НЕ ТРЯБВА ДА СЕ ДОВЕРЯВАМЕ СЛЯПО НА ДАТСКИЯ УРБАНИСТ ЯН ГЕЕЛ    Градоустроителите днес измислят утопии и после се чудят как да накарат хората да живеят спрямо тях. А ние смятаме че, София трябва да стане града в който хората могат в рамките на широки граници да избират сами как да живеят, а управата на града да се съобразява с това.  Както не бихме допуснали утопичните образователни концепции на Жан-Жак Русо и Лев Троцки да определят нашата образователна политика, така идеите на Ян Геел и нему подобните прогресивни градостроители-утописти (въпреки, че не са лишени от детски чар) не трябват да бъдат следвани сляпо по една проста причина - не са доказали, че могат да се справят с проблемите пред, които е изправена София.  И за да онагледим риска от въвеждането на утопични идеи в градоустройството е достатъчно да си припомним хаоса от въвеждането на стъпаловидното работно време в София през 80-те години с цел облекчаване на градския транспорт. Време е да осъзнаем че, ако искаме София да прилича на Виена, Истанбул, Москва, Прага, Лондон или друг някой световен град ние сами се поставяме в позицията на вечно догонващи комплексирани граждани. А това е последното, от което имаме нужда сега.    СОФИЯ ИМА НУЖДА ОТ ОБРАТ В ПОЛИТИКАТА    София има нужда от промяна в градоустройствената политика не защото досегашната е грешна, а защото тя вече е постигнала основната си цел - да изгради базовата инфраструктура на града. Днес София и най-вече софиянци имат нужда от нови цели. Те са свързани главно с качеството на живот и свободата да избираме как да живеем.    НАСТОЯЩИ ПРОБЛЕМИ ПРЕД СОФИЯ    Истинските проблем пред София могат да бъдат обобщени както следва:  * Ниска раждаемост и липса на жизнено пространство за млади семейства с деца  * Презастроени жилищни квартали със свръх натоварена инфраструктура  * Рестриктивна политика по отношение на застрояването, което ограничава свободата както на обикновените граждани така и на предприемачите. Това води до:   а) Липса на избор за семействата от средната класа дали да живеят в апартаменти или в къщи   б) Липса на парцели за индустриални предприемачи, които са създателите на модерните работни места    КАКВИ ТРЯБВА ДА СА НАШИТЕ НОВИ ЦЕЛИ?    Определянето на целите за управлението на един град трябва да спре до три. Наличието на повече от три приоритета говори за липса на приоритет въобще. От моя гледна точка София трябва да има следните цели:    1. София трябва да стане метрополията в Европа, в която е най-лесно младите хора да създават семейства и най-лесно да могат да отглеждат своите деца  2. София трябва да стане метрополията в Европа, в която най-лесно се започва и прави бизнес свързан с нови работни места  3. София трябва да стане градът, който никой не желае да напусне    Така в крайна сметка ще обърнем тренда за отрицателен естествен прираст на населението - един от най-големите рискове пред нас. А предлагането на достъпна земя е исторически най-успешния модел за справяне с този проблем. Примери за това са политиките на Русия от времето на Екатерина Велика при заселването на германци в Руската империя и политиката на САЩ при овладяването на Дивия запад.  Разширяването на града на север с квартали от еднофамилни къщи, търговия и чиста индустрия ще допринесе за постигането на тези цели без да се натовари града с финансови задължения и същевременно даде възможност на хората да инвестират спестяванията си.    ПРИ РЕШАВАНЕ НА СОЦИАЛНИ ПРОБЛЕМИ ГРАДОУСТРОЙСТВОТО Е ПО-МОЩЕН ИНСТРУМЕНТ ОТ ПАРИТЕ    По време на своето президентство Бил Клинтън си бе поставил една основна цел - всички, дори най-бедните американци, да могат да си купят жилища. За да постигне това, той с държавни регулации направи така, че дори най-бедните американци можеха да получат огромни заеми за покупка на жилища. С други думи - даде пари на тези, които до тогава нямаха[3].  Това доведе до:  * драматично покачване на цените на имотите и надуване на имотен балон  * обедняване и заробване за средната класа след спукването на имотния балон  Тази не толкова отдавнашна криза ни научи едно нещо - ако искаме да решим проблема с малкото жизнено пространство държавата трябва да поощри предлагането, а не да подпомага търсенето. А механизмите за поощряване на предлагането са градоустройствени, а не фискални.    СОФИЯ - ОТЛИЧИТЕЛНИ ХАРАКТЕРИСТИКИ    По-нагоре ние посочихме че, вносните модели за развитие на града не отчитат нашите особености. Според нас София се отличава от повечето европейски метрополии защото:  * В и около София има много пространство. Дъгата от Равно поле през Световрачане до Банкя има 400 000 дка слабо населени, равнинни територии на средно 15 км от центъра на града. Развитието на източната част на тази дъга беше спирано от замърсяването от комбинат “Кремиковци” който вече не съществува.  * Българинът иска да притежава своя дом и е готов да работи за това  * Българинът иска да живее в къща и има силна връзка със земята си    ОВЛАДЯВАНЕ НА СЕВЕРНА СОФИЯ    Нашето предложение за решаването на горепосочените проблеми на София е просто:  Да овладеем слабозаселените територии в северна София, като допуснем едно- и двуетажно застрояване в тези райони подходящи за целогодишно обитаване. Така в близката периферия на града ще може да се живее в къща с двор на цената на 100 м2 апартамент в южните квартали.  За да се осъществи овладяването на северните територии трябва да се предприемат следните стъпки:    1. ПРОМЕНИ В НОРМАТИВНАТА УРЕДБА    * Промени в ОУП - Територии ССБ и ССП (Земеделски земи) трябва да бъдат преотредени в Жм3 (жилищна устр. зона с нискоетажно застрояване)  * Препоръчителни промени в ЗУТ:   - чл. 16 ЗУТ от 25% до 35% за да може СО да изгради необходимата инфраструктура продавайки част от регулираните територии   - Валидност на етапността при еднофамилни къщи да се увеличи на 25 г. За да може с едно разрешение за строеж да се покрият всички бъдещи нужди на едно семейство без да е необходимо ново разрешение за строеж   - Намаляването на бюрократичната тежест при строежа на едноетажни къщи и техните разширения    1. АДМИНИСТРИРАНЕ    Функцията на СО ще се сведе до това да бъде администриран и законово уреден целия процес. Необходимите действия ще са:  * Промяна в законите и нормативната уредба  * Изготвяне на ПУП-ове  * Изготвяне на типови проекти за къщи  * Обществени поръчки за инфраструктура  * Обществени търгове за парцели с цел финансиране на необходимата инфраструктура (парцелите трябва да се продават така че, физически лица да могат да участват в тях без посредници)  * Изграждане на детски градини, училища, спортни съоръжения, поликлиники в комбинация с частни инвеститори, които искат да строят МОЛ-ове, индустриални производства и др. без нужда от голямо общинско финансиране.    2. ФИНАНСИРАНЕ    Преотреждането на земеделски земи в терени за строителство не изисква сериозни инвестиции от страна на СО. С няколко подписа, в икономиката на София ще се появят активи за милиарди евро. В допълнение към това тези активи ще събудят съзидателната енергия на десетки хиляди семейства и ще фокусират излишната в момента ликвидност, която залежава и затормозява банковата ни система и най-вече не работи. Изхождайки от горното можем да кажем че:  * При осъществяването на този проект може да се заложи изцяло на пазарни механизми без необходимост на финансиране от бюджета на града  * В допълнение към това Столична Община ще спечели като:  * Продаде имоти на пазара (СО все още разполага с големи терени в северната част на града)  * Получи собственост на предвидената в чл. 16 от ЗУТ част от териториите  * Получи допълнителни приходи от такси свързани с продажби на имоти  * Получи допълнителни приходи от имотни данъци  * Ще спре непопулярното застрояване на южните квартали. Така СО няма да има нужда да се занимава със сблъсъците между граждани и предприемачи.    3. СЪЗДАВАНЕ НА ИНФРАСТРУКТУРА С МОДЕРНИ ТЕХНОЛОГИИ    Строителството на инфраструктура на голо поле ще разреши използването на модерни и евтини технологии за нейното изграждане и поддържане като напр:  * Негравитачен канал  * Интелигентно електроснабдяване  * Локално потапяне на дъждовни води  * Евтини пътища    4. ПРЕДИМСТВА    * Регулиране на северните райони на София и разрешаването на строителство там е начин за подпомагане на работещи хора с ниски и средни доходи които се явяват гръбнака на обществото ни.  Този механизъм няма да подпомага хора с високи доходи (те няма да искат да живеят в северните квартали) и хора разчитащи единствено на социални помощи (те няма да могат да си позволят да живеят в новите квартали).  * Презастрояването на юг ще спре а СО ще получи собственост, която да се използва за обезщетяване на собствениците на парцели в южните и централни райони на града.  * Притежаването на жилище е фактор който ще намали емиграцията от София (хората по-трудно напускат собствено жилище).  * Ще създаде предпоставки имиграцията към София да се увеличи. Хората ще могат с заплатата си да си позволят собствена къща. В Западна Европа това става все по-трудно.  * Раждаемостта ще се повиши - живота в еднофамилни къщи е един от малкото доказани фактори[4] поощряващи раждаемостта.  * Софиянци ще имат къде да влагат парите си. Средния вложител в България няма склонност да инвестира спестяванията си на БФБ. Единствения начин за влагане на малки и средни спестявания е в покупката и ремонта на жилище. А най-големия и най-ликвиден пазар на жилища в България се явява софийския. С подобен ход той ще увеличи драстично обема си. Това ще има много положителен ефект върху БВП на страната.  * От този план няма да има губещи - софиянци, собственици на парцели, жители на южните квартали, предприемачи, строителен бизнес -> всички ще могат да спечелят от този процес.   ________________  [1] https://www.dnevnik.bg/intervju/2016/10/13/2843512_ian_geel_urbanist_lichniiat_avtomobil_zaminava_v/  [2] “План за София” на групата “Спаси София” е много добър пример за този подход в днешно време. Ненужно детайлираното описание (300 стр.) на отделни управленски решения взаимствани от други градове е пример за липса на ясни приоритети какво ние искаме от града ни. Това може да бъде обобщено с цитати от плана - “Сравнението на българската столица с Виена - градът с най-високо качество на живот в света, показва, че …”; “В този процес ще ползваме чуждия опит, експертиза и модели на градове като Прага и Варшава…”; “Ценните препоръки на ... известен датски архитект Ян Геел …” които навяват носталгия за прогресивния плам описващ “челния опит на братските социалистически страни” от заглавните страници на в. “Работническо дело”.  [3] https://en.wikipedia.org/wiki/Government_policies_and_the_subprime_mortgage_crisis  [4] https://www.researchgate.net/publication/4863012_Fertility_differences_by_housing_type_The_effect_of_housing_conditions_or_of_selective_moves", "date": "2019.08.02", "title": "Христо и Марин Генчеви: София има нужда от обрат в политиката "}
{"url": "http://epicenter.bg/article/Seriozno-za-vrazkata-mezhdu-kiberteroristite-i--Bivola--/189638/11/33", "text": "  Голяма веселба падна из социалните мрежи и част от интернет сайтовете в сряда, когато използвайки няколко думи на прокурорка от Специализираната прокуратура, за пореден път бе направен опит фактите около разследването за изтичането на данните на над 5 млн. българи от НАП, да бъдат неглижирани.    И докато мнозина се захласнаха по обяснението как хакерите са искали да активират поливната система около парламента, която все пак май не можело да се управлява дистанционно, на заден план останаха доказателствата, уличаващи собственика и служителите на фирмата “Тад Груп” в опит за дестабилизиране на страната, в съучастие с определящите се като “разследващи журналисти” списвачи на сайта “Биволъ”.    Всеки, който познава най-известните антимафиоти у нас – служителите на “Киберпрестъпност” в ГДБОП, знае, че енергията им за работа е неизчерпаема. Стотици са арестуваните от тях педофили, а хиляди са заловените престъпници, точили банкови сметки онлайн или вършили измами през интернет. Това са може би най-награждаваните действащи български полицаи. Уважавани са от колегите им из целия свят и са добре приети сред компаниите в областта на информационните технологии, които последното десетилетие развиват успешен бизнес у нас.    Ако човек внимателно гледа кадрите от акцията по изземването на компютърните конфигурации, сървъри и друга техника от офиса на “Тад Груп” в квартал “Изток” преди две седмици, ще забележи, че антимафиотите бяха угрижени. Към онзи момент те вече бяха установили, че хакерът Кристиян Бойков е този, който е източил базата данни на НАП, но това беше едва началото на разкритията за мащабната престъпна дейност.    Трудно е да се предвиди какво би се случило, ако към днешна дата авторите на кибератаката срещу НАП не бяха установени в изключително бърз порядък от разследващите. Несъмнено страната щеше да е хвърлена в хаос, каквато всъщност е била целта на скритите кукловоди на целия престъпен сценарий. Иначе защо Атанас Чобанов от “Биволъ” ще общува през криптираната програма с човек от “Тад Груп”? Защо Чобанов получава ЕГН-та, номерата на личните карти и куп още лична информация на над 5 млн. българи цели две седмици преди 20-годишният хакер Кристиян Бойков да ги “пусне” на две медии, които по-късно ще се превърнат в негови защитници – “Капитал” и бТВ?    Това, че бТВ отчетливо бе захранвана с информация от “Тад Груп” през целия период от “пускането” на данните от НАП до ареста на собственика на компютърната фирма, може да се обясни с познанство на един от отговорните редактори в телевизията с Иван Тодоров. Случайно или не, преди две години въпросният журналист е върнат на работа в бТВ, която пет години по-рано е напуснал, за да отиде да работи в телевизия на Цветан Василев. Оказва се, че в дните, в които собственикът на “Тад Груп” е бил в чужбина, той многократно е общувал с редактора в бТВ, за когото дори колегите му са наясно, че е “парашутиран” в телевизията с активната роля на укриващия се в Белград беглец от правосъдието Цветан Василев.    Подсъдимият за източването на милиарди е сред хората, които дори не крият, че не спират да работят за дестабилизация на страната, за предизвикването на хаос и най-вече за дискредитиране на прокуратурата. Така, Василев и съучастниците му, отговорни за фалита на КТБ, смятат, че ще могат да избегнат продължаващия вече година процес пред Специализирания наказателен съд и разбира се да попречат на осъждането си.    Факт е, че когато Иван Тодоров започва да развива дейност в сферата на информационната сигурност с “Тад Груп” през 2016 г., това съвпада с периода, в който сайтът на Асен Йорданов и Атанас Чобанов постепенно започва да се превръща в ключов инструмент на лабораторията за компромати, която през подставени лица Цветан Василев успява да изгради у нас, докато се укрива в Белград. За да си осигури евентуална индулгенция при възможни проверки за дейността, Тодоров регистрира напълно фиктивно дружество със същото наименование на територията на Съединените щати.    На сайта на фирмата му са посочени и няколко европейски дестинации, в които компанията би трябвало да оперира, но данни за такава дейност няма. Обикновено интернет компаниите са особено активни в социалните мрежи. “Тад Груп” също има страница във Фейсбук, но в нея липсват снимки на служителите от работния процес или от тийм-билдинг, нещо, което всяка реално и открито функционираща IT-компания държи да е на показ, в опит да привлече и потенциални нови кадри.    Разбираемо, разследващите засега не искат да разкрият повече подробности за незаконната дейност на хакера Кристиян и неговия шеф Иван Тодоров. Но бивши служители на “Тад Груп” вече свидетелстват, а и не цялата информация, добита по престъпен начин, е достъпна. Пробив и източване на данни от застрахователна компания, от сървърите на най-голямата лотарийна игра у нас, достъп до адресите и паролите половин милион потребители на най-голямата компания за достъп до електронна поща – са само малка част от “бизнеса” на хакерите.    Има и множество физически лица, които са били обект на упорито проучване, което по всичко изглежда е зареждало с необходимата информация авторите от “Биволъ”, за да могат те да изготвят компромати и манипулативни публикации срещу опонентите на този, който е на върха на схемата като поръчител – Цветан Василев.    Донякъде изненадани от бързите действия по разследването, заговорниците не само че не успяха да ескалират напрежението по начина, който са планирали, но опитите за раздухване на скандала зад граница не бе така успешен. По подобие на опетняването на името на България в края на 2018-та година, когато в рамките само на едно денонощие страната влезе в световните новини като държавата, в която една жена е убита, защото е била “разследващ журналист”. Макар властите да откриха истинския убиец и мотиви за смъртта на Виктория Маринова, петното върху България вече бе хвърлено. Този път сценарият не проработи, а може да се окаже, че върху авторите и изпълнителите ще има и бумерангов ефект.    Преди седмица близкият до Атанас Чобанов журналист Георги Готев, работещ в ситуираното в Брюксел издание EuroActive публикува информацията, че покрай данните на НАП, хакерите са успели да се доберат до работни файлове и на Европейската мрежа за борба с ДДС-измамите – Eurofisc. Подробности не бяха дадени, но не е изключено именно поради засягане на интересите на институция на Европейския съюз, казусът да се окаже важен и за чуждестранни служби, а дори и за Европол, която е специализирана в разследването на глобални мрежи за престъпления в интернет.    За това, че “Биволъ” е имал нерегламентиран достъп до данни, които са собственост на европейски институции, може да се съди по част от публикациите през годините в сайта на Чобанов и Йорданов. Въпрос на разследване и анализ е дали тази информация не е била източена също от “Тад Груп”. И ако това се потвърди, не е изключено цялата група – от хакерчето, през неговия подбудител, та до другата част от престъпната схема – списвачите от “Биволъ”, да станат обект на разследване от други страни членки на Европейския съюз. Една от тези държави може да е и Румъния, тъй като в публикации на “Биволъ” не веднъж са били използвани данни, които очевидно са придобити по нерегламентиран начин от румънски държавни институции.    Атаката срещу НАП и разкритията за нейните извършители всъщност доказа това, което от години ставаше все по-очевидно, а именно, че зад “гръмките” разкрития на “Биволъ” далеч не стои грижата за обществения интерес, а е налице добре прикрита схема за изнудване на частни компании, държавни структури и отделни личности.    Многократно, особено Чобанов, а и друг от свързаните с Цветан Василев “журналисти” като Мирослав Иванов, който, както се оказа, е бил сред най-честите гости в миналото в кабинета на фалиралия банкер, са давали поводи да се смята, че се цели дестабилизация на банковия сектор чрез целенасочени атаки срещу една от големите банки у нас. Настоящото разследване е на път да верифицира всички тези незаконни действия, в които е засегната репутацията на частни компании, доверието в органи на властта и името на неудобни за кукловодите на “Биволъ” политици, бизнесмени и висши държавни чиновници.    В опит да се представят за противници на системата, още в първите години на съществуването на “Биволъ” Атанас Чобанов и Асен Йорданов пробваха да се афишират като българския еквивалент на отговорника за най-големия теч на секретна информация в американската история – създателят на “Уикилийкс” Джулиан Асанж. Макар и с десетилетие закъснение, вече никой почти не се съмнява, че е въпрос на кратко време, след което Асанж ще бъде изправен пред американски съд.    Това дори потвърди преди дни лично Майк Помпео, бившият директор на ЦРУ, а сега държавен секретар на Съединените щати. Именно тази строгост на закона, прилагана срещу всеки, който дръзне да използва информация, която няма право да притежава, било с цел извличане на финансова изгода или в полза на трети лица, прави САЩ най-голямата демокрация в света. И ако в България много държим да докажем, че сме демократична страна, то е крайно време институциите да защитят националния интерес от престъпно посегателство, макар понякога то да е прикрито под формата на звучащо ефектно и скандално “журналистическо разследване”.    Защото, ако сега звучи смешно, то си представете няколкостотин души, които са се събрали да протестират или някой ги е мотивирал да го направят пред парламента, изведнъж се окажат „полети“ с вода. Дали тогава същите тези, които сега се смеят, нямаше да кажат, че службите умишлено са провокирали протестиращите и дори са ги унижили, ползвайки пръскачките за поливане на тревните площи в опит да провалят “гражданското” недоволство? Пак щяхме да чуем добре познатите клишета за диктатура, завладяна държава и разбира се – за опит за налагане на тотална цензура над опозиционното говорене. Нищо подобно, защото САЩ показват, че свободата и демокрацията са силни там, където правилата и законите се спазват, а нарушителите им се наказват с цялата строгост.    Дали е дошло времето това да се случи и у нас? ", "date": "2019.08.02", "title": "Сериозно за връзката между кибертерористите и “Биволъ” "}
{"url": "http://epicenter.bg/article/Umartvyavat-prinuditelno-svinete-v-obekti-tip--quot-zaden-dvor-quot--/189585/4/0", "text": "До 2 август стопаните на свине в обекти тип \"заден двор\" на територията на общините Ямбол, Хасково, Стара Загора, Шумен, и Сливен следва да извършат доброволно клане на животните. Заповедта за клане на животни от личните стопанства важи за общо 18 области в страната, като в останалите 11 области срокът изтече, предава Канал 3.    За област Пазарджик срокът за умъртвяване на свинете беше удължен до 11 август след спешна среща на стопани със земеделския министър Десислава Танева в четвъртък.    Съгласно указания, изпратени от областните управители на петте области за прилагане на превантивни мерки за предотвратяване разпространението на болестта Африканска чума по свинете, общините информираха стопаните на свине в обекти тип \"заден двор\", че в срок до 2 август (петък) следва да извършат доброволно клане на животните.    Териториите на шестте области попадат в 20-километровите зони около индустриални ферми, в които трябва да се преустанови отглеждането на свине. Мярката беше въведена с писмо на министър Десислава Танева по повод проведеното на 29 юли заседание на Централния епизоотичен съвет и взетите на него решения.    След изтичането на определения за петте области срок – 2 август, както и за Пазадржишка област – 9 август, ще се пристъпва към принудително умъртвяване на животните от органите на Областната дирекция по безопасност на храните, съгласно разпоредбите на чл. 139а от Закона за ветеринаромедицинската дейност.    До хиляда лева ще бъдат глобите, ако бъдат установени нови животни за отглеждане в шестмесечния карантинен срок. На същата санкция подлежат и заловени прасета, които нелегално се транспортират между селищата.    От Агенцията по безопасност на храните напомнят на стопаните, че месото не трябва да бъде замразявано, защото вирусът на чумата е изключително издръжлив. Добитото месо от закланите животни трябва да премине термична обработка минимум 30 минути на минимум 70 градуса, и тогава да бъде съхранявано.    Причината е, че вирусът на африканската чума е изключително устойчив при изсушаване, пушене, осоляване, охлаждане и замразяване на месото.  ", "date": "2019.08.02", "title": "Умъртвяват принудително свинете в обекти тип \"заден двор\" "}
{"url": "http://epicenter.bg/article/API--Napredva-remontat-na-5-viadukta-i-tunela--quot-Vitinya-quot--na-avtomagistrala--Hemus--/189598/4/0", "text": "Напредва ремонтът на съоръженията по автомагистрала (АМ) „Хемус“. Това      В момента на автомагистралата се обновяват пет виадукта - при 19-ти км, 35-ти, 36-ти, 37-ми, 51-ви, както и тръбата за София на тунел „Витиня“.    Агенция „Пътна инфраструктура“ апелира шофьорите да карат разумно и със съобразена скорост, да спазват правилата и да не използват аварийните ленти за по-бързо преминаване.    За улеснение на пътуващите в петък и събота в отсечките с ремонт на автомагистралата има две ленти за пътуващите за Варна и една за София, а в неделя и понеделник съответно две за София и една за Варна.    В пиковите часове, когато много хора тръгват на път, е възможно по-бавно придвижване от интензивния трафик, но строителните дейности трябва да се извършат, за да се кара по съоръженията безопасно и удобно.    Дружеството „Автомагистрали“ ЕАД работи изключително мобилизирано, за да може предвидените строителни работи да завършат колкото се може по-скоро и да не се затруднява движението.    На мостовите съоръжения на АМ „Хемус“, които не са обновявани от построяването им през 80-те години, се извършва ремонт на пътната част и стълбовете. Предвидено е полагане на нова асфалтова настилка, нова хидроизолация, както и съвременни системи за пътна безопасност. Стълбовете и фундаментите на виадуктите се усилват с нови бетонови кожуси, подобрява се противоземетръсната устойчивост. На виадуктите    „Потоп“ /19-ти км/ и „Коренишки дол“ /36-ти км/ предстои изграждането на нова хидроизолация, нов асфалт и осигурителни системи за безопасност. При 51-ви км продължава работата по долното строене, без това да затруднява движението.    На АМ „Тракия“ преди началото на активния летен сезон приключи ремонтът на три виадукта - при 13-ти, 15-ти и 20-ти км. Съоръженията са с нови пътни плочи, асфалтобетонова настилка, хидроизолация, мантинели и парапети.    Без да се възпрепятства трафикът, продължават строителните работи по конструктивното укрепване както на тези три съоръжения, така и на още две - при 17-ти и 18-ти километър. Ремонтират се стълбовете, устоите, фундаментите, долната повърхност на пътна плоча и т. н.  ", "date": "2019.08.02", "title": "АПИ: Напредва ремонтът на 5 виадукта и тунела \"Витиня\" на автомагистрала „Хемус“ "}
{"url": "http://epicenter.bg/article/Zhitel-na-s--Hadzhievo--Da-doyde-Borisov-da-me-obezshteti-s-polovinata-si-zaplata--no-bez-politsiya-/189602/4/0", "text": "Жител на с. Хаджиево заяви, че ако искат да си даде прасето, ще трябва да дойде Бойко Борисов ”с половината си заплата”.   Той заплаши, че сам ще се оправи със санитарните власти, стига да дойдат без полиция. Кметът на селото Антон Андонов потвърди думите си от вчера, че ако трябва той и съселяните му \"ще извадят пушките и ще бият камбаната\".   Той заяви също, че искат черно на бяло гаранция, че за избитите прасета ще се компенсират поне с 1000 лева.    \"Да се избият прасетата е като да се избият децата. Това е бъдещето на България, ние друг начин за препитание нямаме\", каза друг недоволен жител на селото.   Няма да колим прасетата в никакъв случай. Да заповядат, обаче без полиция, да дойдат, аз ще се оправям с тях. С тези прасета задоволяваме лични нужди. Ако има проблеми, да се справят с дивите прасета. Нека вземат мерки, да охраняват пътищата, а не да тормозят личните стопанства. Личните стопанства нямат вина, посочи той.   Няма да си убия прасетата в никакъв случай. Ако искат, първо мен да убият, да ме обесят публично – тогава, добави мъжът.   Да заколят мен, а не прасето. Това заяви гневна стопанка. Друг свиневъд каза, че ще плати глоба, но няма да позволи да заколят прасетата му. \r\n   \r\n Този петък е последният срок, в който собствениците на прасета от лични стопанства могат да ги заколят, преди държавата да евтаназира животните, но това предизвика протести в Сливенско и Ямболско, а снощи за часове бе затворен пътя до село Крушаре. \r\n   \r\n Местните животновъди отказват да заколят своите прасета, защото са извън 20-километровата зона. \r\n В случая на Николай Николов животните са и регистрирани. „Доброволно няма да ги пусна”, заяви Николов, който отбеляза, че е изпълнил всички изисквания и „санитарната му зона е на ниво”. \r\n   \r\n Свиневъдът се чуди каква е разликата между неговата ферма и големите индустриални стопанства. \r\n   \r\n „Кръвта за пробите я взимат от очите на животните. Имам ослепени животни”, разкри Николов. \r\n   \r\n „Очаквам да дойдат утре, за да ги убият. Така ми каза местният полицай”, каза още той и заяви, че ще заключи стопанството си. \r\n", "date": "2019.08.02", "title": "Жител на с. Хаджиево: Да дойде Борисов да ме обезщети с половината си заплата, но без полиция "}
{"url": "http://epicenter.bg/article/Naredbata-za-kasovite-aparati-ostava-v-sila-/189609/4/0", "text": "Тричленен състав на Върховния административен съд отхвърли като неоснователно искането за спиране действието на измененията в Наредба № Н-18 от 2006 г. за регистриране и отчитане чрез фискални устройства на продажбите в търговските обекти, изискванията към софтуерите за управлението им и изисквания към лицата, които извършват продажби чрез електронен магазин.    Жабата беше подадена от 42 браншови организации и фирми. Определението може да се обжалва пред 5-членен състав на ВАС, съобщиха от съда.    Според тричленния състав няма основания за спиране на действието на обжалваните изменения в наредбата, тъй като не може да се направи обоснован извод за значителни или трудно поправими имуществени вреди, както на база на представения доказателствен материал, така и на база елементарен сравнителен анализ между прогнозните стойности от Министерство на финансите и визираните суми за разходи на част от молителите.    Съдиите не са приели и аргументите за евентуална невъзможност на молителите-търговци легално да упражняват търговската си дейност и същите да претърпят санкции и принудителни административни мерки. Тези аргументи са базирани на хипотетични разсъждения, свързани с евентуално неизпълнение на законови задължения от молителите, вменени с процесната наредба, поради което са неотносими към настоящото производство, пише в определението на тричленния състав.     ", "date": "2019.08.02", "title": "Наредбата за касовите апарати остава в сила "}
{"url": "http://epicenter.bg/article/Industrialnite-svinevadi-kam-darzhavata--Obyavete-izvanredno-polozhenie-v-tsyalata-strana--/189610/4/0", "text": ",,Съществува заплаха и голям риск за бранша. 30 процента от индустриалното свиневъдство не работи, него просто го няма. Неслучайно и други браншове са заинтересовани от този проблем, като кланиците и фабриките за месопреработка. Притеснението е, че може да се стигне дотам да бъдем зависими от вносни суровини, което ще повиши цената на свинското месо на пазара\".    Това заявиха представители на индустриалните свиневъди у нас по повод кризата с африканската чума по свинете, предаде репортер на Novini.bg    \"Вирусът започна от т.нар. \"заден двор\", което според нас е около 1%. Този сектор не е проблем за нас, но той е длъжен да спазва всички изисквания, които спазваме и ние по отношение на биосигурността. Това, което прави промишленият сектор на свиневъдството, е 100 % легален бизнес. Ние извършваме мониторинг по отношение на отпадъците от нашето производство, на качеството на въздуха и сме под постоянния прицел на органите на околната среда. Всички институции наблюдават работата на всеки един свинекомплекс на територията на България и ние отговаряме на вскички изисквания. Докато при малките задни дворове липсва всякакъв контрол. Не е ясно дали животните са регистрирани, едва ли е ясен и техният произход. Това е един нелегален поминък и бизнес, т.е. говорим за бизнес в сивия сектор. Такова производство от типа \"заден двор\" изобщо не би трябвало да съществува, защото е незаконно и неговата защита е, меко казано, недопустима\", коментираха представителите от бранша.    \"Ние сме в подкрепа на тези решения на държавата срещу ''задните дворове'' и сме против работата на отговорните институции да бъде саботирана. Не искаме да се намесва и политиката в работата на правителството, което е длъжно да овладее тази криза чрез мерки, които са съгласувани с Европейската комисия по здравеопазване'', казаха още те.    ,,Апелираме към обявяване на извънредно положение в цялата страна, защото това би бил единственият начин да накара всички структури да работят по едни и същи правила и ветеринарните органи към БАБХ да си изпълняват нещата, без да бъдат притеснени от това, че някой ще ги спре. Бих го обявил като военно положение, да. Има технологично време и това трябва да стане възможно най-скоро. Във всички райони да се изпълняват мерките така, както са набелязани. Важно е да се блокира по-бързо разпространението на тази болест, но за целта наистина трябва да се разчистят всички ''задни дворове'', обявиха още индустриалните свиневъди.    ,,Нека политиците да не се заиграват с чумата, защото чумата няма да доведе дивидент на никого. Чумата е бедствие, което ще нанесе вреда на българските граждани пряко и непряко. За съжаление от тази ситуация няма как да не излезем без загуби, но се надявам всички заедно да преодолеем това бедствие'', бе казано още на пресконференцията.", "date": "2019.08.02", "title": "Индустриалните свиневъди към държавата: Обявете извънредно положение в цялата страна! "}
{"url": "http://epicenter.bg/article/Vdignaha-flaga-na-parviya-45-500-tonen-korab--porachan-ot-Parahodstvo-BMF-AD-/189621/4/103", "text": "На 30 юли 2019 г. в китайската корабостроителница Jiangsu New Yangzi Shipbuilding Co., Ltd. бе вдигнат флагът на първия 45 500-тонен моторен кораб за превоз на насипни товари, поръчан от Параходство БМФ АД.   Кръстницата г-жа Цанг Ийчунг – зам. генерален директор в Оперативно направление на „The Export - Import Bank of China” даде на новопостроения плавателен съд името „Плана“ (Plana) и му пожела щастливо плаване.   На тържеството присъстваха изпълнителният директор на Параходство БМФ АД к.д.п. Александър Калчев и представители на мениджмънта на компанията. Първи капитан на кораба е к.д.п. Ганчо Христов, а първи главен механик – инж. Димитър Ганчев. „Плана“ е от проекта Bluetech 45, който представлява развитие на успешния проект Bluetech 42, базирано на опита, събран при експлоатацията на три кораба от този тип. Повишената товароподемност се компенсира с усъвършенстван главен двигател 5G50MЕ-C 9.5 с максимална мощност 6800 kW. Той е произведен в Южна Корея от фирмата DOOSAN по лиценз на компанията MAN Burmeister & Wain и отговаря на най-новите екологични изисквания. Осигурява постигането на експлоатационна скорост 14 възла при лятно газене на кораба от 10,80 м. „Плана“ притежава ледови клас и четири палубни крана, всеки с товароподемност от по 30 тона, както и със собствени грайфери за товаро-разтоварни операции. Модерна система осигурява третирането на баластните води съгласно действащите международни конвенции. А за екипажа са осигурени много добри условия за носенето на вахта и за почивка. Вторият кораб от проекта Bluetech 45, поръчан от Параходство БМФ АД, е вече на достроечен кей и по него се извършват довършителни дейности. Той ще носи името „Миджур“. Третият кораб от серията ще носи името „Бузлуджа“ и бе заложен на 29 юли т.г.в същата китайска корабостроителница. Параходство БМФ АД планира да попълни флота си с общо шест кораба от проекта Bluetech 45. Сегашният „Плана“ е трети кораб с това име в историята на Параходство БМФ АД. Първият е с товароподемност 9581 тона и е построен в Япония през 1967 г. Той е в експлоатация до 1987 г. Вторият е с товароподемност 19 985 тона и е построен във Варна през 2001 г. В експлоатация е до 2016 г.", "date": "2019.08.02", "title": "Вдигнаха флага на първия 45 500-тонен кораб, поръчан от Параходство БМФ АД "}
{"url": "http://epicenter.bg/article/Eksperti--Do-kraya-na-avgust-afrikanskata-chuma-shte-obhvane-tsyalata-strana/189640/4/0", "text": "Кризата с чумата по свинете се разраства. Регистрирани са нови огнища край Монтана, Пловдив и Разград. В същото време напрежение и протести съпътстват ликвидирането на животните, в различни области на страната.    Това заяви председателят на Софийската колегия на Българския ветеринарен съюз д-р Димитър Яновски в ефира на \"Плюс-Минус. Коментарът след новините\".    Анализатори определиха, че възможността за разрастване на протестните дейности е реална.    „Българският ветеринарен съюз, както и всички практикуващи ветеринарни лекари, са напълно наясно с епизоотията и следим процеса от близо. Смятам, че тези протести са крайно неуместни. Разбираме хората и тяхното желание да отглеждат прасета в задния двор, защото работим с тях. Никой нямаше да им забрани това, ако не беше тази обстановка.  коментира д-р Димитър Яновски.    Той разясни и дали е възможно държавата да обезщети дори нерегистрираните прасета, по примера на Чехия. „Това е в компетенцията на държавните органи, в лицето на БАБХ и Министерството на земеделието и храните. Те могат да вземат необходимите политически мерки за финансово обезпечаване.  , каза още д-р Димитър Яновски.", "date": "2019.08.02", "title": "Експерти: До края на август африканската чума ще обхване цялата страна"}
{"url": "http://epicenter.bg/article/Uvolniha-shefa-na-NEK-/189645/4/0", "text": "Има промяна в ръководството на \"Национална електрическа компания\" ЕАД, съобщиха от пресцентъра на Българския енергиен холдинг.    С решение на Съвета на директорите (СД) на \"Български енергиен холдинг\" ЕАД е извършена промяна в ръководния състав на \"Национална електрическа компания\" ЕАД.    На мястото на Петър Илиев, като член на СД и изпълнителен директор, застава Иван Йончев.    Промените влизат в сила от деня на вписване на решенията в Търговския регистър към Агенцията по вписвания.    Иван Йончев е заемал длъжностите изпълнителен директор, зам.- изпълнителен директор, както и ръководител отдел \"Правен\" в \"Български Енергиен Холдинг\" ЕАД. От 2014 г. Иван Йончев е член на Съвета на директорите на \"АЕЦ Козлодуй\" ЕАД.    Работодателските организации отдавна искат оставката на Илиев, като го обвиняват, че той е виновен за високите цени на тока на енергийната борса. Според бизнеса шефът на НЕК толерирал енергийни компании, като изкуствено предлагал по-малки количества ток на пазара, така че цената да бъде висока.    През някои от дните цената на тока на енергийната борса скачаше с над 100% спрямо предишните дни. От АИКБ изчислиха, че това се е случило над 180 дни в годината.", "date": "2019.08.02", "title": "Уволниха шефа на НЕК "}
{"url": "http://epicenter.bg/article/BABH--Oshte-edna-industrialna-ferma-e-zasegnata-ot-afrikanska-chuma-po-svinete-v-oblast-Silistra-/189647/4/0", "text": "Още една индустриална ферма е засегната от Африканска чума по свинете в област Силистра. Това съобщиха от пресцентъра на Българската агенция по безопасност на храните.    Четири са новите случаи при диви свине в областите Русе, Видин и София-област.    Българската агенция по безопасност на храните (БАБХ) констатира ново огнище на Африканска чума по свинете (АЧС) в индустриална ферма с 8 253 свине в село Ветрен, област Силистра.    Положителните проби бяха лабораторно потвърдени днес, 2 август 2019 г., от Националната референтна лаборатория в Националния диагностичен научноизследователски ветеринарномедицински институт в София.    Свинекомплексът попада в надзорната зона на констатираното на 30 юли 2019 огнище в село Попина.    АЧС беше потвърдено и при намерен изхвърлен труп на домашна свиня в село Трудовец, София-област.    Два са случаите в област Русе – една дива свиня в село Червена вода и една, намерена умряла в Държавно горско стопанство (ДГС) в Сеслав, землището на село Тетово, община Русе.    Намерен е труп на дива свиня в землището на село Ореш и село Бела, община Димово, област Видин. Още едно диво прасе с АЧС е установено и в София област, ДГС – Искър.    До този момент не е имало случи на диви свине във област Видин и София-област.    30 са вече огнищата при домашни свине в областите – Плевен (11 огнища), Бургас (1), Враца (2), Русе (6), Търговище (1), Велико Търново (3), Видин (1), Силистра (2) и Монтана (2), София-област (село Трудовец , намерен труп на дом.свиня).    27 са случаите при диви свине в областите – Силистра (7), Добрич (6), Плевен (2), Варна (1), Враца (1), Русе (3), Търговище (1) и Монтана (1).Велико Търново (1 със 6 свине), Разград (1 с 6 свине), Видин (1), Пловдив (1) и София-област (ДГС Искър).  ", "date": "2019.08.02", "title": "БАБХ: Още една индустриална ферма е засегната от африканска чума по свинете в област Силистра "}
{"url": "http://epicenter.bg/article/Shefat-na-GDBOP-za-zapisite-ot-ofisite-na-TAD-Grup--Ima-oshte-po-pikantni-razgovori/189576/3/0", "text": " заяви в сутрешния блок на бТВ главен комисар Ивайло Спиридонов, директор на ГДБОП.    „Много бързо се забравя истината. Това, което беше изнесено от Прокуратурата е резултат от работата на ГДБОП“, каза Спиридонов и добави, че е редно хората да видят кои ходят по телевизионни студия.   На въпрос как тези хора от вълшебници са се превърнали в кибертерористи, шефът на ГДБОП отговори, че всичко е въпрос на квалификации.      Камери показват как той превежда думи от български на руски език, за да ги изпрати на няколко медии, разкри главният комисар Шефът на ГДБОП припомни, че Кристиян Бойков прати писмо на руски до медиите след хакерската атака на НАП. „От камерите е ясно как той превежда определени думи и ги монтира в този сайт за анонимни есемеси. То е фиксирано, това е неговият компютър“, заяви той.    добави той.   До успешния завършек на разкриването на атаката се стигна след работата на ГДБОП и ДАНС, обясни шефът на ГДБОП и поясни отново, че    По думите му, на този компютър /на Кристиян Бойков/ са базите данни, които не са публикувани в публичното пространство. Освен това пак на този компютър са правени манипулациите в езика за програмиране.    съобщи Ивайло Спиридонов.  Той разкри, че Кристиян Бойков е бил обучаван от човек от ГДБОП в училище, но според него явно не е присъствал в часовете по етично хакерство. „Моите служители ежедневно посещават курсове по целия свят“, каза началникът на ГДБОП. По думите му, подходът на „ТАД Груп“ е да ударят фирма и после да им предлагат да им оправят системите. Много са фирмите, пострадали от това изнудване.  „От дълги години работим въпреки това с неправителствения сектор и с частни фирми. Дори онзи ден дойде фирма при нас и ни информира за система, която може да се пробие“, каза Ивайло Спиридонов и добави: „Така се работи“.        „Мотивът на „ТАД груп“ ще стане ясен в съда“, добави той и призова: „Имайте търпение“. „  Това ще стане ясно и в съда, разпитите на колегите на младежа потвърждават това“, каза шефът на ГДБОП.    Спиридонов съобщи, че    Георги Янков също имал отношение към атаката. На въпроса кой стои зад хакерската атака главният комисар заяви: „   „Някои хора мислеха, че са набутали прокуратурата и ГДБОП в ъгъла. Според мен са ги хванали за… за шлифера. Това се случи“, каза той.   По отношение на записите от офисите на ТАД Груп Спиридонов посочи: „Има още по-пикантни разговори. Обидни квалификации включително и за журналисти от bTV“. Кристиян Бойков и компания не били доволни как случаят бил отразен в медията.   ", "date": "2019.08.02", "title": "Шефът на ГДБОП: Хакерската атака е зададена отвън. Името ще стане ясно в съда!"}
{"url": "http://epicenter.bg/article/Advokat-Lulcheva--Prokuraturata-razprostrani-lichni-danni--Tova-e-bezpretsedentno-/189577/3/0", "text": "Адвокатът на Иван Тодоров, собственик на „ТАД груп“ Ива Лулчева коментира пред бТВ разпространението на снимки от Прокуратурата.    „Вчерашното разпространение на данни е безпрецедентно“, каза тя. Представянето пред медиите означава, че Прокуратурата иска да въздейства върху съда чрез създаване на негативно обществено мнение, обясни Лулчева и припомни: „В писмото, което Прокуратурата изпраща, е записано, че е по повод втората инстанция, а не за да се информира обществото“.    Иван Тодоров, заяви категорично, че няма никакво отношение към случилото се, каза отново Ива Лулчева.  „По делото няма никакви данни, че Кристиян Бойков е склоняван от някой, нито че Тодоров има намеса в случващото се“, заяви тя.    Вчера се получи проблемът с изтичането на данни, защото вчера бяха разпространени лични данни от Прокуратурата, категорична бе Лулчева.    Адвокатът заяви, че не са извършвани в „ТАД груп“ незаконни дейности. Относно разпространената информация, че е имало опит за хакване на пръскачките пред Народното събрание, тя заяви, че приема това с усмивка.   По нейните думи клиентът й Иван Тодоров няма никакво отношение към това престъпление. Затова, изхождайки от призумцията за невиновност, не е нормално подобна информация да се разпространяват до медиите.   Лулчева обясни също, че няма данни Кристиян Бойков да е склоняван от когото и да било, да върши каквото и да било. От линковете, които са публикувани от прокуратурата, може да говорим за изтичане на много лични данни.   С цитатите, изтегли в медиите  - това е манипулирането на общественото мнение, но по никакъв начин не става ясно, че се говори за данни от НАП. Доказателства, че тези реплики са свързани с НАТ - няма, категоричен бе адвокатът на Тодоров.   Тя подчерта, че клиентът и възприема ситуацията като крайно неприятна. Не е вярно, че Тодоров не е съдействал, защото става дума за пароли, които са известни само на служител, който е работил с тях във фирмата. Тодоров никога не е знаел тези пароли, но е предоставил всички данни, които са били нужни на разследването, посочи Ина Лулчева.", "date": "2019.08.02", "title": "Адвокат Лулчева: Прокуратурата разпространи лични данни. Това е безпрецедентно!"}
{"url": "http://epicenter.bg/article/Marin-Markovski--Zakonat-ne-dava-pravo-na-prokuraturata-da-iznese-publichno-dokazatelstva/189578/3/0", "text": "Изправени сме пред един все по-мащабен проблем – ниското доверие в институциите изкривява представянето на информацията. Това каза в сутрешния блок на Нова телевизия юристът Марин Киров по повод безпрецедентното действие на прокуратурата, която вчера изпрати до медиите доказателства по разследването за хакерската атака срещу НАП.    Някой от седмици се опитва да ни убеди, че прокуратурата действа неправомерно. Очевидно има кръг от медии и граждански натиск, който иска да обвърже този случай с избора на главен прокурор, заяви Киров.    Този случай излиза извън рамките на процеса, очевидно има опит да се използва за ескалиране на напрежението. Сигурен съм обаче, че има и хора, които подкрепят действията на институциите. Времето ще покаже дали този ход на прокуратурата е правилен или грешен, посочи юристът.    Уважавам закона, тъй като без него няма да има цивилизация и всеки един политически акт на прокуратура, съд, следствие е неправомерен, безсмислен и в някаква степен опасен. Разумът означава законност. Когато говорим за работа на прокуратура, единствената оценка дали нещо е правилно или не, е прочитът на закона. Законът категорично не дава такова право на прокуратурата, заяви адвокат Марин Марковски.    Това не се е случвало досега – прокуратурата да изнесе публично доказателства, за да убеди обществото, че е права. Колегите от прокуратурата не са ми врагове, но направеното по това дело е много нередно и създава реална опасност да се убедят хората, че даден човек е виновен. Когато една авторитетна институция покаже и доказателства, това означава, че тя убеждава хората, че този човек е виновен. А по презумпция в Конституцията всеки е невинен до доказване на противното. Това действие на прокуратурата е нарушение на конституционните норми, подчерта адвокат Марковски.   „Всеки един политически акт на прокуратура, съд, следствие е неправомерие, безмислен и опасен. Когато се преценява дали нещо е правилно, или не, оценките са две. Еднат е морална, другата е правна. Законът е това правило, без което обществото не може да живее нормално. Досега не се е случвало прокуратурата да изнесе доказателства публично, за да обеди обществото, че е права. Това обаче е нередно. Когато една авторитетна институция направи нещо подобно, това означава, че тя убеждава хората, че даден човек е извършил престъпление. Опасно е, защото тези доказателства не са достатъчни. Според конституцията всеки е невинен до доказване на противното. Нарушаването на конституционната норма не е цивилизовано”, коментира адвокатът Марин Марковски.   По думите му има опасност публичното изнасяне на доказателства да повлияе на съда. ", "date": "2019.08.02", "title": "Марин Марковски: Законът не дава право на прокуратурата да изнесе публично доказателства"}
{"url": "http://epicenter.bg/article/Mlad-yurist-zashtiti-prokuraturata--Beshe-redno-da-otgovori-na-politicheskiya-natisk-/189581/3/0", "text": "Млад юрист обори критиките на адвокат Марковски към огласените доказателства за ТАД Груп   Имаше политизиране и вкарване в по-мащабен сценарии, прокуратурата трябваше да отговори, заяви Марин Киров   Преди да говорим защо въобще прокуратурата предприе този ход, трябва да отбележим нещо друго. Изправени сме пред един мащабен проблем, а именно, че ниското доверие към институциите се прехвърля върху достоверността на информацията от тях. От седмици се опитват да ни убедят, че прокуратурата действа без доказателства и обвинява някаква фирма.   Това заяви в ефира на Нова телевизия юристът Марин Киров.   \"Формира се неправителствен сектор и граждански натиск, които обвързва този случай с по-мащабен сценарии. Тази случка излиза от рамките на процеса. Има политически контекст във всичко това, на който прокуратурата беше редно да отговори. Доказа се, че прокуратурата действа на база на доказателства\", каза Киров.   В студиото с него бе и адвокат Марин Марковски. Той обаче счита за неправомерни действията на институцията: \"Прокуратурата има право на политическа самозащита, защото има отправени упреци. Аз понеже безкрайно обичам професията и уважавам закона, тъй като без него няма да им цивилизация, е редно обаче да кажа, че всеки един политически акт на прокуратурата е неправомерен и абсолютно безсмислен, даже в някаква степен опасен\", поде Марковски.   \"Това прокуратурата да убеждава обществото, изкарвайки доказателства, не се е случвало досега. Това, което е направено по това дело е нередно. Да се убедят хората, че даден човек е виновен не е трудно. Тези доказателства обаче не са достатъчни, освен това имаме записано в конституцията, че всеки е невинен до доказване на противното\", заяви Марковски.   Киров обаче обясни, че този удар срещу прокуратурата е бил с политически акцент и е целял да компрометира избора на главен прокурор и по-точно кандидатурата на Иван Гешев.   \"Привърженик съм на това, че магистратите трябва да говорят само със съдебните си актове. Извънредна ситуация бе това вчера наистина. В предишни дела и медийни случаи е имало теч на данни, дори и на СРС-та, но те не са били огласявани официално. Трябва да се внимава да не бъде нарушена презумцията за невиновност\", каза той.   \"Този случай просто се използваше за ескалиране на напрежението. Да, прокуратурата отговори рязко, но всичко вече има връзката с кандидатурата на нов главен прокурор. Случаят беше политизиран и институцията се защити\", смята Киров.   ", "date": "2019.08.02", "title": "Млад юрист защити прокуратурата: Беше редно да отговори на политическия натиск "}
{"url": "http://epicenter.bg/article/Arestuvaha-chetirima-za-onlayn-seksualna-eksploatatsiya-i-kibertormoz-na-detsa-/189599/3/0", "text": "Служители на специализираният отдел „Киберпрестъпност“ при ГДБОП, под наблюдението на прокуратурата, пресякоха престъпната дейност на четирима мъже, извършвали онлайн сексуална експлоатация и кибертормоз на деца от страната.    Установено е, че за осъществяване на първоначалните си контакти с набелязаните жертви те са използвали основно Фейсбук, а след спечелване на доверието на невръстните, комуникация продължавала чрез чат приложения.    След като успешно склонявали децата да споделят собственоръчно създадените от тях снимки и видеа, започвал процес на изнудване за създаване на други подобни материали и дори оказване на натиск за срещи на живо.    Задържаните български граждани практикували различни професии от области в страната: Бургас, София, Варна – един от тях работел на бензиностанция, друг бил служител на мобилен оператор, трети - моряк, а четвъртият е безработен.    В хода на процесуалните действия в едно от иззетите устройства на моряка, служителите на ГДБОП установили няколко папки с множество снимки на малки деца, играещи си в морската градина в Бургас, предстои установяване самоличността на заснетите деца.    За задържания столичанин сигналът до антимафиотите бил получен от партньорите им от агенцията за вътрешна сигурност на САЩ – Homeland Security Investigations.    Касаело се за засечена кореспонденция в чат приложението „KIK“ по време на международно разследване с участието и на властите от Нова Зеландия.    От ГДБОП апелират за завишен родителски контрол по време на лятната ваканция.  ", "date": "2019.08.02", "title": "Арестуваха четирима за онлайн сексуална експлоатация и кибертормоз на деца "}
{"url": "http://epicenter.bg/article/Agentsiyata-za-bezopasnost-po-patishtata-iska-ogranichenie-ot-20-km-ch-za-el--trotinetkite-/189605/3/0", "text": "Заради липсата на регулация за електрическите тротинетки една от фирмите-вносители на тези превозни средства счита за редно да обяснява на клиентите си да управляват електрическата тротинетка с каска, с ръкавици и светлоотразителни елементи, така че да се видими за шофьорите, предава БНР.    Ивайло Милчев, от компания, която се занимава с продажби на тротинетки обяснява на клиентите да използват маршрути, които към момента се използват от велосипедистите - да се кара по велоалеи или в крайната дясна част на пътното платно.    От Държавната агенция „Безопасност на движението по пътищата“ предлагат да има и ясни правила за скоростта, с която да се движат електрическите тротинетки. Те предлагат тротинетките под наем в София да се отдават само с регистрация, а търговските фирми, които ги отдават, да трябва да ограничат скоростта.    Експерти от Държавна агенция проведоха скоро първата от обявените серия от срещи с местната власт за предстоящите изменения в Закона за движение по пътищата, с които да се регламентира ползването на такъв тип превозни средства    От агенцията смятат, че скоростта на тротинетките не трябва да надхвърля 20 километра в час в градски условия.    Ивайло Милчев смята, че тази скорост е прекалено малка и с това увеличава рисковете. Според него е нормално ограничението да е около 40 км./ч и трябва да се помисли за различни зони, в които скоростта да бъде различна.    Иван Петков - главен експерт в Държавната агенция „Безопасност на движението по пътищата“ коментира пред БНР:    „При движение на велоалеи, където имаме смесено движение и в непосредствена близост има пешеходци, а може да има малки деца, за нас скорост над 20 км в час считаме, че не е разумно да бъде допусната. В момента, в който вие си закупите това превозно средство, то вече трябва да бъде ограничено. По какъв начин - дали ще от бъде производителя, считайки че го внася в нашата страна, или ще бъде вносителя, това е допълнителен въпрос, който трябва да се прецизира. Не става въпрос ползвателят сам да си ограничава скоростта в движение. И да няма разлика между това дали я наемате или я купувате – дали е лично, или услуга - това трябва да бъде скоростта... При положение, че всяка година загиват толкова много хора, че говорим за най-чувствителния - уязвимите участници в движението, не трябва с лека ръка да търсим по-бърз начин за придвижване и по-висока скорост. На електрическите тротинетки целта им е с минимални средства, екологично съобразно, изключително компактно да се придвижваме в градска среда“.    В някои европейски страни ограничението е до 20 км/ч, а в други - дори още по-ниски. В трети страни изобщо е забранено тротинетките да се движат тротоари и по пътното платно за движение, допълни Петков в предаването „Преди всички“ на програма „Хоризонт“. Според него трябва да има и възрастово ограничение, защото правоспособните водачи имат по-добри умения от децата:    „Допълнително ще се намали скоростта за ползватели, които са от 14 до 18 годишни - до 12 километра в час“.    От Държавната агенция „Безопасност на движението по пътищата“ смятат, че тротинетките трябва да се движат по велоалеите, а когато няма такива - в крайнодясна лента.    „По тротоара няма как да допуснем този вид превозно средство да се движи заедно с пешеходци,“ добави Иван Петков.    В бъдеще, за да бъде допуснат до продажба този вид средство, търговецът ще трябва да докаже пред институциите, че са въведени реални ограничения, предвиждат от държавната агенция „Безопасност на движението по пътищата“:    \"Трябва да бъде ясно, че всеки един ползвател, който наруши съответните правила, следва да понесе своите последствия. Няма как да се допусне, че след всичките усилия на държавата някой просто ще отиде, ще преправи своето превозно средство, ще се движи с по-висока скорост и няма да бъде санкциониран. Най-малкото това е опасно за него, за околните и не трябва да бъде допускано. Важно е да не допускаме опасност за ползвателите.\"    Предстоят още обществени обсъждания, преди да бъдат предложени промени в Закона за пътищата.   ", "date": "2019.08.02", "title": "Агенцията за безопасност по пътищата иска ограничение от 20 км/ч за ел. тротинетките "}
{"url": "http://epicenter.bg/article/Darzhavnoto-obvinenie-i-razsledvashtite---sred-mishenite-na--quot-TAD-Grup-quot--/189603/3/0", "text": "  Не, прокуратурата не е пускала личните данни на 2099-ма следователи и прокурори, както от четвъртък се опитват да внушат медии и персони, особено загрижени разследването срещу хакерската група на “ТАД Груп” да не достигне до техните съучастници от сайта “Биволъ” и най-вече до поръчителите на целия престъпен заговор.    Втората стъпка на Бойков е била да качи цялата информация на интернет платформа, която позволява отдалечен достъп до базата данни, но не само от него, а от всеки, на когото той е трябвало да осигури достъп, вероятно по нареждане на собственика на “ТАД Груп” Иван Тодоров.    Това, че папката с незаконно придобитата информация за прокурори и следователи Бойков кръщава NE SE CHISTIIIIII изглежда е демонстрация, с която младият хакер е искал да изрази съпричастност към бившата председателка на Съюза на съдиите в България (ССБ) Мирослава Тодорова за това, че в имуществената й  декларация, публикувана от Инспектората към Висшия съдебен съвет (ИВСС), личната й информация не бе заличена заради недоглеждане на системните администратори.    Дали от съпричастност към всички съдии или по-скоро по нечие нареждане, в публикуваните в платформата Pastebin данни, присъства единствено информация за следователи и прокурори.    Задачата на Кристиян Бойков е била да осигури ЕГН-та, трите имена и заеманите длъжности на държавни обвинители и разследващи, за да може някой след това да започне да ги проучва. При това далеч не само личното имущество на магистратите, а и бизнеса, ако има такъв, на членовете на техните семейства, т.е. да организира стройна и целенасочена компроментираща кампания срещу работещите в прокуратурата и следствието.    Очевидно, поне на този етап, за поръчителите не е представлявал интерес да знаят личните данни на съдии, иначе Бойков можеше поне веднъж \"да сгреши\" и да остави поне едно ЕГН и на съдия, заедно с тези на 2099-ма следователи и прокурори. Но изглежда той съвестно си е изпълнил задачата.    Грешката му е, че е оставил следи в телефона си и заядливо послание към началника на “Киберпрестъпност” в ГДБОП Явор Колев в папката с личната информация за обвинители и разследващи. Каква ирония само, вероятно именно Колев е бил сред първите, които са разкрили престъпните действия на Бойков и неговите шефове.    Освен че е невярно, но е и лицемерно да се внушава, че Специализираната прокуратура е пуснала личните данни на колегите си. В случая следователи и прокурори са мишените, защото изглежда са неудобни за поръчителите на действията на “ТАД Груп” и техните съучастници от сайта за компромати “Биволъ”.        Изглежда името му вече е известно, ако се съди по анонса на директора на ГДБОП. Въпрос на време е и поръчителят, неговите адвокати и обслужващите го журналисти да започнат да го представят като поредната жертва на прокуратурата.  ", "date": "2019.08.02", "title": "Държавното обвинение и разследващите - сред мишените на \"ТАД Груп\" "}
{"url": "http://epicenter.bg/article/Kristiyan-Boykov-mozhe-da-stane-svidetel-na-obvinenieto-v-aferata--saobshti-shefat-na-GDBOP-/189608/3/0", "text": "Кристиян Бойков, сочен за извършител на хакерската атака срещу НАП, може да стане свидетел на обвинението. Новината съобщи специално за Нова телевизия шефът на антимафиотите главен комисар Ивайло Спиродонов.  Към момента 20-годишният Бойков е обвиняем по делото за източването и разпространението на лични данни на над 5 милиона българи и фирми.    \"  заяви Спиридонов.    Той бе категоричен, че според службите \"Дали това ще бъде доказано, е друг въпрос.   коментира още главният комисар. \"За нас има достатъчно данни, които сочат евентуалния поръчител\", заяви той, но не конкретизира имена.     И намекна, че може да има още арести и обвинения по аферата \"НАП\".   Заданието за хакерската атака срещу Националната агенция за приходите към \"Тад груп\" е отвън и имаме информация от кой човек идва, подчерта той.    На този етап  главен комисар Ивайло Спиридонов. отказа да даде повече подробности, но допълни, че скоро обществото ще има тази информация. В сряда от специализираната прокуратурата обявиха, че източването на данни от Националната агенция за приходите е имало за цел да разклати политическата стабилност на сега действащото правителство   По казуса обвинения бяха повдигнати и на други двама шефове в компанията, в която работи Бойков. Търговският директор на \"ТАД Груп\" Георги Янков и собственикът Иван Тодоров ще отговарят пред Темида за това, че умишлено са склонили Бойков към извършване на престъплението.  И тримата замесени са на свобода. Бойков излезе от ареста срещу гаранция от 20 000 лева, а Тодоров - срещу 100 000.    . Показаното от прокуратурата е една много малка част от целия доказателствен материал срещу Кристиян Бойков, заяви директорът на ГДБОП. „Киберпрестъплението не е обикновено престъпление, то се извършва от по-високоинтелигентни хора. Всеки, обаче допуска грешки , разкри главен комисар Ивайло Спиридонов.    „Разкодирането на един компютър отнема доста време. Човек винаги прави грешки, а нашата работа е да ги намерим.  “, поясни Спиридонов.    „Има много неща, които са събрани, а предстои още неща, да бъдат открити.  , коментира началникът на ГДБОП.    „ , категоричен бе Ивайло Спиридонов. „Нашите специалисти разчитат на помощта на партньорски служби, изпращаме ги и на обучения в чужбина“.    20-годишният служител на фирмата \"ТАД Груп\" Бойков е обвиняем по делото за източването и разпространението на лични данни на над 5 милиона българи и фирми.", "date": "2019.08.02", "title": "Обрат! Кристиян Бойков може да стане свидетел на обвинението, съобщи шефът на ГДБОП (ВИДЕО)"}
{"url": "http://epicenter.bg/article/Mihail-Ekimdzhiev--Borisov-i-Peevski-mogat-da-iskat-obezshtetenie-za-publikuvanite-im-lichni-danni/189618/3/0", "text": "Адвокат Михаил Екимджиев нарече в интервю за БНР „противоконституционни“ действията на прокуратурата, с които публично бяха показани част от доказателствата по разследването за кибертероризъм заради хакерската атака срещу НАП.    В предаването „Преди всички“ на програма „Хоризонт“ той коментира безпрецедентния ход на спецпрокуратурата от вчера.    „Вече това е един риалити формат на наказателен процес, в който хора с пурпурни тоги разиграват някакво нелепо шоу за забавление на публиката. Първо, обясняват как се подготвя атентат срещу държавния глава или чуждестранни делегации с пръскалките пред Народното събрание, а след това публикуват над 2000 данни на съдии, на прокурори, на премиера, на уважаемия господин Пеевски – нещо, заради което те водят делото срещу господин Иван Тодоров, срещу „ТАД груп“ и така нататък. Това е откровен сюрреализъм. Някой кинаджия сигурно страшно би се забавлявал да направи сценарий от всичко. Това ще бъде сценарий за „Оскар“. Тези действия на прокуратурата категорично не могат да бъдат законни. Те са откровено противоконституционни“, каза адвокат Михаил Екимджиев от Асоциацията за европейска интеграция и защита на човешките права.    „Целта е да се манипулира общественото мнение като избирателно се вадят определени пасажи, а отдолу се дават обяснителни текстове. Това е театър за наивници! Аз се притеснявам, наистина се срамувам и страхувам, от това, че прокуратурата действа така, както е действала по времето на Сталинисткия комунистически режим“.    Той посочи, че в диалектиката има закон за преминаване на количествените натрупвания в качествени изменения.    „След като през последните десетина дни бяхме свидетели на безпрецедентно натрупване на откровени прокурорски глупости, на нелепици, изказани от ред прокурори, съвсем логично беше в един момент тази критична маса да премине в качествено изменение - съобщението на една загрижена прокурорка, че пред Народното събрание са могли тези кибертерористи да манипулират напоителните системи и пръскалките да създадат опасност за националната сигурност и това се интерпретира като диверсия. За да замажат този гаф, който показва пълната безпомощност, който е симптом, според мен психиатричен, се стигна до това безпрецедентно публикуване“    По думите му „свидетели сме на безпрецедентно и напоителното изнасяне на следствени материали“.    „Без да се използва дори условно наклонение, се казва: „Този е извършител, ние имаме категорични доказателства, че тази фирма се е занимавала с кибертероризъм. В една нормална държава, особено в Щатите, тази фирма би занулила този прокурор и този прокурор никога не би си помислил да продължи да работи след такова изказване, защото това са невероятни репутационни щети без още да се знае за какво става въпрос“.    Според юриста има презумпция, че в закона се влага здрав разум и логика и „затова тези действия на прокуратурата категорично не могат да бъдат закони“. Той подчерта, че презумпцията за невиновност е била директно „смачкана“ с изявленията на прокурора Гешев и „тази загрижена жена, която видя терористична атака в пръскалките, а тя се оказа и ръководител на звеното за антитероризъм в Специализираната прокуратура“.  С действията си в последните дни прокуратурата е сътворила „погром върху доверието на хората в държавността“, убеден е Екимджиев.    „Това е най-големия пробив в националната сигурност – когато хората презират институциите си, защото виждат тяхната безпомощност, а в случая прокуратурата го направи“.    Относно факта, че прокуратурата предостави лесен достъп до данните на над 2000 магистрати, Екимджиев коментира:    „Има такъв състав в Наказателния кодекс и е интересно да видим дали някой ще потърси наказателна отговорност от прокурорите, които са го допуснали... Иначе всеки гражданин, всички тези съдии, прокурори и следователи, включително господин Пеевски и господин Борисов, могат да потърсят обезщетение срещу Прокуратурата за изнесените им данни. Това е по Закона за защита на личните данни в България. А иначе, в Страсбург вече имаме поне десетина осъдителни решения. Новатор в тази дейност беше бившия министър на вътрешните работи Цветан Цветанов, който публично четеше присъди и обявяваше хора за престъпници, но господин Гешев и ръководената от него прокуратура се оказват един достоен приемник“.  ", "date": "2019.08.02", "title": "Михаил Екимджиев: Борисов и Пеевски могат да искат обезщетение за публикуваните им лични данни"}
{"url": "http://epicenter.bg/article/Apelativen-sad-Varna-namali-prisadata-na-Krasimir-Katev-za-prichinyavane-na-smart-pri-katastrofa/189628/3/0", "text": "Със свое решение от 1 август тази година Варненският апелативен съд измени присъда на Окръжен съд – Добрич от 2014 година, с която бившият зам.-финансов министър Красимир Катев беше признат за виновен и осъден на 4 години затвор. Това съобщиха от пресцентъра на съда, предава \"Фокус\".    Обвиняемият получи присъда за това, че на 22-ри август 2012 година, на главен път „Е 87”, преди кръстовището за кариера „Момчил” в посока Балчик, при управление лек автомобил е нарушил правилата за движение по пътищата. В резултат и по непредпазливост, той е причинил смъртта на двама мъже – Пламен Р.(25г) и Димитър Г.(49), както и средна телесна повреда на Величка Г.    Въззивната апелативна инстанция е приложила закон за по-леко наказуемо престъпление, като е приела, че след деянието, подсъдимият е направил всичко зависещо от него за оказване помощ на пострадалите. Така наказанието на Красимир К. става 3 години и 6 месеца „лишаване от свобода“, което да бъде търпяно при общ режим. Потвърждава се присъденото от първата съдебна инстанция лишаване от право подсъдимият да управлява МПС за срок от 6 години и му присъжда направените разноски за вещи лица и свидетели в размер на 10 123.50 лв. Пресслужбата на съда припомня, че казусът се разглежда за втори път във фазата на съдебно заседание от Варненския апелативен съд.    През миналата година Върховният касационен съд отмени решение на Апелативен съд – Варна по делото на Красимир К. и го върна за ново разглеждане като даде указания на съда да положи допълнителни усилия и да отговори на въпроси, поставени от защитата. В хода на всичките съдебни инстанции по това дело бяха назначени и изслушани Комплексната съдебно – медицинска, трасологическа и автотехническа експертиза,Тройната автотехническа експертиза, Петорната автотехническа експертиза и Комплексна автотехническа експертиза.    При новото разглеждане на казуса, в няколко съдебни заседания съставът на Варненския апелативен съд назначи, изслуша и прие криминалистически и комплексна деветчленна арбитражна експертиза. Съставът на апелативния съд посочва в своето решение, че са били използвани всички процесуални способи за изследване на въпроси, от значение за правилното решаване на делото.    Арбитражната експертиза е допълнила доказателствения материал с нови следи, видими в снимките, направени при огледа на катастрофата през август 2012 година. Вещите лица – трасолози са фиксирали следи, видни на снимковия материал от местопроизшествието, като са обвързали всяка една следа с установения механизъм на ПТП.    По делото е установено, че след ПТП подсъдимият е направил всичко възможно да окаже помощ на пострадалите си близки – на тъща си Величка Г., както и на дъщеря му, попаднала между седалките. Подсъдимият е сигнализирал за произшествието на свои близки и започнал да търси частни линейки за пострадалите си роднини. Същият обаче не е предприел действия, за да установи къде се намира другият автомобил и дали има в него пострадали лица, както и да окаже някаква помощ. Решението Варненския апелативен съд подлежи на касационна проверка пред ВКС.  ", "date": "2019.08.02", "title": "Апелативен съд-Варна намали присъдата на Красимир Катев за причиняване на смърт при катастрофа"}
{"url": "http://epicenter.bg/article/Spipaha-banda-rumantsi--prodavali-falshivi-zlatni-nakiti-s-izmama-i-zaplahi-/189630/3/0", "text": "Столични полицаи задържаха група чужденци, продавали неистински златни накити по измамен начин, а в някои от случаите използвали за заплаха и оръжие.  От СДВР призовават потърпевши от подобен род посегателства, които не са потърсили съдействие в полицията, да подадат сигнал в най- близкото поделение на МВР.    В резултат на проведена полицейска операция за установяване и задържане на чужди граждани, предлагали неистински златни накити в района на главни пътни артерии в и около столицата, на 31 юли служители на СДВР задържаха трима мъже, румънски раждани, съпричастни към подобни престъпления.    В хода на разследването е установено, че тримата използвали заучена схема, а именно: Спирали с лек автомобил с чуждестранна регистрация, имитирайки авария, с отворен преден капак, в крайното платно или в аварийната лента и махали с ръце към преминаващите покрай тях коли.    Когато някой водач отбиел, за да им се притече на помощ, те на чужд език обяснявали, че са закъсали с автомобила и се нуждаят от пари. В замяна предлагали фалшиви златни накити, а когато някой откажел, прибягвали и до заплахи с оръжие.    Тримата са задържани с полицейски мерки до 24 часа.    След доклад на събраните материали в Софийска районна прокуратура един от румънците е с повдигнато обвинение за престъпление по чл. 198 от НК. Наложена му е мярка за неотклонение „задържане под стража“ за срок до 72 часа.    Работа по документиране на цялостната им престъпна дейност продължава.    От СДВР призовават: Ако има потърпевши от подобен род посегателства, които не са потърсили съдействие в полицията, да подадат сигнал в най- близкото поделение на МВР.  ", "date": "2019.08.02", "title": "Спипаха банда румънци, продавали фалшиви златни накити с измама и заплахи "}
{"url": "http://epicenter.bg/article/Omalovazhavaneto-na-pravnata-podgotovka-v-Akademiyata-na-MVR-e-spekulativno-i-tendentsiozno-/189631/3/0", "text": "Основната задача на Академията на МВР е професионалната подготовка на служители за нуждите на МВР. Висшето учебно заведение винаги е поддържало високо ниво на качеството на обучението, за което свидетелства фактът, че седем години подред е на първо място в рейтинговата система на висшите училища у нас в професионално направление „Национална сигурност“.    Това се казва в съобщение на ръководството на висшето училище, публикувано на сайта на МВР.    То е във връзка с публикации, свързани с професионалната подготовка, предоставяна от академията, които хвърлиха съмнения. Атаки към академията се появиха от критици на номинирания за главен прокурор Иван Гешев, който е завършил право там.    \"Във времето, когато в Академията на МВР се е придобивала гражданска специалност „Право“ и квалификация „Юрист“, обучението не е отстъпвало по никакъв начин на високите образователни стандарти, традиционно поддържани в институцията. Изучаването на тази специалност е регламентирано с Указ № 2415 от 1987 г. на Държавния съвет на НРБ, като последният випуск с гражданска специалност „Право“ е завършил през 1995 г. Според чл. 4 от Указа курсантите са изучавали в пълен обем всички дисциплини, преподавани в Юридическия факултет на Софийския университет „Св. Климент Охридски“.    Учебните планове по специалността са били съгласувани и утвърдени от Единния център по науките за държавата и правото. Учебните занятия по специалността са водени от едни от най-изтъкнатите представители на Академичната общност и юридическата мисъл в България. За придобиване на юридическа правоспособност курсантите са преминавали необходимия стаж съгласно програмата на Министерството на правосъдието за завършилите Юридическия факултет на Софийския университет „Св. Климент Охридски“, се казва още в съобщението.    От ръководството на заведението казват още: \"Омаловажаването на правната подготовка в Академията на МВР е спекулативно и тенденциозно\".", "date": "2019.08.02", "title": "Омаловажаването на правната подготовка в Академията на МВР е спекулативно и тенденциозно "}
{"url": "http://epicenter.bg/article/SDVR--Mazh-se-samoubi-na-benzinostantsiya-v-Sofiya/189636/3/0", "text": "Мъж се е самоубил на бензиностанция в София, съобщиха  от СДВР. Според информацията става дума за човек на 49 години, който е сложил край на живота си с пистолет. Оръжието е било намерено в автомобил до тялото на покойния. Сигналът за трагедията е бил подаден тази сутрин около 9 часа. По първоначална информация мъжът се казва  Илиян Александров и се занимавал с търговия с течни горива.", "date": "2019.08.02", "title": "СДВР: Мъж се самоуби на бензиностанция в София"}
{"url": "http://epicenter.bg/article/Ivan-Geshev--Publichnoto-opovestyavane-na-dokazatelstva-sreshtu-neistini-shte-ima-i-zanapred/189648/3/0", "text": "Публичното оповестяване на факти и доказателства по разследвания на прокуратурата ще бъдат оповестявани и занапред, както в случая с хакерската атака на данните от НАП. Това заяви във Враца номинираният за главен прокурор Иван Гешев, предаде Нова телевизия.   Това ще се прави в случаите, когато защитата или някой друг говори неистини пред обществото, стана ясно от думите му.   С тази цел публично ще се предоставят доказателства, с които ще се оборват неверните твърдения.   Повод за коментара на сегашния зам.главен прокурор бе изпратеният доказателствен материал до медиите по разследването на \"ТАД Груп\" за пробива в системата данни на НАП, който съдържаше снимки и данни, както и записи на разговори, насочени към незаконни действия.   Според Гешев това действие на прокуратурата няма да попречи по никакъв начин на съдопроизводството, нито на разследването, защото само малка част от доказателствата са оповестени.   \"Тепърва ще се събират и още\", поясни магистратът.   Иван Гешев пристигна във Враца, за да оповести, че са задържани двамата извършители на жестокото убийство на 64-годишния Тодор от с. Згориград. Единият от престъпниците е врачанин. Наложена му е мярка за неотклонение, а другият по информация на NOVA е от Ихтиман, имал е влязла в сила присъда и в момента вече се намира в затвора.   Приоритет на прокуратурата занапред ще бъде битовата престъпност, защото правораздавателната система е в дълг към обществото, обеща още единственият кандидат за главен прокурор.", "date": "2019.08.02", "title": "Иван Гешев: Публичното  оповестяване на доказателства срещу неистини ще има и занапред"}
{"url": "http://epicenter.bg/article/Otlagat-puskaneto-na-tretiya-lach-na-metroto/189637/2/0", "text": "\r\n Пускането на първите спирки от третия лъч на метрото може да остане за догодина. Първоначално заложения срок през есента да бъде пуснато движението в отсечката между „Красно село“ и бул. „Владимир Вазов“ е под въпрос, заради изпитания, които трябва да направи фирмата-производител на новите влакове. \r\n \r\n \r\n „Строителството ще приключи през октомври, но „Сименс“ ще продължи с тестовете на влаковете и цялостната автоматика“, заяви шефът на „Метрополитен“ Стоян Братоев пред „Монитор“ и допълни, че заради това не може да се обвържат с категоричен срок за пускане на новите линии, но все пак очакванията са това да се случи до края на годината. \r\n   \r\n По новото трасе на подземната железница ще се движат нови влакове с намалено потребление на електроенергия, намалени нива на шум, както и с опция за движение без машинист. Водачите ще са с ограничени функции, но те ще бъдат обучени и за работа на ръчен режим. \r\n   \r\n Междувременно Братоев заедно със зам.-кмета по транспорт Дончо Барбалов инспектира ремонтните дейности в „Овча купел“. При проверката стана ясно, че ще бъде изграден нов буферен паркинг за 200 коли при строящата се в момента спирка на метрото в столичния квартал. Освен това в района ще бъде прокарана и нова улица. \r\n   \r\n Изграждането на улица „Централна“ започна на 1-ви август, а строителните дейности трябва да приключат до шест месеца. Общата дължина на отсечката е 1,2 км, от тях изцяло нови са 750 м от ул. „Антонин Колар“ до връзката на ул. „Промишлена“ с ул. „Иван Хаджийски“. Ще бъдат изградени настилки, тротоари от унипаваж и улично осветление. В „Овча купел“ трябва да бъде ремонтиран и бул. „Президент Линкълн“. \r\n   \r\n При откриването на третия лъч се очаква 500 хиляди пътници дневно да използват подземния превоз. Очакванията са от периферните точки на града до центъра да се стига за 16 минути. С новата метроотсечка пътният трафик ще бъде намален с 30%. Третата линия ще има връзки с над 55 автобусни и тролейбусни спирки. По пероните на новите спирки, ще има и стъклени прегради срещу инциденти с височина 1,5 м, които ще се отварят при пристигането на влака. \r\n", "date": "2019.08.02", "title": "Метрополитен София: Отлага се пускането на третия лъч на метрото"}
{"url": "http://epicenter.bg/article/Agentsiya--quot-Elektronno-upravlenie-quot--i-balgari-v-chuzhbina-shte-rabotyat-za-distantsionno-elektronno-glasuvane-/189639/2/0", "text": "Да се създаде работна група към проекта „Изграждане и внедряване на пилотна система за дистанционно електронно гласуване“, се разбраха председателят на Държавна агенция „Електронно управление“ Александър Темелков, омбудсманът Мая Манолова и българи, живеещи извън страната, членове на ИК „Гласувай без граници“.    До това решение се стигна днес на среща в агенцията, инициирана от омбудсмана, по искане на сънародниците ни, които потърсиха съдействието й за ускоряване въвеждането на дистанционното електронно гласуване.    От страна на ДАЕУ бяха представени реализираните до този момент дейности по проекта, промените в законодателството и основните предизвикателства за успешното му изпълнение. Представителите на българите, живеещи и работещи в чужбина, изразиха своите критики, свързани с невъзможността да упражняват правото си на глас чрез електронно дистанционно гласуване. Те акцентираха, че са очаквали до 31 декември 2018 г. да бъде разработена пилотната система за провеждането му, финансирана с европейски средства на стойност 1,5 млн. лв.    Мая Манолова отбеляза, че след промените в Изборния кодекс провеждането на дистанционно електронно гласуване вече не се обвързва с неколкократно отлаганата електронна идентификация в личните карти, каквото оправдание имаше, за да не се реализира.    Според нея, приетите текстове дават широка възможност за провеждане на заложените в Изборния кодекс експерименти, опирайки се на различни способи за идентифициране на избирателите, като електронен подпис или въз основа на данни, съхранявани в информационните фондове за българските лични документи в т.ч. съвременни методи чрез лицево разпознаване и др.    Членовете на ИК „Гласувай без граници“ и омбудсманът препоръчаха по-голяма ангажираност от страна на ЦИК по проекта за дистанционно електронно гласуване, по който ДАЕУ е бенефициент, и бързо одобряване на техническото задание, съобразено с промените в Изборния кодекс. Те изразиха готовност да бъдат активни участници в работната група, като предоставят експертна и консултантска помощ при неговото изпълнение. Целта е да се създаде работеща пилотна система за дистанционно електронно гласуване, която да се ползва с доверие от гражданите, да гарантира тайната и интегритета на вота, както и да отговаря на високите стандарти за киберсигурност.    Омбудсманът подчерта, че миналата седмица отново е напомнила на ЦИК, че по закон комисията има задължението до 31 юли 2019 г. да създаде постоянно действащо специализирано звено за техническо осигуряване и контрол на електронното гласуване, а до края на март 2020 г. да приеме пътна карта за произвеждането му.  ", "date": "2019.08.02", "title": "Агенция \"Електронно управление\" и българи в чужбина ще работят за дистанционно електронно гласуване "}
{"url": "http://epicenter.bg/article/Borisov-patuva-kam-protesta-sreshtu-umartvyavaneto-na-zdravi-praseta-v-Pazardzhik/189646/2/0", "text": "Премиерът Бойко Борисов и земеделският министър Десислава Танева пристигнаха в Пазарджик. Те пристигнаха в града за среща с протестиращите животновъди, която в момента се провежда в Община Пазарджик във връзка с предприетите мерки за ограничаване разпространението на африканската чума по свинете. Това съобщиха от правителствената информационна служба.   Днес на централния площад “Константин Величков” имаше протест на животновъди от региона.   Кметовете са категорични, че след 2август, когато е крайният срок, няма да допуснат в селата си екипите за принудително ликвидиране на прасетата, каза кметът на село Юнаците Стоян Кузев.   По-рано днес депутатите от БСП Драгомир Стойнев и Георги Гьоков предложиха правителството да изкупи на пазарни цени всички животни, заразени с африканската чума.   Припомняме, че през вчерашния ден министър Танева вече бе на среща с кметовете от община Пазарджик във връзка с доброволното избиване на прасета от така наречения “заден двор”.   Стопаните категорично отказаха да умъртвят животните, тъй като не е преминала ветеринарна проверка, която да установи зараза. Стопаните обясниха, че използват дезинфекционни средства преди да доближат своите животни. Според предписанията, преди да приберат месото в хладилника, стопаните трябва да го сварят. Отсрочка до неделя да заколят прасетата си имат и стопаните в Пловдивско.   От понеделник се очакват проверки по домовете на хората. Съпротива срещу умъртвяването на здрави домашни свине имаше и в Монтанско.   Група граждани се събраха пред сградата на областната администрация в града, за да изразят несъгласието си с това. Част от тях бяха поканени на заседанието на областната епизоотична комисия, продължило повече от два часа, за да зададат въпросите си относно мерките срещу разпространението на заразата.   По думите им, са се организирали спонтанно и не представляват партия или организация.   Междувременно стана ясно, че протест срещу умъртвяването на здрави домашни животни на същото място е заявен от представители на партия „Възраждане” Костадин Костадинов. Той ще се състои на 5 август от 10 ч. С още 30 дни удължиха бедственото положение в Добричко заради Африканската чума. От понеделник екипи ще започнат проверки по всички населени места дали домашните прасета, които се отглеждат в т.нар. „заден двор“ са унищожени доброволно.   В края на миналата седмица беше даден гратисен период до 5 август, в който стопаните могат да умъртвят прасетата и защото в областта няма огнище, месото да остане за консумация.   След този период обаче на стопани, които не са заклали животните си ще им бъде налагана санкция и ще се пристъпи към умъртвяване и загробване на установените прасета. Малко над 1000 са прасетата, които трябва да бъдат унищожени. Шефът на ОДБХ д-р Борислав Каменов каза за bTV, че половината от тях вече са заклани.     Очаквайте подробности", "date": "2019.08.02", "title": "Борисов пристигна в Пазарджик, за да потуши протеста срещу умъртвяването на здрави прасета"}
{"url": "http://epicenter.bg/article/Borisov-Svinevadite-shte-badat-kompensirani--i-az-imam-sartse--ne-ponasyam-tazhni-gledki-s-malki-prasentsa/189649/2/0", "text": "Важно е да се обединим, за да се измъкнем от ситуацията, заяви министър-председателят Бойко Борисов на срещата в Пазарджик във връзка с предприетите мерки за ограничаване разпространението на африканската чума по свинете (АЧС). Премиерът Борисов отбеляза, че се полагат огромни усилия и изрази признателност към кметовете и активните хора в тази област. Министър-председателят изтъкна, че към момента няма ваксина срещу африканската чума по свинете. Веднага ще закупим ваксина, щом има такава, подчерта премиерът Бойко Борисов, цитиран от Правителствената информационна служба.  Министър-председателят добави, че е постигната договореност срокът за умъртвяване на домашните прасета да бъде удължен в Пазарджик. Също така във всички 20-километрови санитарни зони около свинекомплексите хората ще бъдат компенсирани с по 300 лева на двор при доброволно усвояване на собственото поголовие, за да бъде направена необходимата дезинфекция. Насила никой няма да накараме, подчерта министър-председателят и акцентира върху опасността от разпространение на АЧС и огромната популация на диви прасета.    “На никой не му е приятно. Това е все едно да протестираме срещу рак. Две години успявахме да я овладеем, но сега не. Всички тези хора, 30 години всички институти не могат да намерят ваксина”, каза Борисов. С него бе и министърът на земеделието Десислава Танева. \"Аз също не понасям тъжни гледки. И това, което медиите показват, тъжни гледки с малки прасенца и аз имам сърце. И аз искам да си колите прасетата по Коледа. От 25 години и аз гледам прасе. Полагаме огромни усилия да действаме така, както казва науката. Разбрахме се, че срокът се удължава с една седмица\", каза още Бойко Борисов.    \"Като излязат и кажат: \"Убиват здрави животни\". Те са здрави днес. Имаме огромна популация на диви прасета. И намаляването на популацията не знам как ще стане това. Искате 31 декември, оставям ви 31 декември. Всички тези хора с 20 000 работници, ще бъдат компенсирани 75% от Брюксел, другото от данъкоплатците, подчерта премиерът. Разбрахме се, че срокът се удължава с една седмица\", каза още Бойко Борисов.   По-рано днес жители на 30 пазарджишки села изразиха недоволството си от превантивните мерки срещу африканската чума. Протестът не беше отменен, въпреки отсрочката от седмица, която земеделският министър Десислава Танева даде на стопаните на домашни прасета, да заколят животните си.    Бойко Борисов посочи, че държавата е успяла успешно да се справя с африканската чума през последните две години, но по думите му, румънски туристи са внесли заразата чрез храна.    „Преди години, като ми казаха за тази болест, а аз им казах „Добре, да заградим”. И заградихме. Колко много свинско продадохме от тогава досега. С румънските туристи дойде, аз съм убеден. 75 000 румънски туристи преминават границата, замогнаха се хората, не можем да ги спрем. Те ядат, хвърлят”, заяви Борисов.   По думите му щамът на заболяването е известен от 30 години, но няма имунизация срещу него.    „В Китай са изтребени 200 милиона прасета заради тази болест. Чума, по-страшна дума от чума, няма. Това е все едно да протестираме срещу рака. Не го искаме да има рак, но го има и ни мори. Това е и срещу чумата, две години успявахме да овладеем, но завладя от Белгия до Виетнам, 16 000 км се пренася“, коментира Борисов.    \"За това събрахме кметовете и мисля, че за усвояването на месото на прасетата в така наречения заден двор в област Пазарджик, срокът се удължава с една седмица“, коментира премиерът.    Той допълни, че ще бъдат отпуснати по 300 лева на двор за дезинфекция, почистване, за да може след това отново да се отглеждат малки прасета. Тези средства са за личните стопанства, които попадат в 20-километровата санитарна зона.    „Освен това бизнесът се задължава да осигури малки прасенца, за да може догодина отново да се отглеждат в тези стопанства“, обясни Борисов. ", "date": "2019.08.02", "title": "Борисов: Хората ще бъдат компенсирани, и аз имам сърце, не понасям тъжни гледки с малки прасенца"}
{"url": "http://epicenter.bg/article/Premierat--Nyakoy-umishleno-iska-da-svalya-pravitelstvoto-/189650/2/0", "text": "Някой умишлено иска да сваля правителството. Това заяви премиерът Бойко Борисов в Пазарджик, в отговор на въпрос за изтеклите данни от прокуратурата след кибератаката срещу НАП, предаде \"Фокус\". Заедно с министъра на земеделието Десислава Танева той се срещна с кметове и животновъди от областта по темата за мерките срещу африканската чума по свинете.    „Понеже във всички сфери се развиваме добре, вие питате как действа прокуратурата. Тя е независима власт и аз нямам общо с нея. Г-жа Нинова каза, че аз съм виновен, че не съм издигнал втори кандидат за прокурор. Що за глупост? Представете си, че чрез министъра на правосъдието бях издигнал втори такъв кандидат. Какво хипотетично би станало, ако бях посочил Емил Радев? Ако го изберат, изведнъж на другия ден се оказва, че депутат от ГЕРБ е главен прокурор на републиката“, коментира Борисов.    „За това прокурорите избират прокурори, съдиите – съдии, аз можех да се намеся само чрез министъра на правосъдието, който да предложи на ВСС. Считам, че това трябва да отпадне, защото не трябва никоя партия и правителство да се месят в независимата съдебна власт. Какво е това политически партии да си предлагат прокурори, аз не предлагам никой“, допълни Борисов.  ", "date": "2019.08.02", "title": "Премиерът: Някой умишлено иска да сваля правителството "}
