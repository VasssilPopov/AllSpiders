{"url": "http://epicenter.bg/article/Borisov-v-Hertsliya--Neobhodimo-e-da-obedinim-usiliyata-si-v-borbata-sreshtu-terorizma/162813/2/0", "text": "\"Войната с тероризма трябва да се води за умовете на хората. Хиляди години продължава  битката между религииге, водата и олиото не могат да се смесят.  По тези земи живеят хора с различни религии.  Необходимо е да обединим усилията си в областта на противодействието и пропагандирането на тероризма. България като страна-членка на НАТО и ЕС и като външна граница на Съюза, полага неимоверни усилия да противодейства на разпространението на радикални идеи“.   Това заяви министър-председателят Бойко Борисов по време на 18-тата годишна Световна конференция на Международния институт по контратероризъм в гр. Херцлия Питуах.   В началото на изказването си Борисов благодари за топлото посрещане, което му устройват винаги, коГато дойде в Израел. Той започна да чете предварително подготвено слово, каквито са изискванията на форума, но в един момент се отказа от скучно написания му текст и продължи да говори в обичайния му свободен стил, спирайки се подробно на усилията на България в антитероризма.   Премиерът подчерта, че не само специални, но и успешни се оказват мерките на страната ни за спиране на придвижването на членове на терористични организации към Европа.   Българският министър-председател обяви,  че по времето на българското председателство на Съвета на ЕС са набелязани конкретни практически мерки за противодействие на чуждестранните бойци. „В контекста на географското положение и европейската перспектива на страните от Западните Балкани, мерките ще имат положително влияние и върху страните от региона“, разказа Борисов.   Той специално обърна внимание на понятието граница  и заплахите за сигурността на Балканите.   Борисов припомни, че докладът на експертната група към Европейската комисия по радикализация, публикуван на 18 май 2018 г., предвижда мерки за подобряване на сътрудничеството между различните институции, както и бърз и ефективен обмен на информация. „Подобряването на цялостното ниво на сигурност в Европейския съюз ще рефлектира положително и върху съседните райони като Западните Балкани и Близкия Изток“, каза още по време на форума министър-председателят.   Премиерът посочи, че българското европредседателство придаде особена важност на задълбочаването на регионалното сътрудничество и припомни, че всички държави-членки се обявиха категорично за засилване на партньорството със страните от Западните Балкани, определени като стратегически партньор в областта на сигурността.   „Ако ние успеем да овладеем опасностите и да реагираме по един резултатен начин, ние ще ограничим достъпа на терористи до ЕС, а това ще се отрази и в по-широк геополитически план“, допълни още премиерът Борисов. В речта си по време на конференцията в Херцлия Питуах българският министър-председател заяви, че службите за разузнаване и сигурност на България и Държавата Израел са постигнали изключителен синхрон в сътрудничеството помежду си . „Нещо повече, според оценките на ръководителите на българските служби, професионалните контакти с техните израелски колеги са на стратегическо ниво“, посочи премиерът Борисов.   Толкова много приятели имам в Израел, с които сме работили по различни операции, заяви Борисов. Пред участниците в Международната конференция Бойко Борисов специално се спря на атентата в Сарафово и припомни, че израелският и българският народ заедно преживяха тази трагедия през лятото на 2012 г. „Атентатът се осъществи на българска територия, но срещу израелски граждани и показа, че терористичната заплаха не признава държавността и границите между тях. Това трагично събитие доведе до извеждане на преден план необходимостта от допълнително укрепване на капацитета и координацията между институциите и от засилване на взаимодействието с всички международни партньори и особено с Израел“, каза още българският министър-председател.   Бойко Борисов допълни, че всяка страна е длъжна да следи обществените процеси, за да знае как най-точно и навреме да противодейства на всеки опит за навлизане на деструктивни фактори и идеи. Воймата за умовете на хората не е спечелена. Всеки има своя Бог, но не е оправдано да взривяваш, да убиваш, каза още Борисов. Той говори за историята на Балканите, наситена с много мъка, кръв, насилие и варварства и подчерта колко много усилия се полагат у нас за етническата толерантност. Поне още 100 години раните в Косово няма да заздравеят, заяви Борисов. Трябва да убедим света, че няма по-добро нещо от мира и затова битката за умовете е най-важната. Трябва да живеем толерантно, ксенофобията се пренесе с мигрантската вълна, цели правителства в Европа падат, цели партии изчезват, заради това. Ние вършим огромна работа по опазването на границата, ние сме най-добрите, доказали сме се като една от най-добрите служби в борбата с тероризма, заяви премиерът.", "date": "2018.09.04", "title": "Борисов в Херцлия: Битката е за умовете! Ние сме едни от най-добрите в борбата срещу тероризма!"}
{"url": "http://epicenter.bg/article/Lyatoto-si-tragva-za-nyakolko-dni/162746/2/0", "text": "От днес лятото си отива за няколко дни. През деня ще е топло с температури до 30-32 градуса. В рамките на денонощието над страната от запад на изток преминава хладен въздух, който вече даде заявка за повече облачност и превалявания. През целия ден има условия за слаби валежи в Северозападна България. След обяд са възможни и по-интензивни в централната част на страната. Има опасност и от градушки. По линията Троян-Карлово в Стара планина прогнозните количества са около и над 15 литра на квадратен метър.   Времето по Черноморието   По Черноморието тази хладна вълна днес няма да се усети. Ще е слънчево и горещо през целия ден. Облачността през деня ще е разкъсана и ще се уплътни чак вечерта. Температурите – 28-30 градуса. Морето ще е спокойно през целия ден и утре до обяд с височина на вълната до половин метър максимум.   Времето в планините   В планините след обяд ще се развива купесто-дъждовна облачност с краткотрайни валежи от дъжд с гръмотевици. По-голяма вероятност за валежи има в планинските масиви на западна и централна Стара планина. Максимална температура на височина 1200 метра - около 21 градуса, в по-високите части – около 14 градуса.   Времето до края на седмицата   Следващите няколко дни ще са динамични с краткотрайни превалявания в следобедните часове почти в цялата страна. Сутрините ще са с температури около 16 градуса, а през деня – до 27. В четвъртък и петък вероятността за валежи ще става по-малка. Почивните дни обаче няма да са като миналата седмица, а с краткотрайни превалявания.   Опасност от наводнения   Заради валежите тези дни има опасност от поройни наводнения. Във вторник след обяд рискът е за реките Стара, Крива и Костенецка. А в сряда поройни наводнения са възможни по поречията на реките Банска и Харманлийска от водосбора на Марица, и Пиринска Бистрица.   Времето по пътищата   Ако ще пътувате днес, бъдете внимателни в планинските райони на Централна България, където валежите след обяд ще са по-значителни. Отново след обяд ще е мокро и хлъзгаво по цялата автомагистрала „Тракия“ и западния участък на „Хемус“. Интензивни валежи са възможни и в Родопите в района на Смолян.   На този ден   На този ден най-студено е било в София (4,1 градуса) през 1975 година, а най-топло - в Плевен (35,4 градуса) през 1923 година.      ", "date": "2018.09.04", "title": "Лятото си тръгва за няколко дни"}
{"url": "http://epicenter.bg/article/Slavcho-Velkov--Shte-vidim-kolko-mozhe-BSP--kogato-doyde-vremeto/162747/2/0", "text": "\"Определено може да се каже, че сме свидетели на поредния път на изпускане на пара на управляващите, но рано или късно котелът ще гръмне.“ Така депутатът от \"БСП за България\" Славчо Велков коментира актуалната политическа обстановка. Той бе гост в предаването \"Тази сутрин\" по БТВ.   ГЕРБ са в средата на пътя към края си, смята той и поясни: „Преди бяха производители на много гейтове, след това последваха убийства, бягство от затворите, нарушения в киберсигурността ни, след това дойдоха фалити, а сега сме свидетели и на кървави трагедии“. „Оставките на министри няма да решат въпросите“, каза Велков и добави, че не е той този, който трябва да отговаря защо институциите не си гледат работата. „Съветът на партиите в правителството снощи показа, че те трябва да останат във властта на всяка цена“, добави депутатът. „Често чуваме приказките за алтернативата, но като дойде времето ще видим може ли БСП, не може ли“, заяви още Славчо Велков.      ", "date": "2018.09.04", "title": "Славчо Велков: Ще видим колко може БСП, когато дойде времето"}
{"url": "http://epicenter.bg/article/Tsvetan-Tsvetanov--Uverenostta--che-sme-tsenni-i-podkrepyani-trevozhi-politicheskite-ni-oponenti/162781/2/48", "text": "Увереността, че сме ценени и уважавани тревожи политическите си опоненти. ГЕРБ са наясно, че колкото по-дълго управляват, толкова повече отговорности поемат.  Това заяви в словото си за новата парламентарна сесия лидерът на ПГ на ГЕРБ Цветан Цветанов.  От трибуната на парламента той на няколко пъти отбеляза значението на българското председателство на Съвета на ЕС. И не пропусна да нападне опозицията. На опозицията трудно й е трудно да формулира обнонационални ценности, подчерта вторият човек в ГЕРБ. Искат да убият ускорението, което набрахме по време на председателството, заяви председателят на ПГ на ГЕРБ.     След всички тези квалификации, Цветанов каза, че в ГЕРБ се стремят законите да бъдат проемани с консенсус и не смятат, че се обезличават от това, че приемат подкрепа и от други политически сили. Знаем, че сме неудобна коалиция за опонентите си, защото съумяваме да дадем отпор на безотговорния популизъм, подчерта в словото си Цветан Цветанов. „Есенната парламентарна сесия се открива при подчертано добра ситуираност на страната ни на европейската политическа сцена и при наличието на благоприятни предпоставки за сътрудничество между страните от региона на Западните Балкани. Успешното ни Председателство на Съвета на ЕС едва ли остави съмнение у някого, че България все по-добре се справя с това да заявява и отстоява интересите си, да организира и посредничи в ключово важни за ЕС инициативи и събития. Хората видяха от непосредствена близост, че Европа се интересува от нас, наблюдава ни, чува ни и ни оценява.  Увереността ни, че сме ценени и подкрепяни, тревожи политическите ни опоненти, които не се поколебаха да противопоставят европейските на вътрешните ни проблеми. Правят се внушения, че успехите на председателството по никакъв начин не помагат на страната ни“, каза в началото на словото си Цветан Цветанов. Според него обаче и най-големите критици на управлението „няма как да не съзнават, че постигнатото днес е било желание за българските управници десетилетия назад“.  „И докато отношенията ни с Македония достигат нови хоризонти, лявата опозиция „произвежда” единствено подозрения и съмнения. Не стихват напъните отляво да се лансират новини и събития в ущърб на управляващите, при което политическият тон на говорене отдавна е преминал границите на приличието. Отправят се критики и към коалиционния формат на управлението ни. Патосът тук идва от потребността на опозицията да формулира и отстоява общонационални каузи, което все по-трудно й се отдава. Знаем, че сме неудобна коалиция за опонентите си, защото съумяваме да дадем отпор на безотговорния популизъм“, продължи Цветанов. „Желаещите да ни сменят във властта видимо нервничат и стават все по-безпардонни, което плаши и отблъсква хората. Те се стремят да убият ускорението, което набрахме по време на председателството. Колкото по-яростни и крайни са опонентите ни, толкова по-трудно те намират път към хората. При откриването на тази парламентарна сесия за пореден път заявяваме волята си да следваме законодателните приоритети на управленската програма на ГЕРБ и Обединени патриоти за пълния й четиригодишен мандат. Наясно сме, че колкото по-дълго управляваме, толкова повече отговорности поемаме. Но също така знаем, че именно заради постоянството ни да изпълняваме обещаното и да приемаме нови предизвикателства, продължаваме да получаваме обществено доверие и подкрепа. Това ще проличи отново на предстоящите догодина избори за Европейски парламент и за местни органи на властта“, продължи да чете декларацията от името на ПГ на ГЕРБ Цветан Цветанов.  След това премина към законодателните приоритети на управленската коалиция.  „Какви са законодателните ни приоритети за предстоящата сесия на парламента? ПГ на ГЕРБ е убедена, че законотворческият процес не трябва да бъде „заложник” на произволни политически тълкувания и оценки. Защото много остро стои въпросът за общественото доверие към работата ни. Вярваме, че трудът ни ще бъде оценен по достойнство тогава, когато приемаме закони с впечатляващи мнозинства и когато търсим обществен консенсус по тях. Не се притесняваме, че ще се обезличим, ако постигаме съгласие с колегите си от опозицията по важни за България решения. Убедени сме, че силните партии стават още по-силни когато работят в среда на политическа коректност“, подчерта Цветанов. Законодателната програма на ГЕРБ за реформата на съдебната система ще следва плана към Актуализираната стратегия и препоръките в докладите по Механизма за сътрудничество и оценка на ЕК. „В тази връзка благоприятно обстоятелство са вече направените изменения в трите основни процесуални кодекса - НПК, ГПК и АПК. Стремим се да развием електронното правосъдие, електронното съобщаване и призоваване; да утвърдим съдийското самоуправление, включително чрез публичност, прозрачност и конкурси в съдебната система; да прилагаме актуализирана съдебна карта, която да преодолее регионалните диспропорции в разпределението на делата и неравномерната натовареност на съдиите“, изреди Цветанов. Според него измененията в НК и в Закона за борба с домашното насилие ще надградят режима на борба с домашното насилие и защитата на личните права на жените и децата.  „По отношение на бюджета и финансите предлагаме годишни промени в данъчното законодателство. В Закона за корпоративното подоходно облагане се въвежда европейска директива, свързана с две мерки - ограничаване приспадането на лихви и въвеждане на режим за контролирани чуждестранни дружества. Чрез поправките в Закона за данъците върху доходите на физическите лица намалява административната тежест и се усъвършенстват данъчните облекчения за деца, за деца с увреждания и за млади семейства. Всички декларации и справки ще се подават само по електронен път. В Данъчно осигурителния процесуален кодекс се подобрява фискалният контрол върху движението на стоки с висок фискален риск чрез въвеждане на уникален идентификационен номер за данни свързани с превоза на стоките“, продължи председателят на ПГ на ГЕРБ. Цветанов дебело подчерта, че ГЕРБ гледа на държавния бюджет като на основен фактор за стабилността в страната. Затова отговорно ще бъде обсъден и проектът на Закон за държавния бюджет на Република България за 2019 г. и Актуализирана средносрочна бюджетна прогноза за периода 2019-2021 г. като мотиви към него. „Параметрите на бюджетната рамка ще бъдат съобразени с фискалните правила по Закона за публичните финанси. Запазват се определените в средносрочната бюджетна прогноза цели за продължаване на фискалната консолидация - 0,5 на сто от БВП за 2019 г., достигане до балансирана бюджетна позиция през 2020 г. и запазването й през 2021 г.  „Безспорно финансирането е от първостепенна важност за сектор здравеопазване, затова ще приемем работещ бюджет на НЗОК. След нотификация от Европейската комисия, внасяме промени в Закона за лекарствените продукти в хуманната медицина, за да регулираме търговията с медикаменти и да ограничим дефицита на лекарства. Ще внесем проект за развитие на здравноосигурителния модел и ще настояваме за широк дебат“, мина към темата „здравеопазване“ Цветанов. А след това и към другите секторни политики.  Промените в Закона за енергетиката ще регламентират развитието на мрежа за зарядни станции за електромобили, изтъква Цветанов.  Той бе категоричен и, че ГЕРБ ще продължи да подкрепя развитието на капиталовия пазар.  И мина към образованието.  Цветанов посочи, че ГЕРБ са за професионализъм, престиж и перспектива партията ще работи с помощта на различни политики и в областта на образованието. „Предвиждаме инвестиции в учителите, водени от разбирането, че новият финансов ресурс за повишаване на заплатите им е път към издигане на техния социален и професионален статус“, каза още той.  „В сферата на труда и социалната политика предлагаме проект на Закон за предприятията на социалната и солидарна икономика, който е част от Управленската програма на кабинета и е внесен в парламента през август 2018 г.. От 1 януари 2019 г. се въвежда нов вид месечна помощ за деца без право на наследствена пенсия от починал родител. Тя ще се дава на другия родител или на настойника до навършване на 18-годишна възраст на детето, а ако то учи – до завършване на средното му образование, но не повече от 20-годишна възраст“, каза още той.  По думите му проектът на Закон за хората с увреждания ще бъде внесен в парламента през октомври 2018 г. „Чрез изцяло нова нормативна уредба ще се предвидят механизми за гарантиране на правата на хората с увреждания.. Ще се създават условия и стимули хората с увреждания да се включват в пазара на труда, да получават средства от трудова дейност и да се интегрират в обществото“, каза Цветанов. Той уточни, че Законът за социалните услуги ще бъде внесен в парламента до края на 2018 г. и ще урежда въпроси по предоставянето, ползването, финансирането, качеството, контрола и мониторинга на социалните услуги.  „В сферата на регионалното развитие предлагаме промени в Закона за устройство на територията с които облекчаваме административната тежест за гражданите. Промените в Закона за пътищата се отнасят до изграждане на електронна система за събиране на таксите от платена пътна мрежа на база изминато разстояние за превозни средства с обща технически допустима максимална маса. След промените в закона очакваните годишни приходи ще бъдат между 500 млн. и 1 млрд. лв. Това ще осигури качествена и бърза поддръжка на Републиканската пътна мрежа, както и средства за изграждане на нови приоритетни отсечки - автомагистрали и високоскоростни пътища“, каза още Цветанов.  ", "date": "2018.09.04", "title": "Цветан Цветанов: Увереността, че сме ценени и подкрепяни тревожи политическите ни опоненти"}
{"url": "http://epicenter.bg/article/Korneliya-Ninova--V-sledvashtite-dni-shte-sme-svideteli-na-bitkata-Borisov---Tsvetanov/162783/2/48", "text": "  Това бяха основните послание в изключително емоционалното слово, което лидерът на БСП Корнелия Нинова произнесе от парламентарната трибуна. А решението само 20 депутати социалисти да останат в парламента, било взето от цялата червена група.     Нашето обръщение към народа е да променим модела през последните 30 години, заяви в изказването си за началото на новата сесия на Народното събрание лидерът на БСП. Корнелия Нинова припомни основните акценти от червената \"Визия за България\".  .   развълнувано заяви Нинова. И продължи: „Имаме нужда от идеи и се обръщаме към вас, за да ги предложим. Не промени в този или онзи закон, а идеи за промяна на системата за 29-годишно управление на държавата. Можем ли да организираме национална енергия. Това е нашето обръщение към вас, народе. И конкретно предлагаме разговор дали можем да променим системата.“  В началото на словото си Нинова направи преглед на ситуацията в страната. Изтъкна, че само напоследък са се случили две събития и една трагедия - сривът на Търговския регистър, фалита на \"Олимпик\", който остави 200 000 души без застраховка \"гражданска отговорност\", катастрофата край Своге, при която загинаха 17 души. Те казват всичко, бе нейният извод.  Това създаде напрежение и на фона на тази информация дойде новината, че чуждестранните инвестиции са се сринали десет пъти, продължи Нинова.  Започваме сесията със сериозно обществено напрежение, с криза в правителството и нестабилност в управляващото мнозинство, подчерта лидерът на БСП. „Цените тръгват нагоре, а от 1 октомври очакваме увеличение на цената на газа“, добави Нинова.          Думите й бяха посрещнати с шумно недоволство откъм банките на депутатите от управляващата партия.     Нинова не се стресна и обрисува следната картина - нестабилност при управляващите, несигурност в страната.     „Корупцията и кражбите – връзката на властта с бизнеса доведоха до физическа смърт, държавните институции са блокирани, държавата абдикира от своите задължения. Най-лошото е реакцията на управлението. Управляващите реагираха като се хванаха за гушите, но не за спор за патриотизма, а в спор за постове е пари“, заяви Нинова. Лидерът на БСП обърна внимание, че подадените по искане на премиера Бойко Борисов оставки от тримата министри Николай Нанков, Ивайло Московски и Валентин Радев се оспорват от Цветанов. По думите й това говори за несигурност в страната.  .  Тя припомни, че медиите са нарекли преговорите в управляващата коалиция цирк. Според нея това не е цирк, а разпад на държавността и агония на народа. По думите й винаги има алтернатива.  “, обясни лидерът на БСП.   ", "date": "2018.09.04", "title": "Корнелия Нинова: 20 депутати от БСП остават тук, другите отиваме при хората. Искаме нова България!"}
{"url": "http://epicenter.bg/article/Karadaya--GERB-ima-posledniya-shans-da-poeme-politicheskata-otgovornost-za-provala-na-svoyata-politika-/162789/2/0", "text": "ГЕРБ има последния шанс да поеме политическата отговорност за провала на своята политика и да предложи адекватни решения. Това каза от трибуната на Народното събрание председателят на ПГ на ДПС Мустафа Карадайъ, който прочете декларация от името на парламентарната група за посланията и приоритетите през новия политически сезон, предаде репортер на Агенция „Фокус“. „Смяна на министрите – какво от това? Промяна на формулата – какво от това? Предсрочни избори – и какво от това? По-важният въпрос за нас от ДПС е какво да се прави след това. Как и по какъв начин да се възстановим демократичните механизми на управление и как да се изгради отново авторитетът на държавността. Как да се възстанови нормалността? Как да започнем отново диалога с гражданите? Това са проблемите – за реанимиране на държавността, което е основна тема на настоящия парламентарен сезон“, каза още Карадайъ. Той посочи, че общата цел е да се спаси държавността. „Целта е да работим твърдо за правата и свободите на гражданите. Нужна е ясна програма за нов тип управление. Ред е на експертите и на обединителните идеи. Предупрежденията ми от първия ден са върху основния политически субект и тяхната отговорност за управлението на страната и грижа за гражданите. При тази остра криза на държавността от ДПС заявяваме, че е важно възстановяването на дискурса във всичките му видове, утвърждаване на експертността във взимането на политически решения, диалогът между партиите. ГЕРБ има последния шанс да поеме политическата отговорност за провала на своята политика и да предложи адекватни решения -днес, защото утре ще е късно. Формулата на властта е грешна и ако не се промени, нищо няма да се промени“, каза още Карадайъ.  ", "date": "2018.09.04", "title": "Карадайъ: ГЕРБ има последния шанс да поеме политическата отговорност за провала на своята политика!"}
{"url": "http://epicenter.bg/article/Borisov-pristigna-v-Izrael-za-godishnata-konferentsiya-na-Mezhdunarodniya-institut-po-kontraterorizam-/162790/2/0", "text": "Премиерът Бойко Борисов пристигна в Израел. Той кацна в Тел Авив, където ще участва в годишната конференция на Международния институт по контратероризъм.  В рамките на конференцията министър-председателят ще направи изказване.  Работното посещение на премиера продължава и утре, когато ще се срещне с израелския си колега Бенямин Нетаняху. Последната среща между двамата беше на 13 юни.  Предстои и на тържествена церемония в парк „Чарлз Клор“ в Тел Авив да бъде открит паметник-символ на повдига на българите за спасяването на евреите през Втората световна война.  Идеята за два идентични паметника, които да се поставят в София и в Тел Авив, се зароди през 2013 година, забавянето с 5 години обаче повреди първоначално направения монумент. Това наложи през март тази година кабинетът да отпусне 36 хил. лева за нова отливка на паметника.  Премиерът посещава Израел за втори път в годината, в която отбелязваме 75-ата годишнина от спасяването на българските евреи.  ", "date": "2018.09.04", "title": "Борисов пристигна в Израел за годишната конференция на Международния институт по контратероризъм "}
{"url": "http://epicenter.bg/article/Patriotite-bez-deklaratsiya--no-imali-prioriteti-/162792/2/48", "text": "Имаме приоритети за новия политически сезон, ще ги кажем като му дойде времето. Това каза зам.-председателят на ПГ на „Обединени патриоти“ и зам.-председател на НФСБ Валентин Касабов пред журналисти във връзка с липсата на декларация за началото на политическия сезон, предаде репортер на Агенция „Фокус“.  Попитан дали ще има нов председател на ПГ на „Обединени патриоти“, Валентин Касабов заяви, че няма да има такъв, защото председател е Волен Сидеров.  Самият Сидеров не бе в пленарна зала за откриването на новата сесия.  ", "date": "2018.09.04", "title": "Патриотите без декларация в парламента, но имали приоритети "}
{"url": "http://epicenter.bg/article/Apelativniyat-sad-otmeni-domashniya-arest-na-shofyora-ot-katastrofata-kray-Svoge-/162765/3/0", "text": "Апелативният съд отмени домашния арест на шофьора от автобусната катастрофа край Своге, предаде бТВ.  Определена му е парична гаранция от 2000 лв.  Информацията беше потвърдена от адвоката на Григор Григоров.  Преди 5 дни Софийският окръжен съд реши да остави шофьора под домашен арест, като основният мотив беше здравословното му състояние.  Той е обвинен в причиняване на смърт по непредпазливост на 17 души и нанасяне на телесни повреди на 21 души.  ", "date": "2018.09.04", "title": "Апелативният съд отмени домашния арест на шофьора от катастрофата край Своге "}
{"url": "http://epicenter.bg/article/Doyche-vele--Ot-Balgariya-veche-byagat-ne-samo-hora--byagat-i-pari-/162741/4/0", "text": "  През десетилетието на българското еврочленство обемът на преките задгранични инвестиции, които ежегодно се вливат в националната икономика, е спаднал почти десет пъти.   През 2017 година той възлиза на около 1,9 млрд. лева, което представлява по-малко от 2% от брутния вътрешен продукт на страната.   А за да има значим икономически растеж, този дял трябва да е поне пет пъти по-висок, показват изчисления на Българската стопанска камара (БСК). Засега подобни очаквания са напълно нереалистични, тъй като през първото полугодие на настоящата година обемът на задграничните капиталовложения се е свил двукратно в сравнение със същия период на миналата година, сочи нов анализ на БСК. Според същия анализ, паричните преводи към България, които извършват нейни граждани, пребиваващи трайно зад граница, вече са значително по-големи от обема на новите чуждестранни капиталовложения в страната. Задграничните капитали не само осигуряват нови работни места в българската икономика. Те са и много важен инструмент за подобряване на нейната макроикономическата рамка, за нарастване на износа и на производителността на труда и за внедряване на нови технологии и ноу-хау. Проф. Гарабед Минасян от БАН твърди, че няма нищо неочаквано в новината за осезаемо спадналата атрактивност на българската икономика като поле за нови задгранични инвестиции. „В годишния доклад на Института по икономика написах, че преди от България бягаха предимно хората. Но от поне две години стана съвсем очевидно, че от страната вече изтичат и солидни капиталови потоци“, казва проф. Минасян и добавя, че друг голям проблем е ясно очерталото се като тенденция нежелание на чуждестранните предприятия да се задържат в България. „Въпреки че задграничните капиталовложения в страната постигат относително приемлива доходност, задграничните фирми се въздържат от нови инвестиции“, констатира Минасян.   „България е в застой!“, алармира анкетно проучване на Германо-българската индустриално-търговска камара, което беше проведено сред германски предприемачи, установили се в страните от Централна и Югоизточна Европа. „Проблемът на германските инвеститори в България е свързан основно с острия недостиг на работна ръка и особено на обучени и квалифицирани кадри. А това засяга не само притока на нови капиталовложения, но и нагласите на предприемачите, които вече са инвестирали в българската икономика“, коментира шефът на камарата д-р Митко Василев. Този извод потвърждава и един от най-дълго пребиваващите в България германски инвеститори. Преди четвърт век производителят на луксозни облекла за най-реномираните търговски вериги в света Бертрам Ролман премества бизнеса си от Гърция в България. В Гоце Делчев той основава фирмата „Пирин Текс“, едно от най-големите и успешни шивашки предприятия в страната. Ето как германският производител обяснява нарастващите трудности пред бизнеса в страната: „Причината за липсата на кадри в България е, че други страни от Европейския съюз предлагат много по-добри условия за работа, в резултат от което младите хора бягат от родината си. Близо 1500 работници напуснаха моето предприятие през последните три години. Около 1200 от тях заминаха за Великобритания, където получават по 1300-1500 паунда като берачи във фермите. Принудихме се да намалим с една трета обема на произвежданата продукция - това са големи загуби за предприятието, защото напускат квалифицирани и добре обучени кадри. Ние плащаме едни от най-високите заплати в бранша - средно 900 лева - и не можем да предложим нови значителни увеличения на възнагражденията. Причината е силната конкуренция на турските производители на облекло, чиито цени падат, следвайки тежкия срив на местната лира. Заради този срив конкурентоспособността на турските предприятия се увеличи двойно“, обяснява Ролман. Той все пак е категоричен, че няма да напусне България. „Но и не съветвам който и да е предприемач сега да прави инвестиции в трудоемки производства в страната. Един от изходите от текущите неблагополучия в българската икономика е да се откриват филиали в съседните страни с по-добра конюнктура на трудовия пазар, за което и аз се замислям“, признава собственикът на „Пирин Текс“. Като пример той дава Сърбия, където, според него, конюнктурата за нови инвестиции в момента е отлична. „Преместване в по-близката Македония обаче е безсмислено, защото страната изпитва същите проблеми на трудовия си пазар, каквито виждаме в България“, отбелязва Ролман. Германският предприемач вижда и друг сериозен проблем: схемите за източване на социално-осигурителните системи на западноевропейски държави като Великобритания и Германия, в които участват немалък брой  българи и румънци. След като поработят няколко месеца или дори само няколко седмици в по-богатите страни от ЕС, част от тези хора отново остават без работа - по едни или други причини. „Много от българите се връщат в родината си и получават поне една година британски помощи за безработни в размер на 850 евро месечно. Този номер буквално срива търсенето и предлагането на регионалните трудови пазари. Такъв е случаят с Пиринския край, чието развитие наблюдавам отблизо“, твърди Ролман. В Гоце Делчев например има около 3100 безработни, които не желаят да работят, разказва предприемачът. „От десет души, които Агенцията по заетостта ми изпраща да приема за работа в моето предприятие, седмина направо ми заявяват, че не искат да работят, защото в противен случай щели да загубят получаваните от Великобритания или Германия социални помощи за безработица и плащанията за деца. Много от тях са роми. Но аз имам и добри ромски работнички“, казва Ролман и изброява още проблеми: „В страната има около 700 000 инвалиди, половината от които могат да работят, но имаме проблеми със службите за охрана на труда. Здравните служби пък издават много фалшиви болнични листове. В България плащаме ниски данъци, но това не ни помага в ситуация, в която не можем да печелим. Много фирми вече изпитват остър недостиг на работна ръка и са принудени да спират производствени мощности и да търпят загуби. При това положение 10-процентният плосък данък губи всякаква привлекателност и не съдейства за привличането на нови инвеститори или за задържането на тези, които са принудени да спират част от производствените си мощности заради липсата на персонал. Този данък има смисъл само ако си на печалба“, заключава Ролман.", "date": "2018.09.04", "title": "Дойче веле: От България вече бягат не само хора, бягат и пари!"}
{"url": "http://epicenter.bg/article/Kevork-Kevorkyan--Karakachanov-postavi-rekord-po-tsinizam/162743/11/33", "text": "Някои хора вече изобщо не схващат, какво говорят. Докато коалиционните карагьозчии разиграваха поредния водевил, Каракачанов изтърси една безподобно отровна фраза: „Не може при всеки случай, когато част от обществото поиска кръв, да жертваш министри!“ Запомнете тези думи.   От тях излиза, че оставките на трима министри са: по-важни от драмата на 17 семейства, потопени в кръв;  че те са жертва, а не 17-те мъртъвци. Пускат кръвта на Народа, а оплакват министрите. Какво сърце трябва да имаш, за да упрекнеш обществото в кръвожадност – когато то иска справедливост и сигурност, нищо повече.  Някои хора обаче са скършени от егоизъм и нечувствителност. Няма да мирясат, докато не ви изпият кръвта. Човекът на снимката е натовски военен министър и вицепремиер. Има особено чувство за хумор, от което вероятно дори иконата до него се е изчервила. Нахлупил е синя каска, за да помирява вълците във Властта. А би трябвало да помирява себе си - със собствената си свяст. И Мъртвите няма да имат мира, докато някои се правят на шутове.   ***  ", "date": "2018.09.04", "title": "Кеворк Кеворкян: Каракачанов постави рекорд по цинизъм"}
{"url": "http://epicenter.bg/article/Izdatelstvo--Zahariy-Stoyanov--i-Sayuzat-na-trakiyskite-druzhestva-otkrivat-firmena-knizharnitsa-/162799/6/0", "text": "Издателство „Захарий Стоянов“ с удоволствие информира своите безбройни почитатели, че откри нова книжарница и Салон – галерия в центъра на София – ул. Стефан Караджа № 7 А.    Обектът стартира своята дейност съвместно със Съюза на тракийските дружества в България на 3 септември 2018 г., а работното време е от 9 до 20 часа.   В новооткритата книжарница читателите могат да намерят книги от 45-те поредици на издателство „Захарий Стоянов“ – „Българска класика в 120 тома“, „Божествен дух“, „Дълг и чест“, „Философия и човек“, „Съвременна българска поезия“, „Съвременна българска проза“, „Шедьовър“, „Критика“, „История и човек“, „Отечество любезно“, „Ловци на метафори“, „Чичопей“ – детска литература, „Слово и образ“, „Справочна литература, речници, енциклопедии“, „Театър“, „Арс-поетика“ – световна поезия, „Вяра и култура“, „Митология и културантропология“, „Малка оксфордска библиотека“ и др., както и специални издания на Съюза на тракийските дружества в България и на Тракийския научен институт.   Само тук почитателите на автографи от велики творци могат да намерят книги с безценни посвещения от поредицата „Дълг и чест“, както и от други изданияна големи съвременни писатели като  акад. Антон Дончев, акад. Георги Марков, акад. Константин Косев, акад. Васил Гюзелев, акад. Пламен Карталов, акад. Благовест Сендов, акад. Дамян Дамянов, акад. Михаил Виденов, акад. Димитър Клисурски, чл.кор. Васил Проданов, проф. Андрей Пантев, проф. Любомир Халачев, проф. Симеон Янев, проф. Боян Биолчев, проф. Николай Овчаров, проф. Чавдар Добрев, проф. Иван Маразов, проф. Ани Данчева, проф. Филип Панайотов, проф. Ваня Добрева, арх. Георги Стоилов, Стоян Райчевски, Любомир Левчев,  Стефан Цанев, Георги Константинов, Валентина Радинска, Недялко Йорданов, Кирил Кадийски, Боян Ангелов, Панко Анчев,  Любомир Котев, Иван Гранитски, Андрей Андреев, Тодор Коруев, Никола Инджов, Борислав Геронтиев, Кольо Георгиев, Лиляна Стефанова,  Атанас Звездинов, Благовеста Касабова, Панчо Панчев, Бойко Ламбовски, Иван Матанов, Найден Вълчев, Павлина Павлова, Мая Вапцарова, Юрий Борисов,  Петър Андасаров, Георги Йорданов, Светлозар Игов, Петър Стоянович, Петър Пунчев, Рада Добриянова,  Валерия Велева, Пенчо Ковачев, Трифон Митев, Румен Денев, Мария Радонова, Светослав Мичев, д-р Коста Качев, Тенко Тенев, Николай Ламбрев, Деньо Денев, Георги Чаталбашев, проф. Илия Тодев, Павел Павлов, Борис Данков, Димитър Христов, Илко Капелев, Димитър Недков, Димитър Стефанов. В сградата на книжарницата интелигентната публика може да посещава и инициативите на  новооткрития Салон – галерия, като амбицията на организаторите е да радва почитателите два пъти месечно с премиери на нови книги от изтъкнати дейци на тракийското движение, български академици, съвременни класици на българската литература, учени, кръгли маси, изложби, срещи и различни форуми.   Ръководствата на издателство „Захарий Стоянов“ и Съюза на Тракийските дружества в България канят почитателите на Словото и на изящните изкуства от столицата и страната да бъдат чести гости на предстоящите събития.", "date": "2018.09.04", "title": "Издателство „Захарий Стоянов“ и Съюзът на тракийските дружества откриват фирмена книжарница "}
{"url": "http://epicenter.bg/article/Cheshkiyat-premier--Migrantite-sa-zaplaha-za-evropeyskata-tsivilizatsiya-/162742/7/0", "text": "Министър-председателят на Чехия Андрей Бабиш назова масовата нелегална имиграция \"заплаха за европейската цивилизация\", съобщават световните медии. \"Ние възприемаме нелегалната миграция като заплаха за европейската цивилизация. Ние не искаме да живеем по начина, по който живеят в Африка или в Близкия изток. Ние трябва да спрем миграцията. Ако във Франция, Нидерландия или Белгия искат да имат повече привърженици на \"Ислямска държава\", отколкото сега, то това си е тяхна работа\", заяви премиерът на Чехия в ефира на тв-канала Prima. Той призова да бъдат укрепени външните граници на Евросъюза и да се помогне на либийските власти в борбата с бежанците, опитващи се да се прехвърлят от Африка в Европа. Бабиш добави, че стабилизирането на политическата и икономическата ситуация в Либия е ключова задача за ЕС в борбата с нелегалната миграция. \"Либийската охрана е много ефективна в борбата с нелегалните бежанци, но в тази страна няма единно правителство. Трябва да положим усилия там да бъде създадено такова, а Европейският съюз да сключи с него споразумение, каквото имаме с Турция\", подчерта чешкият премиер.  ", "date": "2018.09.04", "title": "Чешкият премиер: Мигрантите са заплаха за европейската цивилизация!"}
{"url": "http://epicenter.bg/article/Shok-na-US-Open--Avstraliets-eliminira-Federer/162755/8/0", "text": "Австралиецът Джон Милман постигна най-шокиращия резултат на Откритото първенство на САЩ тази година, след като победи петкратния шампион Роджър Федерер с 3-6, 7-5, 7-6(7), 7-6(3) в мач от осминафиналите на турнира, предаде БГНЕС.  До този момент 55-ят в световната ранглиста Милман нямаше нито една победа над тенисист от топ 10 (0-10), а Федерер бе пропуснал четвъртфиналите само веднъж в последните 13 години. На „Артър Аш Стейдиъм“ обаче австралиецът показа характер и устойчивост, за да запише най-голямата победа в кариерата си и да си уреди среща с Новак Джокович на четвъртфиналите.  Световният номер 2 водеше с 6-3, 5-4, 40/15 на собствен сервис и бе само на точка от два сета преднина, но допусна два поредни пробива, за да загуби втория сет. Швейцарският маестро имаше проблеми с непоносимата влажност в Ню Йорк, докато Милман бе солиден от основната линия и се наложи в оспорвания тайбрек на третия сет, за да се доближи на сет от победата. В четвъртата част носителят на 20 титли от Големия шлем поведе с пробив, но отново не успя да удържи преднината си и в крайна сметка се стигна до нов тайбрек, който австралиецът спечели със 7-3, за да затвори мача след три часа и 34 минути игра.  По този начин 37-годишният Федерер се прости с мечтите за шеста титла от „Флъшинг Медоус“, а Милман достигна първия си четвъртфинал в турнири от Големия шлем, където ще се изправи срещу Новак Джокович, който победи португалеца Жоао Соуса с 6-3, 6-4, 6-3.  В другия четвъртфинал от долната половина на схемата ще се срещнат Кей Нишикори и Марин Чилич. Двамата постигнаха чисти победи съответно над Филип Колшрайбер и Давид Гофен.   ", "date": "2018.09.04", "title": "Шок на US Open! Австралиец елиминира Федерер"}
{"url": "http://epicenter.bg/article/Ornela-Muti-iska-rusko-grazhdanstvo/162760/10/100", "text": "Италианската актриса Орнела Мути иска да стане руска гражданка. Тя заяви това пред журналисти в Москва, където пристигна за участие в балета „Кристален дворец“.   „Имам собственост в Москва, имам и московско жителство, но нямам гражданство. Естествено, че бих желала да имам руско гражданство, защо не?\", сподели италианският секс символ.   Тя припомни своите руски корени. „Дядо ми беше лекар на царя, а баба ми беше пианистка. В нашия род имаме още певица. Вероятно, именно заради нашите руски корени семейството ни е толкова артистично“, добави Орнела Мути.   Още през 2016 г. се появи информация, че тя е поискала руско гражданство. В същата година актрисата купи апартамент в Москва.   Франческа Романа Ривели, както е истинското име на Орнела Мути, е естонка по майка. За пръв път се снима във филма на Дамяно Дамяни „Най-красивата жена“ през 1969 г. Тогава тя е на 14 години. Орнела Мути е участвала в около 100 филми и сериали. Работила е с режисьори от ранга на Дино Ризи, Франческо Рози и др. Едни от най-незабравимите и изпълнения са заедно с Адриано Челентано.   Източник: дарик", "date": "2018.09.04", "title": "Орнела Мути иска руско гражданство"}
{"url": "http://epicenter.bg/article/Fritata-s-cherveni-chushki/162797/9/25", "text": "1 с.л. зехтин 150 гр ситно нарязан бял лук  3 скилидки чесън 8 яйца 1 буркан белени чушки листа от рукола  150 гр настъргано сирене “Моцарела”  сол  черен пипер  Лукът и чесънът се запържват до златисто.  В голяма купа се разбиват яйцата, прибавя се рукола, червени чушки, сирене, песто, лук, сол и черен пипер. Всичко се разбърква добре. Сместа се изсипва в тавичка. Пече се на фурна около 40-45 минути. ", "date": "2018.09.04", "title": "Фритата с червени чушки и тиквички"}
{"url": "http://epicenter.bg/article/Saprugata-na-Robi-Uilyams-mu-zabrani-da-polzva-sotsialni-mrezhi/162763/10/100", "text": "Айда Фийлд, съпругата на популярния британски певец Роби Уилямс, му забрани да ползва социалните мрежи, тъй като те го подтиквали към депресия, съобщава Контактмюзик, цитиран от Новини.бг   Депресивните състояния се пораждали, когато поп изпълнителят се сблъсквал с отрицателни отзиви от потребители за неговото тегло.   По думите на Фийлд, Роби оставал като шашардисан, след като се натъкнел на коментарите на хейтърите. Поради тази причина брачната половинка на певеца изцяло му забранила да контактува с когото и да било в социалните мрежи.   Голямо количество хапливи забележки Уилямс получил по време на участието си в британското шоу за таланти \"Х Фактор\", в което изпълнителят и съпругата му бяха съдии. Критиките излизаха в мрежата по време на ефир, а коментарите бяха огласявани от водещите на шоу програмата.", "date": "2018.09.04", "title": "Съпругата на Роби Уилямс му забрани да ползва социални мрежи"}
{"url": "http://epicenter.bg/article/Spor-za-ministerskite-ostavki-mezhdu-Harizanov-i-Aslanov/162753/2/0", "text": "„Не знаем дали ще бъдат приети оставките на министрите. Ако бъдат приети, те ще бъдат заменени с хора от ГЕРБ”. Това коментира в ефира на Нова телевизия Георги Харизанов от Института за дясна политика. „Всички ще продължим да се забавляваме със сериала в по-малкия коалиционен партньор. Там нещата ще стават все по-динамични”, коментира още Харизанов.   „Не вярвам някой да е изненадан от това, което се случва. То не се случва за първи път, наблюдавали сме го и в предишни парламенти. Мнозинството като че ли е на път да се разпадне, но в последния момент сядат на масата, договарят се по някакъв начин, а за нас остава тайна това, което се договаря. Не мисля, че лидерите на ГЕРБ ще поемат този риск този път да отхвърлят подадени оставки”, заяви социологът Юрий Асланов.   По думите му по-важно е да се опитаме да преценим дали преживяваме някаква политическа криза и до какво може да доведе тя.   Що се отнася до обръщението на президента Румен Радев, Георги Харизанов заяви, че „голямата изненада е, че той в някаква степен задраска и опозицията”, като каза, че избори в непосредствен времеви хоризонт няма да отвори нова перспектива”.   „Не мисля, че думите могат да променят в момента посоката, в която се развиват политическите процеси. Всичко е изричано много пъти от различни политици. Сега да се вторачваме в нещо, което ние сме констатирали и сме съгласни помежду си, само защото е казано от президента, ми се струва недостатъчно за анализа на положението, в което сме. Очевидно преживяваме един кризисен момент, който касае основно управляващите”, заяви Юрий Асланов.   „Никой по този свят няма как да контролира пътни инциденти. Едва ли има изненадани от вчерашната реч на президента. Може би той задраска и опозицията. Трябва нова мисия и идея на изпълнителната власт, но няма смисъл от театър”, каза Харизанов.   „Валери Симеонов има всички основания да престане да говори за оставка на Николина Ангелкова. Симеонов дължи серия от извинения”, каза Харизанов.   „Не мисля, че оставките биха удовлетворили обществените очаквания”, коментира Асланов.", "date": "2018.09.04", "title": "Спор за министерските оставки между Харизанов и Асланов"}
{"url": "http://epicenter.bg/article/Kmetat-na-Tsarevo--Ne-moga-da-kazha-dali-shte-se-stroi-kray-plazh--Silistar-/162754/2/0", "text": "Не мога да кажа дали ще има строителство край плаж „Силистар”, каза в предаването „Тази сутрин” по bTV кметът на Царево Георги Лапчев. Поводът беше спорното решение на общинските съветници, с което се стартира процедура по застрояване на парцел в близост до плажа.   „Това зависи от институциите, тъй като собственикът е онзи, който трябва да вземе съответното съгласуване от РИОС, от земеделието, и когато предостави тези документи, едва тогава процедурата може да бъде завършена. Ние като община само даваме старт на една процедура, като причината е да подсигурим достъпа до плажа”, посочи той.   По думите му решението на общинските съветници е взето, за да се предотвратят евентуални дела към държавата и към общината и за да се реши 10-годишният проблем, свързан с пътя.   „В едната част се намира река, а над него преминава държавен горски фонд. Вече опитахме с областния управител да прокараме трасе през държавния горски фонд, за да може да го заобиколим, но РИОСВ и природен парк „Странджа” ни отказаха. В реката няма как да преминават колите, така че единственият достъп до плажа преминава през този частен имот”, заяви Лапчев.   „Няма как да има каквато и да е договорка, институциите са онези, които гарантират, защото собственикът трябва да получи съответните съгласувания, общината не е собственик”, увери той.   По думите му няма внесен план за застрояване, а има внесено искане за стартиране на процедура по ПУП. „Дали тя ще завърши и ще получи съответните съгласувания, зависи от това дали собственикът ще го пожелае. Ние не сме собственик, така че няма как да преследваме такива желания”, подчерта Лапчев.   Според него казусът е недостатъчно добре обяснен на обществото и трябва да се разясни каква всъщност е идеята.   Решението на Общинския съвет вчера е постъпило в областната управа в Бургас, така че тепърва областният управител трябва да излезе с решение дали тази процедура е законна или не.   Общинският съветник от БСП в Царево Живко Жеков обясни, че е гласувал против решението, защото счита, че с тази първа стъпка започва застрояването на този див край. „Теренът попада в природен парк „Странджа” и Натура 2000. Против съм, защото считам, че в процес на утвърждаване на подробен устройствен план на община Царево не може да се разглеждат на парче отделни ПУП-ове”, отбеляза той.   Общинският съветник Донка Атанасова също е гласувала против, като преди това е предложила точката да се отложи, докато не постъпи становище от РИОСВ. „Беше ми отговорено, че на експертен съвет преди това представител на РИОСВ с всички останали се е съгласил на това допускане за застрояване и те си взеха решение”, обясни тя.   В един и същи ден е постъпило предложението за допускане на изработване на проект за ПУП и се е провел експертният съвет. Всички 11 души са се съгласили и са одобрили това, което е искано”, допълни Атанасова.   Кметът на Царево обаче подчерта, че не се е бързало с приемането на решението. „Сделката не е сключена толкова скоро. На мен ми е известно, че банката е продала този имот още миналата година, просто са го финализирали по-късно. Ничий интерес не е спазван, единствената причина беше да се реши този 10-годишен проблем”, категоричен беше той.   По думите му така проблемът с пътя и паркирането се решава в най-проблемния участък. „После пътят наистина ще опре в частен имот, там също трябва да се решава този проблем. Той не може да бъде решен наведнъж, защото казусите са абсолютно различни. Тук имаме урбанизирана територия, в другия случай е земеделска земя и трябва да имаме общ устройствен план”, каза още Лапчев.   „На няколко пъти собственикът е подканен да направи свинарник, много се моля това да не се случи”, допълни кметът на Царево.    ", "date": "2018.09.04", "title": "Кметът на Царево: Не мога да кажа дали ще се строи край плаж „Силистар”"}
{"url": "http://epicenter.bg/article/Karolev-za-imotite-na-tsarya--Simeon-II-shte-tarsi-pravata-si-v-Stasburg/162756/2/0", "text": "Симеон Сакскобургготски ще продължи да търси правата си на собственик на имоти в България пред Съда в Страсбург. Това каза в студиото на „Здравей, България” финансистът Владимир Каролев по повод решението на съда за отнемане на резиденция „Врана” в полза на държавата. Каролев защитава тезата, че царските имоти не подлежат на реституция, тъй като те никога не са били стопанисвани от държавата. Той цитира глава 11 от Търновската конституция, според която „държавните имоти принадлежат на българското царство и с тях не може да се ползват нито князете, нито техните роднини, начинът, по който такива имоти се отстъпват и разпореждането с приходите им трябва да се определя със закон, а те да се управляват от министър”.   Според Каролев това означава, че имотите от цивилната листа, които са ползвани от князете, не са били държавни, защото нито е приеман такъв закон, нито е назначаван такъв министър, нито някога в закон за държавния бюджет са били описвани разходи за имотите, ползвани от царското семейство.   Защитникът на интересите на държавата по делото адвокат Ирен Савова обаче твърди, че така наречената цивилна листа е държавна институция, а царските имоти са били признати за държавни със закон от 1947 година.   „Господин Сакскобургготски имаше възможност, твърдейки, че това са негови лични имоти да мине през процедура по реституция, уреждайки законодателно тази възможност. Той беше достатъчно дълго време в управлението и този въпрос можеше да се реши законодателно. Начинът, по който се възстановяват царските имоти, не е съобръзен със законовия ред в нашата държава”, обясни Савова.", "date": "2018.09.04", "title": "Каролев за имотите на царя: Симеон II ще търси правата си в Стасбург"}
{"url": "http://epicenter.bg/article/Haskovo-posreshta--Stara-hartiya-za-nova-kniga--za-treta-poredna-godina/162758/2/0", "text": "Националната инициатива „Стара хартия за нова книга“ гостува на Община Хасково за трета поредна година.   Всички малки екоентусиасти могат да се включат в събитието на 9 септември на пл. „Свобода“ между 10,00 и 14,00 ч., като с помощта на възрастен придружител предадат 5 кг хартия за рециклиране. В замяна децата ще се сдобият с нова детска книжка по избор.   Малчуганите, донесли допълнителни 5 или повече кг хартия, ще получат като подарък новото специално издание на „ЕКОПАК България АД“ „Грийн тийн“. Така в рамките на празничния ден децата могат да получат максимален брой две книги. Събитието се провежда с подкрепата на Община Хасково и Регионалната библиотека „Христо Смирненски“.  Организаторите от „ЕКОПАК България“ АД и Книжен център „Гринуич“ напомнят, че 1 тон рециклирана хартия спасява около 13 дървета и спестява 21 780 литра вода. Затова колкото повече хартия съберат децата, толкова повече ще помогнат на природата и на града си. За 2016 г. и 2017 г. общо 1700 деца от града на Богородица са предали 9,7 тона стара хартия и така са спасили от изсичане 126 дървета. В замяна малките екоактивисти са получили повече от 2000 нови книги.  Кампанията в Хасково ще бъде открита от г-н Тодор Бургуджиев, изпълнителен директор на „ЕКОПАК България“ АД. По време на празничната програма за настроението на присъстващите ще се погрижат детски и тийнейджърски вокални групи и танцови състави, сред които спортните клубове „Мега спорт“, „Юнак“, „Тангра“, „Хасково 1996“, балетна формация „Рона“, клуб по аеробика „Виолена“. Зрителите ще се насладят на изпълненията на дуета Михаил и Теодора Евтимови, на акордеониста Николай Златков и на школата по гайда към „Младежки център – Хасково“.  Всяка година кампанията има литературна тематика, вдъхновена от популярно детско заглавие. В настоящото издание на „Стара хартия за нова книга“ малчуганите ще имат възможност да влязат в „дрешника“ на приказния свят на Нарния, където ги очакват нови предизвикателства и награди. Книгите от поредицата „Хрониките на Нарния“ на Клайв С. Луис са осигурени за празника от издателство „Труд“, основен партньор на инициативата. А дори повече награди децата могат да спечелят в специална викторина, която ще провери колко знаят за опазването на природата и разделното събиране на отпадъците.  Освен Хасково националната екоинициатива „Стара хартия за нова книга“ ще посети още Бургас на 8 септември, София на 16 септември, Русе на 23 септември, Плевен на 24 септември и Пловдив на 29 септември.  Средствата от събраната стара хартия в Хасково и в другите пет града на кампанията ще бъдат използвани за публикуване на специалното издание на кампанията „Грийн тийн“, предварително осигурено от „ЕКОПАК България“ АД.  Нека заедно спасим природата и насърчим децата си да четат!  Организатори на инициативата „Стара хартия за нова книга“ са „ЕКОПАК България“ АД и Книжен център „Гринуич“.  Партньори на кампанията „Стара хартия за нова книга“ са издателствата „Ентусиаст“ и „Труд“. Каузата е подкрепена от издателствата „ЕГМОНТ“, „Книгомания“, „Хермес“, „Бард“, Фют“, „Сиела“, „Софтпрес“, „ПАН“, „Златното пате“, „Албо груп“.  Медийни партньори са Bulgaria ON AIR, clubz.bg, Майко мила!, azcheta.com, az-deteto.bg, dnes.bg, purvite7.bg, noviteroditeli.bg.", "date": "2018.09.04", "title": "Хасково посреща „Стара хартия за нова книга“ за трета поредна година"}
{"url": "http://epicenter.bg/article/Mihail-Mirchev--Problemat-na-kabineta-sa-ministrite--Te-sa-nekadarni-i-potanali-v-koruptsiya-/162759/2/0", "text": "Часове преди началото на новия политически сезон наблюдавахме един добре познат сюжет – посред нощ и след близо 4 часа коалиционен съвет, управляващите решиха да запазят властта си.   Поредните компромиси в името на стабилността бяха предшествани от остра критика на Волен Сидеров към поведението на вицепремиера Валери Симеонов и искане за неговата оставка. Всичко това на фона на сатиричните опити на Красимир Каракачанов да омиротворява патриотичното трио със синя каска.   \"Проблемът на този кабинет не е парламентът, а изборите, които предстоят догодина. Именно бъдещето му ще се реши на тези избори. Действията на коалиционните партньори са продиктувани от тях. Политиката в България е на ниско ниво и всеки министър мисли как да оцелее\", отбеляза политологът доц. Румяна Коларова.   \"Отношенията между \"Патриотите\" са истерични. Хем ще крепят кабинета, хем ще осигуряват парламентарна подкрепа на ГЕРБ, хем не се понасят. Проблемът на този кабинет са министрите. Те са некадърни и потънали в корупция. Държавата започна да се разпада. Пътища, търговски регистър… Всички системи блокират и се разпадат, а главният прокурор само мига с очи\", пък допълни проф. Михаил Мирчев, виден социалист.   Доц. Коларова посочи в \"България сутрин\", че единствената възможна политическа заплаха за сегашното правителство би била алтернатива в ляво.   \"Авторитетът на президента е силно ерозиран. Той беше избран със заявката, че ще бъде алтернатива на властта. БСП не е алтернатива. Там има възраждане на нещо старо, което инстинктивно отвращава българските избиратели. Заплаха за това правителство би била алтернатива в ляво, но БСП държи здраво контрола там и потиска всяка инициатива\", подчерта тя.   Проф. Михаил Мирчев изтъкна пред Bulgaria ON AIR, че причината, поради която рейтингът на управляващите не пада, въпреки постоянните сътресения, е именно фактът, че в момента няма реална убедителна алтернатива.  ", "date": "2018.09.04", "title": "Михаил Мирчев: Проблемът на кабинета са министрите. Те са некадърни и потънали в корупция!"}
{"url": "http://epicenter.bg/article/Parvanov--Tryabva-nov-dokument-mezhdu-Sofiya-i-Skopie--koyto-da-definira-ponyatieto--quot-obshta-istoriya-quot-/162762/2/0", "text": "Трябва нов документ на София и Скопие, който да дефинира понятието „Обща история“, защото иначе ще продължи вредният за българите прочит на историята. Това каза президентът на Република България в периода 2002 – 2012 г. и основател на ПП АБВ Георги Първанов на брифинг в Министерски съвет след среща с министър-председателя Бойко Борисов, предаде репортер на Агенция „Фокус“.  „Като историк искам да кажа, че големите поражения в македонската политика на България идват от голямото напрежение на българските партии помежду им. И за това днес ние от АБВ се опитваме да постигнем една консенсусна българска позиция. Нашата, както и обществената оценка за събитията от последната една година за подписания договор между България и Македония и за общите чествания, които бяха реализирани, е без съмнение позитивна. Това очертава една добра перспектива, ако обаче ние вземем мерки своевременно да предотвратим и възможно негативно развитие“, обясни Първанов.  Той посочи, че още миналата година на 1 август премиерът на Македония Зоран Заев, изброявайки участниците в Илинденско-Преображенското въстание, е забравил да спомене българи като основния контингент от участниците в това въстание.  „Мина време и основното предложение на г-н Заев за ново име беше „Илинденска Македония“, което някои от нас приветстваха, но ние реагирахме остро. И бяхме пак така критични, когато се прие името „Северна Македония“. Защото и Северна Македония по същество си е Илинденска Македония – това си е разбирането, философията на Скопие за формирането на македонската идентичност на базата на Илинденското начало“, коментира Първанов.  Той коментира още, че Илинденското въстание по своя характер е българско и обясни, че това може да се докаже със стотици документи, които доказват, че самосъзнанието на ръководителите и участниците във въстанието е българско.  „И тъй като ние очакваме тази тенденция да се развива и това посегателство върху българската история да продължи, особено след като беше подписан договорът с Гърция, с който Скопие се отказа от античната визия за своята история. Това категорично налага да направим един нов прочит на договора, който беше подписан миналата година в частта „Обща история“. Нужен е нов съвместен документ на София и Скопие, с който да се дефинира понятието „Обща история“, защото моята прогноза е, че в познатия македонистичен дух ще продължи да се прави вреден прочит за българите. Затова предлагаме да има един текст, който приблизително може да звучи така: „Имаме обща история, чиито корени са в Средновековието, минават през общите борби на Възраждането, включително и в първите десетилетия на ХХ в. – включително Илинденско-Преображенското въстание. И това, което е общото за тези векове, е българското национално самосъзнание в тези райони на населението, общи са националните цели и задачи“, каза още той. По думите му работа на дипломацията е какъв точно ще бъде форматът на този документ.  „Ние настояхме и беше прието междудисциплинарната комисия да постави въпроса за Илинденско-Преображенското въстание още на първото заседание, която да стане обща на дипломатическо българо-македонско ниво“, коментира Първанов.  ", "date": "2018.09.04", "title": "Първанов: Трябва нов документ между София и Скопие, който да дефинира понятието \"обща история\""}
{"url": "http://epicenter.bg/article/Nova-rokada-v-kabineta--Premierat-smeni-zam-ministar-v-MON/162764/2/0", "text": "Със заповед на министър-председателя Бойко Борисов за заместник-министър на образованието и науката е назначена Карина Ангелиева. Тя заема мястото на проф. Иван Димов, който ще продължи да подпомага работата на екипа на МОН като съветник. Това съобщиха от правителствената информационна служба.   До момента Карина Ангелиева е работила като съветник към Постоянното представителство на България в ЕС, отговарящ за европейските политики в областта на образованието и научните изследвания.   Била е главен директор на „Структурни фондове и международни образователни програми” към Министерството на образованието и науката и директор на Съвместния иновационен център към Българската академия на науките.   Завършила е магистърски степени по европейска интеграция и съвременна история от Софийския университет „Св. Климент Охридски”.", "date": "2018.09.04", "title": "Нова рокада в кабинета! Премиерът смени зам.-министър в МОН"}
{"url": "http://epicenter.bg/article/D-r-Angel-Kunchev--Nyama-usloviya-za-epidemiya-ot-zapadnonilska-treskata-u-nas/162766/2/0", "text": "Западнонилската треска може да доведе до животозастрашаващи състояния само при хора с хронични заболявания и възрастни хора. Това заяви за \"Хоризонт\" главният държавен здравен инспектор д-р Ангел Кунчев, след като случаи на заболяването бяха регистрирани в Бургас и Пловдив.   Мъж в Пловдив, заразен със западнонилска треска, е на лечение от 10 дни в клиниката по инфекциозни болести на УМБАЛ „Св. Георги“. Мъжът е с възпаление на мозъка - усложнение, което се проявява при около един процент от заразените, състоянието му обаче се подобрява. Миналата седмица беше съобщено и за заразена жена от Бургас, която не е развила усложнения. Вирусът се пренася от комари.   Големият проблем е, че при 80% от заразените със западнонилска треска не се проявяват симптоми, а други 20 % симптомите са като при грип.   „От 1000 заразени не повече от 180 – 200 въобще ще имат някакви симптоми, а 90 процента от тях ще имат това тридневно, понякога леко засягане със субфебрилна температура, отпуснатост, гадене – симптомите на едни летен грип. И вече в много, много малък процент може да се стигне до сериозни усложнения, предимно неврологични, както е при случая в Пловдив. Смъртоносна е треската само при хора с увреден терен, висока възраст, хронични заболявания, което може да доведе вече и до животозастрашаващо протичане. Точно такива са и случаите в Сърбия .“   Това лято западнонилската треска взе десетки жертви в Италия и Сърбия, като според Кунчев причина за това е повишената влажност, благоприятна за комарите, които пренасят болестта. Според него обаче няма условия за епидемия на треската у нас.   „По-различен беше и пролетният и летният сезон – с много валежи, което е възможност за образуване на много завирени, заблатени места, което пък увеличава броя на комарите. Те са основният преносител и когато има повече комари, повече ухапвания, можем да очакваме и броя на случаите да расте“.", "date": "2018.09.04", "title": "Д-р Ангел Кунчев: Няма условия за епидемия от западнонилска треска у нас"}
{"url": "http://epicenter.bg/article/Kancho-Stoychev--Ima-dva-patya-pred-Borisov---da-vzeme-situatsiyata-pod-kontrol-ili-da-zamete-problemite/162768/2/0", "text": "Моделът на управление клони към личен, а не съвместен такъв. От това произтича характерът на текущата криза в управлението, натрупана от сериозни скандали. Това каза за Радио „Фокус“ социологът Кънчо Стойчев. Той обясни, че макар и при наличието на много контролни органи, проблемите на България се изразяват в безотчетност, безконтролност и усещането за обвързване с корупция и монополни практики. Относно разнобоя в управлението, Кънчо Стойчев коментира, че като най-голямата политическа партия ГЕРБ трябва да поеме отговорност за създалата се интрига, както и че отстъпка по посока на вицепремиера Валери Симеонов би могло да се изтълкува като вид рекет. „Пътищата са два. Единият е премиерът да вземе в ръцете си под контрол ситуацията. Това означава, ще го кажа по-образно - много шумни шамари, които трябва да се раздадат, защото виждаме разнобой в цялата верига на властта. Вторият път е да се заметат проблемите, чрез т.нар. коалиционни преговори и да се направи някакъв маньовър. Това ще рефлектира много лошо върху държавността, защото в крайна сметка ще отслаби позициите на премиера, ще стане ясно, че не той управлява държавата, което едва ли е най-доброто и няма да е ясен субектът на управлението“, коментира той. Кънчо Стойчев каза, че с оставките не е удовлетворено общественото мнение. Според него са необходими мащабни промени, а не козметични.  ", "date": "2018.09.04", "title": "Кънчо Стойчев: Има два пътя пред Борисов - да вземе ситуацията под контрол или да замете проблемите"}
{"url": "http://epicenter.bg/article/Shte-se-poyavi-li-svinarnik-kray-plazha--Silistar--/162772/2/0", "text": "Появиха се опасения, че на мястото на спорния терен в местността „Силистар” може да се появи свинарник. Парцелът от 22 декара е урбанизирана територия със стопанско предназначение от времето преди 1989 г., предаде бТВ.  Ако не бъде променено предназначението му, новите собственици могат да откажат летовниците от това място със свинеферма.  Отбивката за плажа „Силистар” минава през много частни терени и горски фонд. Опитът да се прoкара път през единия от частните терени скандализира обществото. Има вероятност там да се появи нов свинарник.  Самият концесионер на плаж „Силистар” има проблем с достъпа до него. На няколко от частните терени стоят касиери и продават билети за достъп и за паркинг. Стигна се дори до затваряне на единствения път до плажа.  „Многократно съм отправял питания към различни институции. Отговорът на всички е един и същ – разработване на подробен устройствен план и отчуждаване на терени”, коментира концесионерът Стойчо Монев.  До отчуждаване на земеделски земи не се стигна, но Общинският съвет гласува процедура за промяна статута на първия терен от 22 декара срещу правото да получи 800 квадрата за път.  Впоследствие инспекцията по околна среда се произнесе, че на това място може да се построи само свинарник, какъвто е имало преди 1989 г.  „На няколко пъти собственикът е подканян да направи свинарник и аз много се моля това да не се случи”, каза в предаването „Тази сутрин” по bTV кметът на Царево Георги Лапчев.  Със случая се занимават и прокуратурата, и премиерът.  Дали на „Силистар” ще се появи свинарник или ниско строителство – времето ще покаже, но сагата ще продължи, докато не бъдат отчуждени имоти за достъп до плажа.  ", "date": "2018.09.04", "title": "Ще се появи ли свинарник край плажа „Силистар”? "}
{"url": "http://epicenter.bg/article/Vizhte-resheniyata-na-pravitelstvoto-ot-dnes-/162774/2/0", "text": "  Правителството прие решение, с което дава съгласие изображението на основната структурна форма на герба на Република България да бъде включено в марката на Държавна агенция „Технически операции“. Решението ще позволи регистриране на комбинирана марка на ДАТО в Патентно ведомство на Република България и съхраняване на институционалната идентичност на агенцията.  От основаването си Държавната агенция използва в дейността си служебен знак, в който е включена основната структурна форма на герба на Република България, представляваща лъва от централния щит - изправен, коронован, обърнат на дясна хералдическа страна. При изработването на служебния знак на агенцията са използвани и традиционни български символи, съобразени с т. нар. институционална хералдика.    Оперативен план за изпълнение на първия етап на актуализираната Национална стратегия за развитие на научните изследвания в България 2017-2030 г., приета от НС на 07.06.2017 г., бе одобрен от правителството. Основната цел е чрез мащабно, бързо и дългосрочно развитие и модернизиране на системата на научните изследвания, България да се превърне в притегателен център за авангардни научни изследвания и развитие на нови технологии, да се привлекат и задържат млади и водещи учени в страната.  Изпълнението на Стратегията е разделено на три етапа.  През първия (2018-2022 г.) се предвижда прилагане на основната част от мерките, предвидени в дейностите по отделните специфични цели и достигане до финансиране за научноизследователска и развойна дейност по консолидираната фискална програма, с изключение на разходите с източник Европейските структурни и инвестиционни фондове, в размер на 0,70% от БВП. Целта е в края на етапа научноизследователската дейност да се оценява оптимално, да бъде привлекателна за учените и за младите хора и да са създадени подходящи условия за научни изследвания и за тяхното потенциално приложение. По отношение на индикаторите за изпълнение трябва да се премине към изкачване в световната класация. В края на етапа компонентите на иновационния индекс, свързани с научните изследвания, трябва да достигнат стойностите на „умерен иноватор“.  Представеният Оперативен план за изпълнение на първия етап на Националната стратегия цели осигуряване на висока квалификация и ефективно кариерно развитие на учените, консолидиране на човешки ресурси и финансови средства за изпълнението на национални научни програми за решаване на значими обществени предизвикателства. От изключително значение за научната система са развитието, поддържането и ефективното използване на модерна научна инфраструктура, балансирана по тематични области и региони, както и осигуряването на достъп до европейска и международна научна инфраструктура.  С изпълнението на Оперативния план ще се гарантира ефективен обмен на идеи и знания посредством достъп до научна информация, отворен достъп до научни резултати, мобилност на учените, участие в научни форуми и трансгранично научно сътрудничество. В него са предвидени и мерки за развитие на системата за оценка на научните резултати, както и въвеждане на модел за финансиране на научните изследвания, основано на резултатите, с цел постигане на концентрация на научния капацитет.    Правителството прие решение, с което предлага на Президента на Република България да издаде указ за награждаване на професор д-р Чавдар Крумов Славов, д.м.н. с орден „Стара планина“ без лента - първа степен, без мечове, за изключително големите му заслуги за развитие на медицинската наука и практика в Република България и за съществените му постижения в областта на урологията.  Професор д-р Чавдар Славов е доктор на медицинските науки и е един от най-изтъкнатите уролози в България. Въвежда в урологичната практика над 10 диагностични и над 15 оперативни методики, разработва 320 научни труда, 16 монографии и учебници, 13 рационализации и изобретения.  Проф. д-р Славов споделя натрупания огромен опит като клиницист и изследовател и чрез своята преподавателска дейност. Съществени са заслугите му за развитието на урологията в България, за подготовката на високо специализирани медицински кадри, оптимизирането на организацията и мениджмънта и здравеопазването.  Удостояван е многократно с почетни звания и награди, като например „Лекар, на когото българите вярват“, Награда за принос в областта на хирургическите науки на името на Проф. „Параскев Стоянов“, Грамота „Благородно сърце“ и др.    Таксата за издаване на временен български паспорт в чужбина се намалява с една четвърт, а досегът на гражданите с бюрокрацията ще бъде облекчен. Това предвижда Постановление за изменение на нормативни актове на Министерския съвет, което прие правителството. Промените са по предложение на Екатерина Захариева, заместник министър-председател и министър на външните работи.  До намалението се стига чрез премахването на две такси на обща стойност 17 евро. Временните български паспорти, издавани в чужбина, ще струват 50 евро вместо досегашните 67 евро. Мерките са част от усилията на правителството за облекчаване на административната тежест.  До момента при приемане и обработване на заявления за издаване на българските лични документи дипломатическите и консулските представителства на Република България в чужбина събират такси за всеки отделен документ включително за получаване на формуляр-заявление в размер на 1 евро. Сега тази такса, както и компонентата, събирана от името на МВР - 16 евро, отпадат.  Друг текст в постановлението предвижда намаляване на таксата за издаване на свидетелство за съдимост при подадено в чужбина заявление. Досега за услугата се заплащаха 20 евро по Тарифа № 3 за таксите, които се събират за консулско обслужване в системата на Министерството на външните работи. Тази такса се намалява на 10 евро - наполовина.  Гражданите вече няма да заплащат дължимите такси по Тарифа № 3 с държавни таксови марки.  Отпада и събирането на такси чрез Министерството на външните работи или дипломатическите или консулски представителства на Република България относно съдействие за издирване в чужбина на физическо лице.    Събраните средства във фонд „Сигурност на електроенергийната система“ през 2017 г. възлизат на 490.3 млн. лв., сочи отчетът на фонда за миналата година, одобрен на днешното правителствено заседание.  По закон във фонда се събират по 5% от месечните приходи на производителите и вносителите на електроенергия в страната, както и на „Булгартрансгаз“ и Електроенергийния системен оператор. Средствата от търгове за продажба на квоти емисии парникови газове също постъпват във фонда. Със събраните средства се покриват разходите на Националната електрическа компания от изкупуване на електроенергия на преференциални цени.  През миналата година от 5% вноски са събрани близо 236 млн. лв., а от продажба на квоти - 254.5 млн. лв., е посочено още в отчета.  Разходите за издръжка на фонда през 2017 г. възлизат на 193 хил. лв. За покриване на разходите на НЕК, произтичащи от статута й на обществен доставчик, са изплатени близо 505 млн. лв. Разликата спрямо приходите на фонда през 2017 г. е осигурена от останали средства, събрани в него през 2016 г.  Отчетът на фонд „Сигурност на електроенергийната система“ е приет от Управителния съвет на фонда през март 2018 г. и е одитиран от Сметната палата.    Правителството взе решение да се отчужди част от имот - частна собственост за изграждането на Обект „Модернизация на съществуващото трасе на път I-8 „Калотина - Софийски околовръстен път“ от км 1+000 до км 48+270, участък от км 1+000 до км 32+447.20“. Отчуждената част от имота, който се намира в землището на гр. Драгоман, е с площ 1 389 кв. м. Средствата за обезщетяване на собствениците са за сметка на Агенция „Пътна инфраструктура“. Решението може да се обжалва пред Върховния административен съд в 14-дневен срок от съобщаването му на заинтересованите лица по реда на Административнопроцесуалния кодекс  С друго решение правителството възложи на Агенцията по приватизация и следприватизационен контрол да извърши приватизация чрез публичен търг с явно наддаване на имот — частна държавна собственост, в комплекс „Техникуми“, гр. Кърджали. Имотът, който е бивше общежитие на филиал „Любен Каравелов“ - Кърджали към Пловдивския университет „Паисий Хилендарски“, е с предоставени права за управление на областния управител на Кърджали и представлява терен с площ 5 784 кв. м и две сгради в него. Приватизацията се извършва по предложение на областния управител на Кърджали във връзка с неизползването на имота по предназначение и невъзможността на областната администрация да отдели необходимия финансов ресурс за поддръжката му.  На Държавната агенция за бежанците се предоставя управлението върху част от имот - публична държавна собственост, който ще бъде използван за архивохранилище. Частта от имота се намира на бул. „Княгиня Мария Луиза“ № 114-б в град София и включва разположени в административна сграда зала, фоайе, санитарен възел и антре, които са част от първия етаж, както и стълбище, водещо от залата към кухненски блок - част от първи сутерен, и мазе от втори сутерен. Посочените обекти са били управлявани от Министерството на вътрешните работи, но са с отпаднала необходимост за него.    Министерският съвет одобри проекти на двустранни спогодби с правителствата на Република Беларус и на Грузия за регулиране на трудовата миграция.  Съществуващите трайни тенденции за икономически растеж и за намаляване на безработицата в България предпоставят увеличено търсене на работна сила в някои икономически сектори. Сключените през 2018 г. две спогодби за регулиране на трудовата миграция с Армения и Молдова са инструмент за задоволяване потребностите на българския бизнес от работна сила, който предстои да заработи в най-скоро време. Текат преговори и с Украйна.  Като нови потенциални партньори за сключване на такива спогодби са идентифицирани Беларус и Грузия. Проектите на спогодби ще послужат като основа за водене на преговори по въпросите, свързани с регулирането на заетостта на граждани на трети държави в България.  Предвижда се работниците и служителите да се ползват със същите трудови права и задължения на територията на приемащата държава, както и от еднаква защита с местните работници. Агенцията по заетостта следва да изпълнява спогодбите от страна на България.    Правителството утвърди споразумението си с Федералния съвет на Конфедерация Швейцария за полицейско сътрудничество в борбата с престъпността .  Документът е подписан на 26 януари в гр. София и е израз на волята на двете страни да задълбочат своето сътрудничество в усилията за предотвратяване на заплахите за обществената сигурност и борбата с всички форми на престъпност, по-специално чрез обмен на информация на стратегическо и оперативно ниво и чрез поддържане на редовни контакти между компетентните органи на Република България и Конфедерация Швейцария.  В Споразумението са регламентирани: формите на сътрудничество, обмена на информация, процедурите за оказване на съдействие, координацията и сътрудничеството по отношение на обучение и повишаване на квалификация.  Компетентните органи по прилагане на Споразумението са министерствата на вътрешните работи на двете държави.    Правителството упълномощи заместник-министърa на туризма Любен Кънчев да проведе преговори и да подпише меморандума за разбирателство между ресорните министерства на България и на Индия за сътрудничество в областта на туризма.  Документът отразява готовността на двете страни да създадат най-благоприятни условия за сътрудничество в областта на туризма. България и Индия ще стимулират обмена на информация и опит в планирането на маркетинговите си стратегии в сектора. Поставя се фокус и върху възможностите за привличане на туристи от трети страни, включително от далечни пазари.  Двете държави ще си партнират в подготовката и провеждането на международни изложения, панаири и други прояви, по време на които ще промотират общи туристически продукти и ще си сътрудничат за откриване на национални туристически информационни центрове.  Споразумението предвижда България и Индия да си съдействат също за развитието на туристическата си инфраструктура. Те ще обменят информация за планирането и реализирането на проекти в туризма и за наличието на потенциални инвеститори в сектора, като ще си предоставят взаимно експертни разработки, анализи и други документи и информационни материали.    Правителството взе решение, с което се открива процедура за предоставяне на концесия на три морски плажа - „Река Вая“ в община Несебър, „Къмпинг Черноморец“ в община Созопол и „Каварна“ в община Каварна. Целта е плажовете да бъдат обезопасени и да се предоставят услуги от обществен интерес за срока на концесията. Процедурата се провежда по реда на Закона устройството на Черноморското крайбрежие.  Размерът на минималното годишно концесионно заплащане е определен съгласно приетата от Министерски съвет Методика за определяне минималния размер на концесионното плащане за морски плажове. За морски плаж „Река Вая“ размерът възлиза на 48 053 лв., за „Къмпинг Черноморец“ – 26 961 лв., а за „Каварна“ – 45 961 лв.  Трите морски плажа следва да бъдат обезпечени със задължителните дейности по ЗУЧК - осигуряване на водното спасяване, обезпечаване на прилежащата акватория, здравното и медицинското обслужване и санитарно-хигиенното поддържане на морския плаж, и услуги от обществен интерес.  Критериите за формиране на комплексната оценка са съобразни с Решение № 604 от 22 юли 2016 г. на Министерския съвет за утвърждаване на минимални критерии за комплексна оценка на офертите при провеждане на конкурс за определяне на концесионер на морски плаж в отговор на обществените нагласи и очаквания за балансиран държавнически подход при определяне на очакваното от държавата минимално годишно концесионно плащане, икономическа съотносимост с общодостъпни цени на услуги на предлагани плажни принадлежности – чадъри и шезлонги.    Правителството одобри проект на Споразумение за статистическо сътрудничество между Националния статистически институт на Република България и Националното статистическо бюро на Република Молдова.  Със споразумението, договорено между председателите на двете институции по време на среща на Конференцията на европейските статистици през юни 2017 г., за първи път се създава правна рамка за развитие на съвместната работа в областта на статистиката между България и Молдова. Откриват се нови възможности за обмяна на опит в областта на статистиката, развитие на системите за метаданни, организиране на съвместни консултации, семинари и конференции за обучение и експертна, проучване и прилагане на международните и европейските стандарти и методи в областта на статистиката.    Правителството прие допълнения на ПМС № 162/2016 г. за определяне на детайлни правила за предоставяне на безвъзмездна финансова помощ по програмите, финансирани от Европейските структурни и инвестиционни фондове (ЕСИФ) за периода 2014 — 2020 г.  Въвежда се допълнително основание за удължаване на сроковете за подаване на проектни предложения при възникнали непредвидени обстоятелства. Това важи само в случаите на пълно или частично нефункциониране на информационни системи или регистри, данните от които са необходими при кандидатстване за безвъзмездна финансова помощ от ЕС.  Мерките целят спазване на принципа за равнопоставено третиране на кандидатите в процедурите за предоставяне на безвъзмездна финансова помощ от ЕСИФ дори в създалата се ситуация на временно преустановен достъп до Търговския регистър през август 2018 г.    България отпуска 391 166 лева по линия на Програмата за развитие на Организацията на обединените нации (ПРООН) за преодоляване на хуманитарната криза в Ирак, реши Министерският съвет.  Финансовият принос е част от изпълнението на Плана за хуманитарен отговор за 2018 г. за Ирак, който трябва да помогне на 3.4 млн. изложени на риск и уязвими граждани вътре в територията на Ирак, в т.ч. 1.25 млн. вътрешно разселени лица.  В последните години усилията на България и международната общност за справяне с кризата в Ирак дадоха своите положителни резултати. Повече от 3.8 млн. разселени лица след началото на кризата през 2014 г. вече са се завърнали по домовете си и все по-малка част от територията на страната остава в ръцете на терористите. Така с общи усилия постепенно се върви към осигуряване на стабилност в Ирак и Близкоизточния регион, каквато би била от полза за цял свят.    Правителството предлага промени в Декларацията към закона, с който България ратифицира Конвенцията за премахване на изискването за легализация на чуждестранни публични актове, съставена на 5 октомври 1961 г. в Хага.  Промените са обусловени от влизането в сила през 2016 г. на Закона за предучилищното и училищното образование (ЗПУО), който отмени Закона за народната просвета. С него настъпиха редица изменения в използваните термини, включително в понятието „народна просвета“, използвано в текста на Декларацията в закона.  Междувременно, в резултат на проведена административна реформа с цел оптимизиране и ускоряване извършването на услугите спрямо гражданите, дейностите по издаване на удостоверение APOSTILLE на образователни и удостоверителни документи, издавани от висшите училища, от институциите в системата на предучилищното, училищното и професионалното образование и обучение и от Министерството на образованието и науката (МОН) и неговите звена, преминаха от МОН към Националния център по информация и документация (НАЦИД).  С цел привеждане на нормативната уредба в съответствие със ЗПУО и настъпилите административни промени, следва да се извърши изменение на Декларацията по отношение на понятието „народна просвета“, както и да се отрази фактът, че НАЦИД полага удостоверението APOSTILLE на образователни и удостоверителни документи.    Правителството одобри базисен размер от 94 евро на ден за определяне на командировъчните средства на служители в бъдещото посолство на България в Рияд, Саудитска Арабия. Това постанови днес Министерския съвет с допълнение в Наредбата за командировъчните средства при задграничен мандат. Изменението се налага във връзка с откриването на дипломатическа мисия на България в Рияд.  В съответствие с разпоредбите на Наредбата командировъчните пари се определят от базисен размер за съответната държава, като такъв не е утвърден за Саудитска Арабия. За времето на дългосрочната командировка изпращащата администрация е задължена да осигури на служителя и подходящо жилище или средства за наем, чийто максимален размер се установява по държави в Наредбата. В Кралство Саудитска Арабия няма сграден фонд, който българската държава би могла да предостави за жилища на дългосрочно командировани служители. Затова правителството определи и максималния размер на средствата за наем на жилища в Рияд - 95 % от базисния размер за Саудитска Арабия. Това означава, че месечният наем, който ще покрива държавата ни, ще е 2 679 евро.    Правителството одобри позицията на България за неформалното заседание на Съвета на ЕС по икономически и финансови въпроси (ЕКОФИН), което ще се проведе на 7-8 септември във Виена. По време на първия ден от заседанието финансовите министри ще обменят мнения относно постиженията и бъдещите предизвикателства пред Европейската инвестиционна банка, въздействието на покачването на лихвените проценти върху финансовата стабилност, както и икономическия потенциал и риск от криптоактивите. На втория ден ще се проведе дискусия по задълбочаването на икономическия и паричен съюз в контекста на Многогодишната финансова рамка 2021-2027 г. с акцент върху програмата на ЕС за инвестиции „InvestEU“ и върху засилването на структурните реформи и макроикономическата стабилизация. Министрите ще обсъдят и справедливото данъчно облагане на цифровата икономика.  Одобрена е и позицията на страната ни за неформалното заседание на Съвета на ЕС по заетост, социална политика, здравеопазване и потребителски въпроси, формат „Здравеопазване“, което ще се проведе на 10 и 11 септември във Виена. В рамките на първата сесия делегациите ще продължат дебата за предизвикателствата от регулаторен и политически характер пред осигуряването на достъп до лекарствени продукти, получили разрешение за употреба чрез централизираната процедура, в търсене на баланс между подкрепа за иновациите и осигуряване на финансова устойчивост на здравните системи. Темата за инвестиции в цифрово (дигитално) здравеопазване ще бъде дискутирана по време на втората сесия.    Правителството сключи приятелско споразумение с тримата жалбоподатели по делото „Станчев и други срещу България“, като прие да им заплати предложеното от Европейския съд по правата на човека обезщетение с общ размер от 14 670 лв.  Присъденото обезщетение е за направените разходи по делото и за претърпените вреди във връзка с неизпълнение на решение на български съд, с което е определено обезщетение за призната, но невъзстановена собственост, и в тази връзка неприключила и до настоящия момент реституционна процедура.    194 940 лева отпуска правителството за изплащане на стипендии на деца с изявени дарби през 2018 година. За 148 стипендии през 2018 г. на деца от 35 общински училища се предоставят 149 040 лева. С 44 900 лева се изплащат стипендии на ученици в държавни училища, както и за три деца в частни училища. Предложеният проект няма да доведе до пряко и/или косвено въздействие върху държавния бюджет, тъй като необходимите средства са в рамките на разчетените за тази дейност в централния бюджет за 2018 година.    Правителството одобри промяна на Оперативна програма ,,Наука и образование за интелигентен растеж“ 2014 - 2020 г. (ОПНОИР).  Промяната предвижда интегриране на 51,1 млн. евро от Приоритетна ос 1 „Научни изследвания и технологично развитие“ на ОПНОИР в Приоритетна ос 1 „Технологично развитие и иновации“ по Оперативна програма „Иновации и конкурентоспособност“ (ОПИК). По този начин ще се осигури по-фокусирана и ефективна подкрепа за създаване на дългосрочни партньорства между бизнеса и научноизследователските организации, включително на регионално равнище, с което ще се гарантира устойчивост на резултатите и ще се очертаят следващите стъпки за регионална интелигентна специализация при подготовката на инвестициите за периода след 2020 г.  Промяната цели и привличане на допълнителен ресурс за наука, чрез осигуряване на подкрепата за проекти, одобрени за финансиране по програма „Хоризонт 2020“ и осигуряване на по-добра синергия между двете програми.  В допълнение са актуализирани и прецизирани индикаторите на програмата, което ще позволи по-адекватно и реалистично измерване на ефектите от изпълнение на ОПНОИР и ще подобри процеса на нейното изпълнение.  ", "date": "2018.09.04", "title": "Вижте решенията на правителството от днес "}
{"url": "http://epicenter.bg/article/Izmiha-s-shampoan-s-aromat-na-zhasmin-Pametnika-na-Saedinenieto-v-Plovdiv/162775/2/0", "text": "С шампоан с аромат на жасмин измиха паметника на Съединението в центъра на Пловдив за 6 септември.  С шампоан ще бъде измит и едноименният площад в града.  На 6 септември на площад Съединение в града под тепетата се очаква да бъде целият политически елит. Заради това мерките за сигурност ще бъдат драконовски, информира Нова телевизия.", "date": "2018.09.04", "title": "Измиха с шампоан с аромат на жасмин паметника на Съединението в Пловдив"}
{"url": "http://epicenter.bg/article/Deputati-reshavat-za-kolani-i-videoregistratori-v-avtobusite/162776/2/0", "text": "Депутати обсъждат поставяне на видеорегистратори и задължителни колани в автобусите, които извършват превози над 30 км, съобщи БТВ.  Мерките са предложени от народният представител Александър Ненков от ГЕРБ и са част от законодателните инициативи, свързани с повишаването на сигурността по пътищата след тежката катастрофа край Своге на 25 август.  Днес депутатите от комисията по регионална политика обсъждат измененията в закона за движение по пътищата. Ако бъде прието още утре може да е в пленарна зала и да бъде одобрено.  Мерки срещу тежките инциденти по пътищата се подготвят и в транспортната комисия.  В комисията на дневен ред е и тол системата.  ", "date": "2018.09.04", "title": "Депутати решават за колани и видеорегистратори в автобусите. Вносител е Александър Ненков"}
{"url": "http://epicenter.bg/article/Evrokomisiyata-pozdravi-Balgariya-za-postizheniyata-na-Balgarskoto-predsedatelstvo-na-Saveta-na-ES/162777/2/0", "text": "В писмо до постоянния представител на Република България в Европейския съюз генералният секретар на Европейската комисия (ЕК) изрази силното си впечатление от постигнатото по време на Българското председателство на Съвета на Европейския съюз 2018. Това съобщиха от пресцентъра на Министерството на външните работи.  „Комисията оценява тесните и конструктивни отношения, които изградихме. Работихме ръка за ръка и можем да сме горди от постигнатия прогрес по дневния ред на ЕС“, се казва в писмото, подписано от Мартин Зелмайер.  Особено внимание се обръща на успеха на срещата на върха ЕС—Западни Балкани, която се проведе в София на 17 май 2018 и потвърди ангажимента към европейската перспектива за региона, както и на приключването на общо 46 законодателни досиета по време на председателството.  В писмото се изразяват специални благодарности и за прогреса, който България като председател е успяла да постигне в сферата на Банковия Съюз - системата за банков надзор и преструктуриране, която работи на базата на действащи в целия ЕС правила; постигането на преговорен мандат за споразумението пост - Котону, което ще зададе общата рамка на отношенията на ЕС с държавите от Африка, Карибите и Тихоокеанския басейн в следващите две десетилетия; реформата на Общоевропейската система за бежанците, определяща правилата за регистрация и разпределение на мигранти; Реформата на Дъблинския регламент, който седи в основата на общата европейска бежанска политика; както и за бързото стартиране на диалога по Многогодишната финансова рамка - следващия бюджет на Европейския съюз за периода от 2021 г. до 2027 г.  Писмото завършва с ръкописно послание от Зелмайер, че „Съединението прави силата – и след Българското председателство!“  ", "date": "2018.09.04", "title": "Еврокомисията поздрави България за постиженията на Българското председателство на Съвета на ЕС"}
{"url": "http://epicenter.bg/article/Zapochna-esennata-sesiya-na-parlamenta/162779/2/0", "text": "Започна есенната сесия на Народното събрание. В пленарната зала прозвучаха химните на българия и на Европейския съюз. Сесията бе открита с кворум от 162 народни представители. В мястото, отредено за членовете на правителството, обаче няма нито един министър. В същото време, докато депутатите дават старт на новия политически сезон, премиерът Бойко Борисов заминава за Израел на официална визита. Министър-председателят е за втори път през тази година в еврейската държава.   Това е петата сесия на 44-ото Народно събрание. Да си пожелаем конструктивна работа и единодействие по важните за държавата въпроси, пожела председателят на парламента Цвета Караянчева.   Дневният ред на парламента не бива да се различава от дневния ред на хората, посочи Караянчева в словото си. И пожела и на опозицията, и на управляващите \"да бъдем диалогични и продуктивни\". \"Нека в началото на новия политически сезон да си припомним призива на Петко Славейков - да се покажем като народ, вечно съединен. Нека в началото на новия политически сезон си пожелаем конструктивна работа и единодействие по важните за страната ни въпроси. Само след няколко дни за пореден път ще отбележим една от най-значимите дати в нашата история – Съединението на Източна Румелия с Княжество България. Не трябва да забравяме, че този акт на обединение успява, защото е общобългарско дело и в неговата защита всички са единни\", продължи Караянчева. И посочи, че Съединението е сред събитията в нашата история, когато между политическите сили няма разногласия и всички го подкрепят, защото осъзнават значението му за бъдещата българска държава.   „Това е пример както за държавническо мислене и поведение на политиците, така и за сплотеност на нацията. Нека днес си припомним призива на Петко Славейков – да се покажем като народ, вечно съединен и да търсим съгласие в името на България. Гражданите очакват от нас отговорни, бързи и точни решения за проблемите на обществото. Длъжни сме да приемем качествено, устойчиво и модерно законодателство. Дебатите и сблъсъкът на мнения са необходими и трябва да присъстват в пленарна зала, когато отстояваме своите политики за това кое решение е полезно и работещо. Надявам се през новия сезон както опозицията, така и управляващите да бъдем диалогични и продуктивни“, заяви в заключение парламентарният председател Цвета Караянчева.      ", "date": "2018.09.04", "title": "Започна есенната сесия на парламента. Караянчева: Да приемем качествени, устойчиви и модерни закони!"}
{"url": "http://epicenter.bg/article/Prezidentat-Rumen-Radev-nagradi-s-orden--Stara-planina--poslanika-na-Avstriya-Roland-Hauzer/162782/2/0", "text": "Президентът Румен Радев удостои на церемония в Гербовата зала на „Дондуков“ 2 посланика на Република Австрия у нас Роланд Хаузер с орден „Стара планина“ първа степен, съобщиха от прессекретариата на държавния глава. Високото държавно отличие се връчва за изключително големите заслуги на дипломата за укрепването и развитието на двустранните отношения между България и Австрия.   „По време на мандата на посланик Хаузер бяха положени големи усилия за привличането на вниманието на деловите и финансовите среди към България. Австрия е наш приоритетен икономически партньор и водещ инвеститор в страната ни“, каза Румен Радев, като допълни, че отличните отношения между двете страни са резултат на последователни усилия и на приноса на поколения дипломати, на бизнеса, на академичните и културните среди и гражданите.   Имаше и продължава да има особено голяма динамика между двете ни държави по време на триото председателства на Съвета на ЕС, където заедно работихме по важни приоритети от европейския дневен ред - миграцията, сигурността, перспективата на Западните Балкани. Лично с ангажираността на посланик Хаузер имаме голяма динамика в политическите отношения на високо и най-високо ниво, отбеляза президентът.   В речта си Румен Радев открои и успешното посещение на австрийския президент Александър ван дер Белен у нас и участието му в тристранната среща в Русе, която се проведе през май т.г. по инициатива на българския държавен глава, и на която беше потвърден общият интерес на България, Австрия и Румъния за съживяването на Дунавската стратегия.   По време на церемонията Румен Радев даде висока оценка и на активния обмен в областта на образованието, науката и културата между България и Австрия.   От своя страна Роланд Хаузер заяви, че за него е огромна чест да получи най-високото държавно отличие и посочи, че теми като миграцията, защитата на външните граници на ЕС, европейската перспектива за Западните Балкани се разглеждат от двете страни по много сходен начин.   „Австрия и България избраха почти едни и същи приоритети за своите председателства на Съвета на ЕС“, посочи посланик Хаузер.   Пред гостите на церемонията австрийският дипломат отбеляза, че със съпругата си са обиколили България по време на своя мандат и е възхитен от историята и културните традиции на страната ни.  ", "date": "2018.09.04", "title": "Президентът награди с орден „Стара планина“ I степен посланика на Австрия у нас"}
{"url": "http://epicenter.bg/article/Prezidentat-shte-udostoi-poslanika-na-Avstriya-u-nas-s-orden--quot-Stara-planina-quot----parva-stepen/162716/2/0", "text": "Президентът Румен Радев ще награди посланика на Австрия у нас Роланд Хаузер с орден \"Стара планина\" първа степен, съобщиха от прессекретариата на държавния глава.  Церемонията ще се състои от 11.00 часа на \"Дондуков\" 2.  Високото държавно отличие се връчва за изключително големите заслуги на дипломата за укрепването и развитието на двустранните отношения между България и Австрия.", "date": "2018.09.04", "title": "Президентът ще удостои посланика на Австрия у нас с орден \"Стара планина\" - първа степен"}
{"url": "http://epicenter.bg/article/Deputatite-se-sabirat-za-parvo-zasedanie-sled-vakantsiyata/162744/2/0", "text": "Днес в Народното събрание се открива новият политически сезон, напомня Новини.бг. Очаква се по традиция това да стане с декларации за приоритетите на парламентарните групи. Дневният ред на заседанието включва първо четене на промени в Закона за здравето, както и три годишни доклада за 2017 г. - един на Българската академия на науките (БАН) и два на Комисията за регулиране на съобщенията (КРС). Депутатите ще се произнесат дали да разрешат тютюнопушенето в обособени помещения чрез промени в Закона за здравето, внесени от депутати от „Обединени патриоти”.   Връщането на стария режим в закрити обекти бе предложено от вицепремиера Валери Симеонов с мотива, че настоящата забрана не се спазва, а туристическите обекти търпят загуби. С промените се предвижда по подобие на обособени самостоятелни помещения за пушене в летищата, такива да могат да се открият и на не повече от половината от търговската площ на заведения за хранене и развлечение.   МС ще определя с наредба изискванията, на които трябва да отговарят тези помещения. При нарушения глобите се завишават двойно. Две комисии - на Здравеопазването и по Икономическа политика и туризъм, вече отхвърлиха законопроекта. В програмата е и ратификация на Спогодбата между Република България и Кралство Саудитска Арабия за избягване на двойното данъчно облагане по отношение на данъците върху доходите и предотвратяване на отклонението от данъчно облагане. По правилник есенната сесия започва в първата сряда от септември, но преди лятната ваканция депутатите решиха да заседават извънредно на 4 септември, за да могат да почиват на 7 септември.    ", "date": "2018.09.04", "title": "Депутатите се събират за първо заседание след ваканцията"}
{"url": "http://epicenter.bg/article/Boyko-Borisov-zaminava-na-poseshtenie-v-Izrael/162745/2/0", "text": "Премиерът Бойко Борисов заминава на двудневното работно посещение в Израел, напомня \"Фокус\". Той ще участва в годишната конференция на Международния институт по контратероризъм. Това е второто му посещение в страната за тази година.   От 12 до 14 юни премиерът отново посети страната и се срещна с колегата си Бенямин Нетаняху и с президента Реувен Ривлин. Бойко Борисов проведе среща и с българската общност в Тел Авив. Той се поклони на Божи гроб и беше приет от патриарха на Йерусалим Теофилос Трети. Утре Бойко Борисов ще се срещне с премиера на Израел Бенямин Нетаняху. След последната им среща на 13 юни израелският премиер заяви, че страната му никога няма да забрави как българите са легнали върху жп релсите, за да спасят евреите си. Бойко Борисов изтъкна важността на Израел за сигурността и стабилността в Близкия Изток.  На тържествена церемония в парк „Чарлз Клор“ в Тел Авив ще бъде открит паметник- символ на повдига на българите за спасяването на евреите през Втората световна война. Идеята за поставяне на паметник се зароди през 2013 година, по повод отбелязването на 70-годишнината от спасяването на българските евреи от Холокоста. Тогава правителството отпусна 150 хил. лева, за да се отбележи годишнината и да се направят два еднакви паметника- за София и за Тел Авив. 5 години след отливането на монумента стана ясно, че той се е повредил заради неправилно съхранение. На 14 март кабинетът отпусна 36 хил. лева за промяна на дизайна му и нова отливка на паметника.  В края на май Бойко Борисов откри паметна плоча на Димитър Пешев в Киев. Площадът, на който беше поставена плочата, носи името на Пешев по инициатива на българското посолство. Димитър Пешев остава в историята заради ключовата си роля за спасяването на евреите от Холокоста. В края на юни в родния му Кюстендил бяха отбелязани 124 години от рождението му.  Премиерът посещава Израел за втори път в годината, в която отбелязваме 75-ата годишнина от спасяването на българските евреи. През 2010 година Борисов отново посети Израел, като това беше първата визита на ниво министър-председател от 18 години. Премиерът беше на посещение в страната и през 2016 година.  ", "date": "2018.09.04", "title": "Бойко Борисов заминава на посещение в Израел"}
{"url": "http://epicenter.bg/article/Strahil-Deliyski--Problemat-na-upravlenieto-e-vlastta-da-ne-popadne-v-drugi-ratse/162748/2/0", "text": ",,Изглежда големият проблем е в това властта да не попадне в нечии други ръце, а това не е полезно за българския политически процес.' Така политологът Страхил Делийски коментира напрежението във властта и продължилата четири часа среща на коалиционните партньори в управлението. Той бе гост в сутрешния блок на БНТ. ,,Струва ми се мъка да се гледа как функционира това правителство, а предполагам, че е още по го-голяма мъка да участваш в него'', обобщи Делийски.   Според политолога Димитър Ганев, също гост на предаването „Денят започва“ вицепремиерът Валери Симеонов си е изградил свой политически дневен ред. Доста от темите бяха в противоречие с други представители на правителството, някои от законодателните му инициативи не бяха добре синхронизирани. Той е в ролята на нещо като вице-опозиционер, бе коментарът на Димитър Ганев. Той добави още, че правителството и Валери Симеонов са дистанцирани един от друг.      ", "date": "2018.09.04", "title": "Страхил Делийски: Проблемът на управлението е властта да не попадне в други ръце"}
{"url": "http://epicenter.bg/article/Tsvetanov-napada-prezidenta--Govori-za-zakonnost--a-zaradi-bashta-mu-e-obvinen-nevinen-chovek-/162749/2/0", "text": "\"Коалиционното управление е стабилно, но конструкцията на една коалиция винаги е под напрежение.\" Така заместник-председателят и председател на ПГ на ГЕРБ Цветан Цветанов коментира в студиото на БТВ заседанието на коалиционния съвет снощи, продължило четири часа.   „Правителството е стабилно, продължаваме с изпълнението на 4-годишната си програма“, бе категоричен Цветан Цветанов. Сбирката бе предизвикана от острата реакцията вицепремиера Валери Симеонов, който се обяви срещу поисканите от премиера оставки на трима министри заради катастрофата край Своге. Освен това партията на Симеонов - НФСБ, излезе с декларация, в която обвини премиерът, че управлява еднолично. В участието си по БТВ Цветанов се опита да разсее усещането за криза във властта, създадено от НФСБ и Симеонов.   „Една от темите, която обсъждахме вчера на коалиционния съвет бе точка 6 от коалиционното споразумение, която бе част от декларацията на НФСБ. В понеделник ще водим разговор с партньорите ни и ще се реши въпросът с оставките на тримата министри – Ивайло Московски, Валентин Радев и Николай Нанков“, каза Цветан Цветанов и поясни, че винаги ПГ на ГЕРБ се е съобразявала с внесените искания от премиера Бойко Борисов. „Всеки един от министрите, когато полагат клетва са в оставки в джобове“, напомни той и категорично заяви, че подобни теми не трябва да се обсъждат между коалиционните партньори през медиите. Относно колко време ще ни управляват министри в оставка, Цветанов отговори, че до края на другата седмица въпросът ще се реши. „Има наистина сериозна подкрепа за министър Николай Нанков“, потвърди той. „Вчера съвсем спонтанно почти повече от половината кметове в страната застанаха зад регионалния министър“, обясни Цветанов и поясни: „Не подгрявам обаче някой с тези думи, че Нанков може да остане на поста си“. На въпрос защо Красимир Каракачанов се е появил снощи с каска  в сградата на МС за коалиционния съвет, Цветанов с усмивка отговори, че така той е създал една по-ведра обстановка и потвърди, че бой по каските не е имало. На въпрос дали премиерът е едноличен диктатор, Цветанов отговори: „Отново го потвърждавам и днес - никога премиерът не е взимал еднолични решения“. \"Всеки министър, когато полага клетва винаги е с оставка в джоба и участието във властта не се \"полага\", а е свързано с отговорности. Политическо решение на парламентарната група на ГЕРБ и ние винаги сме заявявали, че се съобразяваме с предложенията, направени от МС и премиера\", каза Цветанов по повод оставките на тримата министри и добави, че решението е взето след разговори с представители на Изпълнителния съвет на партията. След заседанието се разбра, че оставките на министрите Валентин Радев, Ивайло Московски и Николай Нанков са подадени, но процедурата по промени в кабинета не е стартирана.   Цветан Цветанов изтъкна, че коалиционният диалог не трябва да се води през медиите, защото това създава впечатлението, че управлението не е стабилно. Според него, напрежението в коалицията е дошло заради липсата на редовна комуникация. Цветанов съобщи, че решението за заместниците на министрите в оставка ще бъде взето в понеделник зедно с партньорите. \"Има сериозна подкрепа за министър Нанков, почти половината кметове застанаха в подкрепа на регионалния министър\", каза Цветанов и обясни, че това е обяснимо, заради позицията и работата, която той е свършил. \"Премиерът не взема еднолично решение, а проблемът е в това, че всеки адресира проблемите си към него. Затова и бях критичен към вицепремиерите, те трябва да бъдат по-публични, за да се вижда това, което се случва в държавата. Много са позитивните новини, които могат да бъдат представени пред обществото\", коментира заместник-председателят на ГЕРБ. Цветанов коментира и обръщението на президента Румен Радев към народа във връзка с началото на политическия сезон. То бе отправено час преди да започне съвета на коалицията вчера.   \"Смятам, че като приехме ветото на президента в закона за приватизацията доказва, че не е имало никакъв лобизъм. Правителството работи само и единствено в полза на обществото. Президентът търси конфронтацията във всяко свое появяване. Той изпадна в изолация, дискредитира се с пазициите си, искаше отлагане на санкциите, обяви се против СЕТА\", каза по повод основните тези на Румен Радев Цветанов. Не пропусна да намеси и темата с пътния инцидент, в който участва бащата на президента. \"Как си предстявяте, че президентът говори за законност при условие, че един невинен човек, инвалид, е обвинен без да е виновен и за това е отговорен бащата на президента\", попита риторично Цветанов. \"Това, което мога да кажа на Румен Радев - ако имаше смъртен случай в Харманли, как щеше да се чуства той, че е укрил този случай\", продължи с въпросите Цветанов. \"Никога не съм бил в дома на Бенчо Бенчев и не съм участвал в среща с него\", заяви категорично Цветанов и добави, че Кадиев и БСП трябва да отговорят на много въпроси за финансирането на кампаниите. Цветанов заяви, че той няма да бъде следващия министър на вътрешните работи.    ", "date": "2018.09.04", "title": "Цветанов нападна президента: Говори за законност, а заради баща му е обвинен невинен човек!"}
{"url": "http://epicenter.bg/article/Tsveta-Karayancheva/162750/2/0", "text": "Обединява ни коалиционната програма на правителството. Понякога се разминаваме в своите виждания, понякога се губи комуникацията. Въпреки това стабилността на коалицията е гарантирана.   Това заяви в предаването \"Сутрешен блок\" по БНТ председателят на Народното събрание Цвета Караянчева (ГЕРБ). ,,Може би трябва да се засили диалога в коалиционните партньори. Тези спорове е хубаво все пак да не стават посредством медиите, защото това е недостатък. Засега този проблем е изчистен, но може пак да изникне в бъдеще. В този смисъл понякога се търси и ПР ефекта, обаче той трябва да има някаква доза, някаква граница'', посочи Караянчева и още веднъж увери, че няма никаква правителствена криза. По отношение на подадените три министерски оставки тя поясни, че оставките са внесени само при премиера, но не и в Народното събрание и тепърва ще се види дали тези оставки ще бъдат приети.   ,,Не са обсъждани нови имена на министри, или поне аз не съм участвала в обсъждането на нови имена. След понеделник ще бъде оповестено всичко, надявам се'', допълни още председателят на парламента. По нейните думи министрите Валентин Радев, Николай Нанков и Ивайло Московски са постъпили изключително достойно. ,,Дадоха отговорни и компетентни отговори. Нито веднъж не сложиха на преден план себе си. Ние чувстваме пулса на обществото. Затова смея да твърдя, че тримата министри постъпиха изключително достойно'', каза тя и добави, че тримата ще се завърнат в парламента като народни представители, тъй като са професионалисти. Относно вчерашното изявление на президента Румен Радев Караянчева категорично заяви, че няма бягство от отговорност относно подадените оставки и инцидента край Своге. ,,Няма бягство от отговорност, прокуратурата се задейства, върви разследване. Струва ми се, че президентът Радев има непоносимост към управляващото мнозинство. Той се позиционира като основен опозиционер в българската политика'', посочи тя. ,,Ние не пишем програми на коляно с гръмки обещания. Всичко при нас е обвързано с цифри и конкретни политики. ,,Визия за България'' звучи като предизборна програма, а не точно като визия'', поясни Цвета Караянчева по адрес на партийния проект на БСП. За новия политически сезон Караянчева обясни, че дебатът за предпазните колани в автобусите ще влезе в парламента, както и законопроектът за хората с увреждания и законът за социалните услуги. ,,Законът за бюджета винаги е накрая, но той е най-дебатирания и интересен, особено когато сега имаме около 2 милиарда излишък'', допълни тя. ,,Предстои и доста работа по Изборния кодекс, защото има притеснения около машинното гласуване'', завърши Караянчева.    ", "date": "2018.09.04", "title": "Цвета Караянчева: Стабилността на коалицията е гарантирана"}
{"url": "http://epicenter.bg/article/Premierat-Boyko-Borisov-prie-rakovodstvoto-na-partiya-ABV-/162752/2/0", "text": "Министър-председателят Бойко Борисов прие в Министерския съвет представители на ръководството на ПП АБВ, съобщиха от правителствената информационна служба.  Тема на срещата са отношенията между България и Република Македония.  Срещата е по инициатива на ПП АБВВ.  Ръководството на ПП АБВ  представи на премиера своята оценка за тяхното развитие и предложения за действия от страна на българските институции за защита на националните интереси на страната ни.   След срещата президентът на България Георги Първанов 2002-2012 заяви, че с премиера са обсъдили вариант да има текст към договора за добросъседство с Македония, който да гласи, че двете страни имат обща история, чиито корени датират от средновековието, минават през общите борби на Възраждането, включително и Илинденско-Преображенско въстание. \"Какъв ще бъде формата на този документ, това е работа на дипломацията. Ние настояхме и беше прието комисията да постави въпроса за Илинденско-Преображенско въстание и да се постигне една обща позиция между България и Македония\", заяви Първанов.   Бъдещето на Македония не може да минава през грабеж на историята на България и поругаване на историческите факти, каза председателят на ПП АБВ Румен Петков на брифинг след срещата, предаде репортер на Агенция „Фокус“.  „По време на срещата изложихме позицията на АБВ и нашето настояване за развитие на договора от гледна точка на българския национален интерес и съхраняване на историята. Ние сме системни в тези си искания и настоявания. Обръщали сме се към мултидисциплинарната комисия и по повод на дебатите за името на Македония в перспектива“, каза още той и посочи, че АБВ е изразила своите силни резерви и безпокойства относно имената „Илиндеска Македония“ и „Северна Македония“.  Петков обясни, че партията настоява да има дебат, в който да се достигне до общобългарска позиция – и институционална, и политическа – на дефиниране на понятието „обща история“.  „Защото за нас е неприемливо политически фактори в Македония да загърбват историята и общото ни Илинденско-Преображенско въстание и да ограничават общата ни история само във времето на Османската империя и османското робство. За нас стремежът да подкрепим Македония за нейното евроатлантическо бъдеще е въпрос на осъзната необходимост за перспективите на държавата и на региона като цяло. За да може да е съвършено ясно, че това бъдеще не може да минава през истината за нашата обща история и през грабеж на историята на България, през поругаване на историческите факти и през поругаване на ценности, които са съхранили българщината през годините“, каза още Петков.  Той уточни, че ще АБВ ще поиска среща с Комисията по външна политика в Народното събрание, за да се достигне до дискусия, с която да се достигне до единна позиция, независеща от конюнктурата и в България, и в Македония и гарантираща българския интерес.  ", "date": "2018.09.04", "title": "Борисов и Първанов обсъдиха отношенията с Македония"}
{"url": "http://epicenter.bg/article/Parkingat-okolo-Natsionalniya-stadion--Vasil-Levski--veche-e-platena-zona/162791/2/0", "text": "След като част от терена около Националния стадион \"Васил Левски\" стана платена зона за паркиране, от днес Общината започва да глобява. Престоят и паркирането на автомобили ще се таксуват 1 лв. на час за първите четири часа и 2 лв. за всеки следващ час, съобщи БНТ.   От 20.00 часа вечерта до 8.00 часа сутринта цената е 1 лев на час.   Търговията с колела, части за тях, както и ски и аксесоари, която от години се извършва на това място, няма да бъде премахната, но ще се осъществява на цена от 12 лв. на паркомясто за ден.  ", "date": "2018.09.04", "title": "Паркингът около Националния стадион „Васил Левски“ вече е платена зона"}
{"url": "http://epicenter.bg/article/Boris-Yachev--Ne-e-imalo-iskane-za-ostavka-na-Siderov-kato-predsedatel-na-parlamentarnata-grupa/162793/2/0", "text": "Не е имало искане за оставката на Волен Сидеров като председател на парламентарната група. Това каза Борис Ячев, заместник-председател на НФСБ и секретар на ПГ на Обединени патриоти, пред журналисти в Народното събрание. След като в пленарната зала не се чу декларация от името на Обединени патриоти за новия политически сезон, медиите потърсиха отговор на въпроса защо се е случило така. По традиция изявленията от името на отделните групи се правят от техните председатели. Волен Сидеров, лидерът на Атака и шеф на ПГ на ОП обаче не застана на трибуната. На въпроса защо, Ячев отговори така: „Имаше готовност за декларация, но явно е имало някакъв технически проблем. Г-н Сидеров не беше в зала и нямаше декларация.“ И побърза да добави: \"Няма напрежение!\" Ячев посочи, че приоритетите ще бъдат обявени без значение дали в пленарната зала или в кулоарите на парламента. „Имало е и преди случаи в Народното събрание да няма изявление. Ако питате за това дали г-н Сидеров е председател на парламентарната група – да, такъв е. Нямало е искане за неговата оставка от НФСБ. Вчера и г-н Валери Симеонов, и аз го казахме. Идеята е за смяна на функциониране на управлението на парламентарната група, а не за оставката на Волен Сидеров като председател“, подчерта Ячев, цитиран от \"Фокус\". Той обясни, че днес е разговарял с Волен Сидеров. „Говорихме, че ще се нормализират нещата в парламентарната група с регулярните събирания, заседания, обсъждания на законопроекти, поемане на ангажимент от всички народни представители да се стои зад законопроектите – така че парламентарната група да си функционира нормално“, коментира Ячев.  ", "date": "2018.09.04", "title": "Борис Ячев: Не е имало искане за оставка на Сидеров като председател на парламентарната група"}
{"url": "http://epicenter.bg/article/AURORA---parvi-kadri-ot-proekta-na-Fabrizio-Parisi---Wah-Tony-feat--Belonoga/162780/10/0", "text": "Изненадващо Fabrizio Parisi & WahTony пуснаха първи кадри от очаквания им съвместен проект AURORA.   От краткото видео се вижда, че двамата продуценти са в компанията на красиво, загадъчно момиче, а камерата отвежда към фантастична природна гледка, в зората на новия ден, под звука на магическия глас на Белонога...   AURORA предстои да „изгрее“ в средата на септември, като песента ще даде символично начало на лейбъла Hybrid Sound Records- колаборация между Fabrizio Parisi и Антони Рикев a.k.a. Wah Tony. …Засега гледаме само тийзъра.   Музика: Fabrizio Parisi,WahTony,Belonoga,AlexN Режисьор:Мартин Петров - OneMoreFrame Studio Оператор: Богомил Големанов - OneMoreFrame Studio Lucy Fashion АУТО ИТАЛИЯ ЕАД", "date": "2018.09.04", "title": "AURORA - първи кадри от проекта на Fabrizio Parisi & Wah Tony feat. Belonoga"}
{"url": "http://epicenter.bg/article/Datskiyat-prints-Frederik-se-podlozhi-na-operatsiya/162784/10/99", "text": "Датският принц Фредерик се подложи на хирургична интервенция на гърба. \r\n \r\n 50-годишният престолонаследник бе опериран в болницата \"Ригсхоспиталет\" в Копенхаген.   През следващите няколко седмици той ще следва рехабилитационна програма. Това означава, че принцът ще отмени официалните си ангажименти. Миналата седмица той участваше в държавната визита на френския президент Еманюел Макрон в Дания.   Принц Фредерик има 4 деца, увлича се по спорта и е член на Международния олимпийски комитет. Покрай разнообразните си физически дейности той натрупа и няколко контузии. Принцът получи наранявания на гръбначния стълб в областта на шията през 2014 година, докато скачаше на батут.   Източник: дир.бг", "date": "2018.09.04", "title": "Датският принц Фредерик се подложи на операция"}
{"url": "http://epicenter.bg/article/Dimitar-Rachkov-kupi-imot-v-Gartsiya-za-polovinkata-si-Mariya-Ignatova/162787/10/100", "text": "Димитър Рачков и Мария Игнатова, които отново са влюбени и то след куп шумни изневери и раздели, скрепиха връзката си с покупката на общ имот в Гърция.   Дребничкият актьор е броил 160 000 евро за екзотична вила в комшийския курорт „Олимпиада”, като великодушно е записал покупката на името на русокосата водеща, твърди \"Таблоид\" без да се позовава на конкретен източник.   Едноетажната постройка в средиземноморски стил е малка, но ултрамодерна и е напълно енергийно независима, тъй като се захранва със слънчеви панели. Дворът е повече от два декара, а разстоянието до най-близкия плаж е само няколкостотин метра.   В имота растат многобройни декоративни и овощни дръвчета и според новата-стара двойка мястото било идеално за отглеждане на челядта им.   Идеята за покупката дошла на Митко покрай небивалия успех на моноспектакъла му „Забраненото шоу на Рачков”. Пиесата, която ни въвежда в кухнята на телевизията, се играе с огромен успех в момента из страната. Най-евтините билети са по 50 лева, а самият водещ на „Господарите” се хвали, че от някои гастроли е слагал чисто по 100 бона в джоба си. Така той решил, че е време да инвестира приходите в трайна покупка.   Димитър и Мария най-сетне узакониха връзката си след дълга раздяла и няколко събирания това лято. Двамата подписаха в гражданското, след което се почерпиха с роднини, без да се вдига много шум. Решението било спонтанно и актьорите не могли да поканят най-близките си приятели. Няколко седмици по-късно те направиха втора сватба в Тоскана, защото градчето имало сантиментална стойност във връзката им.   Продуцентската фамилия Маги и Кремена Халваджиян пък били виновниците Рачков и Мария отново да се съберат и те ги поканили за кумове. А покрай тях и цялата им фамилия. Освен Халваджиян сред гостите бяха и водещата на „На кафе“ Гала заедно с мъжа си Стефан.   Празникът бе в малък и уютен италиански ресторант, в който младоженците оставиха тлъста сума. ", "date": "2018.09.04", "title": "Димитър Рачков купи имот в Гърция за половинката си Мария Игнатова"}
{"url": "http://epicenter.bg/article/Mariya--S-Gushterov-nyamame-nikakav-dialog--Nikakvi-pretentsii-ne-sam-imala-/162788/10/100", "text": "Мария разкри, че има мъж до себе си, но двамата не живеят заедно. Последните месеци отново е имала трудности, които е успяла да преодолее само със силна воля.   \"Бях се предала в последните шест месеца\", разказа Мария пред LOVE style - \"Като че ли всичко, което ми се случи в живота, ми дойде малко в повече. Не знам какво точно беше и не бих си позволила да го формулирам с някакъв термин, но ми се наложи да претърпя метаморфоза - вътрешна и външна. Много ми беше трудно... Последните две години , постоянно влизам от един филм в друг и това даде своите последствия. Имах чувството, че никога няма да мога да се спася от състоянието, в което бях изпаднала. За щастие силният ми характер ми помогна. Оправих се и то без чужда намеса.\"   Мария уточни, че е имала отношения с човек, живеещ във Великобритания, но ги е прекратила. Сега е  : \"Сега има мъж до мен, който ме прави много щастлива. Открихме се случайно. При мен винаги така се случва. Съдбата ни срещна. Чувствам се уникално добре с него, а и Марая също, което е много важно за мен. Все още не живеем заедно. По-интересно ми е да сме като гаджета. Омръзна ми да бъда съпруга!(Смее се.).\"   Певицата говори и за бившия си втори съпруг : \"Ние нямаме никакъв диалог. Колкото аз да имам желание, това зависи от двамата. Няма как сама да определям тези отношения.  . Причината не знам къде е. Мъжете декларират едно, когато са с даден човек, а като си тръгнат, положението става съвсем различно. Разбира се, това е тяхно право. Никакви претенции не съм имала. Даже и автомобилът, който ми беше подарък, докато бях съпруга на Християн, той си го взе. Да не говорим за други материални облаги! Не мога да нарека това поведение отговорно и коректно. Но така е в живота - има мъже, които знаят как да се отнасят към жените и момчета, които не знаят.\"", "date": "2018.09.04", "title": "Мария: С Гущеров нямаме никакъв диалог! Никакви претенции не съм имала!"}
{"url": "http://epicenter.bg/article/Monika-Lyuinski-si-zatvori-ustata-za-vrazkata-s-Bil-Klintan/162817/10/99", "text": "Моника Люински си затвори устата за връзката с бившия президент на САЩ Бил Клинтън, коментира израелският в. Аарец, цитиран от Новини.бг   Бившата стажантка от Белия дом днес трябваше да говори в Ерусалим на форум, посветен на борбата срещу агресията в интернет. Малко преди нейната лекция журналистка от местна медия попита американката дали все още очаква извинения от мъжа, който бе начело на САЩ  от 1993 до 2001 г. В отговор Люински заяви, че няма да отговаря на въпроси, които не са свързани с темата на форума, и излезе от залата.   Люински преди време заяви, че няма да обнародва данни за връзката си с експрезидента, когото е задоволявала с уста. Скандалът избухна в началото на 1998 г. Отначало и двамата замесени отричаха. Малко по-късно Клинтън и Люински направиха признания пред специален прокурор. В 100-местния Сенат започна процедура по отстраняване на държавния глава заради лъжесвидетелстване. Президентът че спасен, защото привържениците на импийчмънта не събраха необходимите най-малко 67 гласа.", "date": "2018.09.04", "title": "Моника Люински си затвори устата за връзката с Бил Клинтън"}
{"url": "http://epicenter.bg/article/Osadiha-Mourinyo-na-godina-zatvor--no-nyama-da-lezhi/162785/8/0", "text": "Жозе Моуриньо получи присъда от 1 година затвор по двете си обвинения за укриване на данъци в Испания. Той бе съден за измама в размер на 3,3 млн. евро, свързана с дължима сума по имиджовите му права за 2011 и 2012 г., когато бе начело на \"Реал\" Мадрид.   Срещу актуалния мениджър на \"Манчестър Юнайтед\" се водеха 2 дела, като по всяко от тях той получи 6 месеца затвор. Присъдата очаквано е условна и Специалния няма да влиза зад решетките.   Освен това португалецът бе осъден да заплати 1,98 млн. евро на Испания заради престъплението си. Информацията е на \"Мундо Депортиво\" и се очаква до часове да бъде оповестена официално, предаде  bTV .   Моуриньо е поредният от футболния свят, който е съден за укриване на данъци в Испания. Бившият футболист на \"Реал\" Мадрид Кристиано Роналдо получи 24 месеца затвор, а Лионел Меси - 21 месеца. И двете присъди бяха условни.  ", "date": "2018.09.04", "title": "Осъдиха Моуриньо на година затвор, но няма да лежи"}
{"url": "http://epicenter.bg/article/Tramp-prizova-da-ne-se-atakuva-siriyskata-provintsiya-Idlib/162751/7/0", "text": "Президентът на Съединените щати Доналд Тръмп предупреди Сирия да не извършва настъпление срещу контролираната от опозицията провинция Идлиб с помощта на Русия и Иран. Тръмп изтъкна, че офанзивата може да предизвика „човешка трагедия“, съобщи агенция Франс прес, цитира БНР.   Сирийските власти в момента трупат въоръжени сили около Идлиб, който е контролиран от широк спектър бунтовници и екстремисти, част от които се определят за „терористи“ от световните сили.   \"Президентът на Сирия не бива да атакува безразсъдно провинция Идлиб. Руснаците и иранците ще направят голяма хуманитарна грешка, ако участват в тази потенциална човешка трагедия. Стотици хиляди хора могат да бъдат убити. Не позволявайте това да се случи\", написа Тръмп в Туитър.   Русия и Иран твърдят, че екстремистите в провинцията трябва да бъдат разбити и се очаква да подкрепят правителствените сили в случай на щурм.   Правителството на Франция също предупреди, че ще има „катастрофални последствия“, ако сирийските сили и техните съюзници стартират настъпление срещу Идлиб.   От министерството на външните работи на Франция припомниха думите на Еманюел Макрон, че страната му е готова да реагира, ако сирийският режим използва химическо оръжие.   Вчера Иран призова за прочистване на сирийската провинция Идлиб от терористи. Така режимът на Асад и неговите съюзници наричат всичките си противници в Сирия. Това стана в момент, когато Техеран се готви за разговори с Москва и Дамаск за провеждане на офанзива срещу последния голям бунтовнически бастион на сирийска територия.  ", "date": "2018.09.04", "title": "Тръмп призова да не се атакува сирийската провинция Идлиб"}
{"url": "http://epicenter.bg/article/-Alternativa-za-Germaniya--izmesti-GSDP-kato-vtora-politicheska-sila-v-stranata-/162757/7/0", "text": "Популистката „Алтернатива за Германия“ измести Германската социалдемократическа партия (ГСДП) като втора политическа сила в страната. Това показва проучване на института INSA, проведено по поръчка на вестник Bild, предава Агенция \"Фокус\".  Рейтингът на ГСДП пада с половин пункт до 16%, докато партията на Александър Гауланд печели подкрепата на още 0,5% от избирателите в страната, достигайки до 17%.  Най-силен остава Християндемократическият съюз (ХДС) на канцлера Ангела Меркел с 28,5%. Свободната демократическа партия събира 9,5% (минус 0,5%), „Левица“ – 10% (минус 0,5%).  Според резултати от анкети на други изследователски институти ГСДП все още е пред „Алтернатива за Германия“, подчертават от редакцията.  Прочуването на INSA е проведено в периода 31 август-3 септември и е обхванало 2069 имащи право на глас граждани на ФРГ.  Не е отчетена възможността за статистически грешки, а това е от значение, тъй като с половин процент разлика картината може да изглежда различно, подчертава Bild.  ", "date": "2018.09.04", "title": "„Алтернатива за Германия“ измести ГСДП като втора политическа сила в страната "}
{"url": "http://epicenter.bg/article/Lavrov--SASht-i-tehni-sayuznitsi-izpolzvat-diktat--shantazh-i-ultimatumi/162761/7/0", "text": "Външният министър на Русия Сергей Лавров заяви, че Съединените щати и няколко техни съюзници се отказват от диалога в дипломацията, като използват вместо това диктат, шантаж и ултиматуми. Това съобщи в. „Известия“, предаде БНР.   По време на лекция пред студенти от първи курс на Московския държавен институт по международни отношения Лавров отбеляза, че подобно поведение от страна на групата страни начело със Съединените щати се наблюдава ежедневно.   „Те извършват ревизията на всичко, започвайки се от Всеобхватния план за действие по разрешаването на Иранския ядрен въпрос, Парижкото споразумение за климата, споразумението за НАФТА, което се опитват да реформират“, заяви руският външен министър.   Според него днес заплахата е надвиснала и над Световната търговска организация, която Вашингтон определя като остаряла международна структура.", "date": "2018.09.04", "title": "Лавров: САЩ и техни съюзници използват диктат, шантаж и ултиматуми"}
{"url": "http://epicenter.bg/article/Naprezhenie--Turtsiya-trupa-boyna-tehnika-po-granitsata-sas-Siriya-/162767/7/0", "text": "Турция разположи допълнителен брой военни транспортни средства в югоизточната провинция Килис, близо до границата със Сирия. Общо осем камиона, натоварени с танкове и гаубици са преминали през Килис в направление област Елбейли на сирийската граница, съобщава вестник Hürriyet, цитиран от Агенция \"Фокус\".  Според анонимен източник на редакцията, който има наложени рестрикции за изяви в медиите, военните средства са били транспортирани при засилени мерки за сигурност и предадени на турските войници от сирийската страна на границата.  Танкове М-60 \"Патън\" са изпратени на границата като част от секретен план на Анкара да овладее нова бежанска вълна, която би могла да се отприщи след началото на евентуална офанзива на сирийския режим в Идлиб, един от последните бастиони на опозицията на Дамаск.  За проследяване на движението на мигрантите ще бъдат използвани танкове със системи за наблюдение на кратки разстояния.  Турция разшири бежанския лагер Атме от сирийската страна на границата и увеличи броя на постовете си в северозападната провинция Идлиб.  ООН изрази безпокойство, че офанзивата на правителствените сили на Башар Асад ще принуди два и половина милиона души да се отправят към турската граница.  Първият удар вероятно ще бъде нанесен югозападно в Идлиб и долината ал-Габ в близост до крайбрежната зона, в която Русия има свои военни и морски бази.  Друг потенциален фронт може да има в направление юг-югоизток, който би възстановил правителствения контрол над стратегическа магистрала, преминаващ през главните сирийски градове.  От няколко месеца районът, контролиран от опозиционните сили от 2015 г. насам, е обект на удари от военните на Дамаск и Москва, което доведе до разрушаване на инфраструктурата, училища и болници в провинцията.  След кампанята на сирийската армия в Алепо от 2016 г. хиляди бежанци се отправиха към Турция, припомнят от редакцията.  ", "date": "2018.09.04", "title": "Напрежение! Турция трупа бойна техника по границата със Сирия "}
{"url": "http://epicenter.bg/article/Tayfunat-Dzhebi-udari-Yaponiya/162770/7/0", "text": "Много силен тайфун, смятан за най-мощния от 25 години, ударил директно Япония, стигна днес страната, като наруши сериозно транспортните връзки и работата на предприятията, предаде Франс прес и БТА.   Тайфунът Джеби - 21-ият за сезона в Азия тази година, връхлетя югозападната префектура Токушима на остров Шикоку, съобщи националната метеорологична служба.   Скоростта на съпътстващите ветрове достига на места близо 220 км/ч. В централната му част тя е 160-190 км/ч, което го прави най-мощния от 1993 г. насам, уточни за АФП Риута Курора, представител на ведомството.   Джеби се измества доста бързо в посока север-североизток със скорост 45 км/ч; очаква се да мине през западната част на остров Хоншу.   Синоптиците прогнозират и поройни дъждове; властите настояха населението в зоните, застрашени от наводнения и свлачища, да се подготви за евентуална евакуация.   Премиерът Шиндзо Абе отмени обиколка из западните райони и свика кризисно съвещание, по време на което настоя хората \"да вземат предпазни мерки\".   Около 300 000 души са получили препоръка да се изтеглят в убежища. Най-малко 50 000 домакинства са останали без ток.   Над 650 полета вече са анулирани по съображения за сигурност като предварителна мярка. Много влакове са спрени от движение.   Днес по изключение няма да работят големите магазини в региона около западния град Осака. Заводите в най-застрашените зони предупредиха персонала да не идва на работа.   Училищата там също останаха затворени.   Тайфуни редовно минават през архипелага лятно време, но Джеби може да причини значителни щети в западните региони, съсипани вече през юли от наводнения и гигантски свлачища, причинили смъртта на близо 220 души, отбелязва АФП. 10 човека остават в неизвестност след това най-смъртоносно природно бедствие в страната за повече от три десетилетия, припомни в тази връзка ДПА.  ", "date": "2018.09.04", "title": "Тайфунът Джеби удари Япония (Видео)"}
{"url": "http://epicenter.bg/article/Germaniya-i-Frantsiya-podkrepiha-razlichni-kandidati-za-naslednik-na-Zhan-Klod-Yunker/162771/7/0", "text": "Осем месеца преди гражданите на Европейския съюз да бъдат призовани към избирателните секции стана ясно, че Франция и Германия ще подкрепят различни кандидати за наследник на Жан-Клод Юнкер на поста председател на ЕК, коментират в редакцията на електронното издание New Europe. Канцлерът на ФРГ Ангела Меркел подкрепи кандидатурата на председателя на Европейската народна партия (ЕНП) Манфред Вебер, докато държавният глава на Франция – тази на настоящия европейски комисар по конкуренцията Маргарет Вестагер. Все още обаче няма официални номинации. Очаква се следващата седмица в ЕНП да започнат процедурите за избирането на кандидат за поста – процес, който трябва да приключи до месец ноември. 46-годишният Вебер обаче изглежда не е единственият любимец на лидерите на ЕС. Бившият финландския премиер Александър Стуб и главният преговарящ на Европейската комисия за Брекзит, Мишел Барние, също се очертават като възможни кандидати. Германските християндемократи предложиха кандидатурите на министъра на икономиката Петер Алтмайер и министъра на отбраната Урсула фон дер Лейен.  Но Париж иска Вестагер – или поне френският президент, който посочи датския политик като негов избор за следващ председател на ЕК. Въпреки че тя идва от държава, която не е в еврозоната, неуморимата й работа срещу големите корпорации - включително Google, Apple и Microsoft, нарушавали законите на Европейския съюз, я поставиха в силна позиция, коментират от редакцията.  ", "date": "2018.09.04", "title": "Германия и Франция подкрепят различни кандидати за наследник на Жан-Клод Юнкер"}
{"url": "http://epicenter.bg/article/Yohanes-Han-ne-othvarlya-ideyata-za-razmyana-na-teritorii-mezhdu-Kosovo-i-Sarbiya/162778/7/0", "text": "Европейският комисар за разширяване и добросъседска политика Йоханес Хан не отхвърли възможността за размяна на територии като една от опциите за нормализиране на отношенията между Белград и Прищина, предава македонската информационна агенция „Макфакс“. Австрийският политик подчерта, че каквото и да е решението на Сърбия и Косово, то не трябва да поставя под въпрос стабилността на Западните Балкани. Все пак той не отхвърли опцията за размяна на територии между двете държави, която в последно време се обсъжда широко не са в региона, но и в държавите извън него. Според Хан е твърде рано да се вадят заключения дали евентуална размяна на територии би имала негативен ефект върху Босна и Херцеговина, Македония и страните от Източното партньорство. На въпрос дали Белград и Прищина биха могли да постигнат споразумение преди изтичането на мандата на Европейската комисия, Хан отговори: „Не заради мандата на ЕК – би било полезно, ако може да бъде завършени, да речем, до лятото на следващата година, за да продължим с нови стъпки“.   ", "date": "2018.09.04", "title": "Йоханес Хан не отхвърля идеята за размяна на територии между Косово и Сърбия"}
{"url": "http://epicenter.bg/article/Rusiya-podozira-sabotazh-za-techa-na-Mezhdunarodnata-kosmicheska-stantsiya-/162786/7/97", "text": "Русия започва днес проверки, след като шефът на космическата ѝ агенция допусна, че течът на въздух от Международната космическа станция (МКС) миналата седмица може да е предизвикан преднамерено чрез саботаж, предаде АФП, цитирана от БНР.  Директорът на „Роскосмос“ Дмитрий Рогозин каза, че дупката, която бе открита в четвъртък в скачения с МКС космическия кораб „Союз МС-09“, е направена със свредло от вътрешната страна – на Земята, или в Космоса. Предишната версия, че е причинена от малък метеорит, е отхвърлена, добави той.  Руски космонавти използваха епоксидна смола за запълване на дупката, която причини малка загуба на налягане, което не създавало опасност за живота на екипажа на МКС.  „Имало е няколко опита за пробиване“, заяви Рогозин късно в понеделник в излъчен по руска телевизия коментар. Според него „трепереща ръка“ е държала свредлото.  „Какво е това – производствен дефект или преднамерени действия“, запита той.  „Проверяваме версията, че е направено на Земята. Но има и друга версия, която не изключваме – преднамерено действие в Космоса“, каза Рогозин.  Комисия ще се опита да установи извършителя, допълни той, посочвайки, че това е „въпрос на чест“ за руската компания „Енергия“, която произвежда корабите „Союз“.  Дупката била в секция на „Союз МС-09“, която не се използва при връщането на астронавтите и космонавтите на Земята.  „Енергия“ ще провери всичките си кораби „Союз“ и „Прогрес“ за възможни дефекти, както в производствената си база край Москва, така и онези, които са на космодрума „Байконур“ в Казахстан, очаквайки изстрелване, съобщи РИА Новости, позовавайки се на източник в компанията.  МКС е един от малкото проекти, където сътрудничеството между Русия и САЩ остана незасегнато от влошаването на отношенията между двете държави и от US санкциите.  На МКС в момента има двама руски космонавти, трима астронавти на американската НАСА и германец, изпратен по линията на Европейската космическа агенция.  ", "date": "2018.09.04", "title": "Русия подозира саботаж за теча на Международната космическа станция "}
{"url": "http://epicenter.bg/article/Gratskite-moryatsi-prekratiha-stachkata-si--shte-im-vdignat-zaplatite/162795/7/0", "text": "Гръцките моряци постигнаха увеличение на заплатите си и прекратиха стачката предсрочно. Вече отплаваха първите фериботи и товарни кораби от гръцките пристанища, предаде БНР.   Синдикатът на моряците постигна споразумение с работодателите по част от исканията на протестиращите. Натиск да се прекрати стачката оказаха хотелиерите по гръцките острови, както и призива на Съюза на търговците.   Протестните действия се прекратява преди изтичане на втория ден от стачката. Час след решението отплаваха първите кораби и фериботи от гръцките острови. Транспортните компании съобщиха, че пускат извънреден превоз, за да се обслужат по-бързо туристите.   Отплаваха и първите търговски кораби. От пристанищата Патра и Игуменица също бяха пуснати фериботи с тирове към Италия.   Синдикатите постигнаха увлечение на заплатите на моряците със задна дата от началото на 2018 година.", "date": "2018.09.04", "title": "Гръцките моряци прекратиха стачката си, ще им вдигнат заплатите със задна дата"}
{"url": "http://epicenter.bg/article/Populyarnostta-na-Makron-se-srina-s-10--za-mesets-/162796/7/0", "text": "Популярността на френския президент Еманюел Макрон се намира на най-ниското равнище, откакто той встъпи в длъжност през май 2017 г. Тя спадна за един месец с 10% до 31%. Това показват данните от социологическо проучване, проведено от Ифоп, предава БГНЕС.  Други проучвания потвърждават тенденцията за снижаване на рейтинга на стопанина на Елисейския дворец под 40% одобрение. Оказва се, че популярността на Макрон в момента е по-ниска от тази на неговия предшественик Франсоа Оланд, който за същия период на своето управление се радваше на подкрепата на 32% от избирателите.  Настоящото допитване на Ифоп показва, че само 32% от французите смятат, че Макрон \"провежда правилната икономическа политика\", в същото време на противоположното мнение са 68% от запитаните. Едва 22% вярват, че президентът е близък и се интересува от техните проблеми.  На фона на намаляващата популярност на Макрон спада и подкрепата за неговото правителство. Премиерът Едуар Филип е загубил 3%, но е с по-голяма подкрепа от своя началник - 35%.  Изследването е проведено от 30 до 31 август сред 1015 души на възраст над 18 години. Проучването е осъществено по поръчка на седмичника \"Пари Мач\" и най-голямата регионална радиостанция \"Сюд радио\".  ", "date": "2018.09.04", "title": "Популярността на Макрон се срина с 10% за месец "}
{"url": "http://epicenter.bg/article/Ruski-medii--Putin-pratil-nakazatelen-otryad-da-otkrie-ubiytsite-na-Zaharchenko-/162800/7/97", "text": "Руският президент Владимир Путин е изпратил група експерти по сигурността и командоси да издирят и накажат убийците на лидера на Донецката народна република Александър Захарченко. Това съобщават руски медии, като се позовават на източник от силовите структури на ДНР.  \"Вчера през нощта (на 1 срещу 2 септември) пристигна група от Русия. Сериозни момчета. Руският президент им е заповядал да открият и накажат (замесените в убийството на Захарченко)\", цитира източника агенция Росбалт.  Според специалистите, за залагането на взрива, който отне живота на донецкия лидер, на един експерт би му трябвал не по-малко от половин час.  Веднага след убийството на Александър Захарченко от Кремъл обявиха, че то неминуемо ще доведе до редица последствия за тези, които са го извършили.  ", "date": "2018.09.04", "title": "Руски медии: Путин пратил наказателен отряд да открие убийците на Захарченко "}
{"url": "http://epicenter.bg/article/Skandalnata-artistka--pozirala-gola-pred--Mona-Liza--se-sableche-i-v-svetilishteto-Lurd/162806/7/0", "text": "Скандалната артистка Дебора де Робертис се появи чисто гола в светилището в Лурд, съобщава \"Фигаро\", цитиран от Новини.бг Де Робертис, която се представя за феминистка, застана разсъблечена, със скръстени за молитва ръце и покрита със син воал глава пред входа на пещерата на Лурд. Тя имитира позата на статуетката на Дева Мария, намираща се в пещерата, пред която се покланят богомолци от целия свят.  Поклонниците, намирали се в този момент в светилището, били потресени. Те извикали полиция, а някои от тях побързали да наметнат с дрехи артистката.  Заради скандалната си творческа изява 34-годишната Де Робертис ще бъде съдена за ексхибиционизъм. Делото е насрочено на 19 май.  Дебора Де Робертис, която има гражданство във Франция и Люксембург, си спечели скандална слава заради подобни голи пърформанси пред картините \"Мона Лиза\" на Леонардо да Винчи в Лувъра, \"Произходът на света\" на Гюстав Курбе и \"Олимпия\" на Едуард Мане в музея Ке Д'Орсе в Париж.", "date": "2018.09.04", "title": "Скандалната артистка, позирала гола пред „Мона Лиза“, се съблече и в светилището Лурд (Снимка)"}
{"url": "http://epicenter.bg/article/-Dzhebi--udari-Yaponiya--Edin-chovek-e-zaginal--desetki-sa-raneni/162808/7/0", "text": "  Един човек загина, а десетки бяха ранени, след като мощният тайфун „Джеби” връхлетя Западна Япония, предадоха световните агенции, съобщава  bTV .   „Джеби” е най-силната буря, преминавала през Япония за последните 25 години. Тя донесе със себе си проливни дъждове и бурни ветрове.   Един човек загина в западния град Хигашоми, след като бе погребан под рухнал под напора на вятъра склад. Според японски медии ранените са 76.   Танкер пък удари мост, свързващ международното летище Кансаи край Осака и град Идзумисано. Корабът е бил на котва в залива на Осака, но е бил повлечен от бурята към моста. На самото международно летище бяха наводнени пистата и подземният етаж на терминала.   Заради 21-ия тайфун от тазгодишния сезон на ураганите в Япония бяха отменени близо 800 полета. Бяха спрени и много високоскоростни влакове, в това число и влакът стрела между Токио и гарата Шин-Осака.   Тайфунът „Джеби” връхлетя крайбрежието по обед местно време (3 ч. по Гринуич) около южната част на префектура Токушима, на около 600 километра югозападно от Токио. В 16 ч. местно време окото на бурята беше на около 30 километра от Фукуи и се насочваше на север-североизток със скорост 65 километра в час, с постоянни ветрове със скорост 126 километра в час и с пориви, достигащи 180 километра в час.   Властите предупредиха, че стихията може да предизвика катастрофални свлачища и наводнения.  ", "date": "2018.09.04", "title": "Един човек е загинал, а десетки са ранени след удара на „Джеби” в Япония (Виедо)"}
{"url": "http://epicenter.bg/article/Ruskiyat-poslanik-v-Belgrad-potvardi--Putin-pristiga-na-poseshtenie-v-Sarbiya-prez-esenta/162810/7/0", "text": "Посланикът на Руската федерация в Сърбия Александър Чепурин потвърди, че лидерът на Кремъл Владимир Путин ще посети страната през октомври или ноември тази година, предава македонската информационна агенция „Макфакс“ ,  цитирана ог „Фокус“ .   Путин ще пристигне в Белград с представители на руските власти и бизнесмени, поясни Чепурин.   Руският дипломат отбеляза, че двете страни имат добро сътрудничество, но и отлични възможности за неговото подобряване. Съгласно думите му, през първите осем месеца търговският обмен между Русия и Сърбия се е увеличил с 20 на сто. Очакванията са до края на годината той да надвиши стойността на три милиарда долара.   Чепурин допълни, че през октомври Русия ще приеме програма за икономическо развитие през следващите шест години, в която ще бъде включена и Сърбия.", "date": "2018.09.04", "title": "Руският посланик в Белград потвърди: Путин пристига на посещение в Сърбия през есента"}
{"url": "http://epicenter.bg/article/Borislav-Tsekov--Statukvoto-na-neoliberalniya-globalizam-tryabva-da-bade-razrusheno--/162769/11/33", "text": "Напълно е прав президентът, че самоцелното правене на избори не е решение. Защото претенцията \"стани да седна\" не носи реална промяна. Нужна е смяна на системата. А това означава едно - демонтаж на вредното статукво на неолибералния глобализъм.  Статуквото не са Борисов, ГЕРБ, Нинова, БСП, кмета, филанкишията... Статуквото е именно системата, установена от неолибералния глобализъм - със \"свободната\" търговия, която поробва държавите в полза на корпорациите; с ерозията на националната държава в полза на безконтролна и безотчетна наднационална бюрокрация, излъчвана от елитите, а не от народите; с джендър-идеологията, която ерозира социо-културния код на човечеството, налагайки силово чрез социално инженерство стереотипите на едно малцинство като универсална социална норма; с войнстващия атеизъм, който иска да обезцъркви обществото и да се обяви за общовалиден...  Това е днешното статукво. Или си срещу него, или го подкрепяш. Партийните етикети са без значение. Това е истинският и същностен идеологически разлом! Останалото е мимикрия и неспособност от отделните дървета да се види гората. Малките сюжети са без значение.  Важна е голямата картина! Защото без да нарисуваме нова голяма картина, няма никакво значение, дали си слагаме ляв или десен партиен етикет, дали сричаме \"социални\" или \"консервативни\" лозунги и пристрастия. Все едно - това крепи статуквото.  Национална държава, Конституция, Църква. Това иска да анихилира неолибералният глобализъм, който е превзел леви и десни партии на статуквото. Всеки изминава своя път в осъзнаването на вредите от това статукво. От своята си \"камбанария\" отстоявам неизменно и последователно тези идеи второ десетилетие - Държава, Конституция, Църква. Така както ги разбирам през годините.  Идеите са важни, а не партиите! Бъдете верни на идеите си и зарязвайте всяка партия, която изменя на идеите, в които вярвате! Партиите са само организационен инструмент. Нищо повече!  Няма по-порочен принцип от този, че \"партията е права, дори когато съгреши\". Щом от инструмент за реализация на идеи една партия се превърне в механизъм за консумация на власт и субсидии и за назначения на партийния апарат и роднините в администрация, държавни и общински бордове, тази партия се превръща в част от статуквото и е неспособна да донесе промяна.  Слушайте разума и сърцето си, а не партийните апартчици.  Статуквото на неолибералния глобализъм трябва да бъде разрушено.  За да я има България!  ", "date": "2018.09.04", "title": "Борислав Цеков: Статуквото на неолибералния глобализъм трябва да бъде разрушено! "}
{"url": "http://epicenter.bg/article/Zhivko-Georgiev--Hodat-na-Korneliya-Ninova-e-pravilen--Ako-sedish-na-zhaltite-paveta-ne-si-v-chas/162819/11/0", "text": "Ходът на БСП и лидера на партията Корнелия Нинова в парламента да остават само двайсетина депутати, а останалите да са при хората, е правилен, категоричен е социологът Живко Георгиев. „ “, коментира пред Епицентър.бг той.  БСП очевидно се радикализира, това си личи и по „Визия за България“, смята Георгиев. Според него в този документ има достатъчно силни аргументи защо съществуващият политико-икономически модел е изчерпан и защо той няма вътрешен ресурс да се реформира. Най-добрият начин да изработиш адекватен алтернативен модел не е като седиш в парламента или в работни групи, а като се вслушаш в подмолните течения, които набират сили в обществото, категоричен е социологът.  „ “, анализира Живко Георгиев.  Затова според него БСП е избрала адекватен за едно опозиция модел за поведение.  „Присъствието в парламента очевидно не може да помогне на никоя опозиционна сила в България. Така е през последните 20 години, такъв ни е моделът. Опозиция не може да влияе върху нещата. У нас така се случи с парламентаризма, че парламентът става много бързо равен на мнозинството и опозицията няма никакво значение. Затова БСП избира стратегия, при която ще запази присъствието си в парламента, но ще работи по-активно извън парламента“, казва Живко Георгиев.  И заключава: „Смислено! Още повече, че този парламент наистина е изчерпан. Този парламент е достатъчно ялов, лобистки, доверието клони към нула. Няма какво да правиш там, с парламентарни механизми нищо не може да се постигне.“", "date": "2018.09.04", "title": "Живко Георгиев: Нинова дава полезен ход за БСП! Ако седиш на жълтите павета, не си в час!"}
{"url": "http://epicenter.bg/article/Yuriy-Aslanov--Hodat-na-Ninova-e-pravilen--BSP-izprevarva-neizbezhnata-protestna-valna/162820/11/0", "text": "„ .“ Така социологът Юрий Асланов коментира за Епицентър.бг новата стратегия на социалистите, огласена от лидера на партията Корнелия Нинова в словото й за началото на политическия сезон. От парламентарната трибуна Нинова каза, че само 20 червени депутати ще бъдат постоянно в пленарната зала. Останалите ще са при хората.   Асланов предвижда, че протести тепърва предстоят предвид повишаващите се цени на енергоносителите. Хлябът поскъпва, следва верижна реакция, която ще изкара хората на улицата, посочва той. Именно затова според него БСП изпреварва неизбежната протестна вълна.   „ “, казва Асланов. Според него опозицията няма работа в това Народно събрание, където от нейния глас нищо не зависи. „ “, казва той.   И продължава: „Одобрявам това действие. Одобрявал съм такива действия и в минали периоди, подобни на този, когато мнозинството се бетонира и развива безкомпромисно поведение към опозицията, както е сега. След като си обявил целта си – предсрочни избори, работи за нея. В парламента това няма как да се случи.   А      ", "date": "2018.09.04", "title": "Юрий Асланов: Ходът на Нинова е правилен! БСП изпреварва неизбежната протестна вълна"}
{"url": "http://epicenter.bg/article/Aleksandar-Marinov--BSP-ne-tryabva-da-podtsenyava-parlamenta--Upravlyavashtite-dostatachno-go-prinizyavat/162821/11/0", "text": "„ .“   Така политологът Александър Маринов коментира пред Епицентър.бг стратегията на социалистите само 20 червени депутати да са непрекъснато в пленарната зала, а другите да работят сред хората. Да обсъждат с гражданите „Визия за България“. „Протягаме ръка за бъдещ модел на управление на България, който поставя различни ценности“, заяви от парламентарната трибуна лидерът на БСП Корнелия Нинова.   Александър Маринов обаче подчертава, че за излизането от пленарните заседания на повечето червени депутати няма конкретен повод, не е възникнала конкретна конфликтна ситуация. Затова той е скептичен към новата червена стратегия. Не виждам какви ще бъдат ползите и за кого – за БСП, за обществото, задава риторичен въпрос той. Според него срещите и обиколките на депутатите трябва да бъдат извън пленарните дни.   „ “, смята Александър Маринов.   А конкретно за обсъждането на „Визия за България“ Александър Маринов коментира: „Преди да се обсъжда нашироко на срещи в страната, Визията трябва да се доработи, защото е в суров вариант. Трябва да се обсъжда в професионални среди, а на широката общественост да се предложи един готов документ.   Ние живеем в 21 век, има толкова възможности за дискусия, не е необходимо да се обикалят села и паланки. Трябва да се внимава да не се отиде на широко обществено обсъждане на документ, който е в суров вид, от който не са отстранени слабостите.“        ", "date": "2018.09.04", "title": "Александър Маринов: БСП не трябва да подценява парламента! Управляващите достатъчно го принизяват"}
{"url": "http://epicenter.bg/article/BABH-sas-saveti-za-fermerite-za-razpoznavane-na-Afrikanskata-chuma/162773/4/0", "text": "Българска агенция за безопасност на храните (БАБХ) разработи кратки съвети за земеделските стопани с цел разпознаване на вируса на Африканската чума и превенцията от разпространяването на болестта. Това съобщиха от Агенцията.   Тези мерки са част от информационната кампания на БАБХ във връзка с констатирания първи за страната случай на заболяването Африканска чума по свинете на 31.08.2018 г. на територията на с. Тутраканци, общ. Провадия, обл. Варна. Съветите, които биха спомогнали за ограничаване и неразпространение на заразата са изпратени до всички областни и общински администрации, които възможно най-бързо трябва да ги разпространят сред жителите на селата и градовете чрез достъпни до тях места.   Африканската чума по свинете е силно заразно заболяване, което засяга свинете от различни възрасти без значение от пола. От него не могат да бъдат засегнати хора, но в резултат на наложителните рестрикции икономическите последици за отрасъла свиневъдство и месопреработка могат да бъдат значителни. Ето защо за предотвратяване на разпространението на вируса от засегнатите райони, е необходимо собствениците на животни да спазват следните правила:   1. Домашните свине не трябва да се хранят с отпадъци, включително кухненски, съдържащи остатъци от свинско месо или месни продукти от свинско месо.   2. Термичната преработка на месото унищожава вируса. Прясното месо, добито за лична консумация, трябва да се преработи термично, заедно с костите, до пълно му приготвяне (варене, пържене, печене, консервиране в буркани и т.н.).   3. От прясното месо, добито за лична консумация, не трябва да се произвеждат сурово-сушени месни продукти (луканки, суджуци, наденици, маринована сланина и др.).   4. Вътрешните органи се обработват термично до пълното им приготвяне (варене, пържене, печене) или се заравят на дълбочина, която не позволява изравянето им от животни.   5. Сланината трябва да премине термична обработка (варене или стопяване на мазнините до получаване на пръжки и свинска мас)   6. Замразеното свинско месо е потенциален източник на разпространение на вируса, поради което не трябва да напуска дома на собственика. Месото може да се консумира в домашни условия, след термична преработка (готвени ястия, печено или варено и др.). Приготвените ястия не трябва да напускат дома. Опаковките (найлонови пликове, кутии и др.), в които е било съхранявано замразеното месо, също са потенциален източник на инфекция, ако бъдат изхвърляни като битов отпадък.   7. В случаи на дране на закланите свине, добитите кожи на животните също са източник на зараза и трябва да се заровят на дълбочина, която не позволява изравянето им от други животни или се предават за унищожаване.   8. Кръвта, стомашно-чревното съдържание и другите отпадъци, негодни за консумация (нокти, четина, зурли и др.), на мястото където са заклани животните, се заравят на дълбочина, която не позволява отравянето им от други животни или се предават за унищожаване.   Ако преди клане на свине за лична консумация стопаните забележат симптоми, като загуба на апетит, ускорено и затруднено дишане, секреция от носа и очите, некоординирани движения, кървава диария, видими подкожни кръвоизливи по крайниците и ушите или по време на клане установят кръвооизливи по целия труп, насъбрана кървава течност в корема и гръдния кош, почернял и разширен далак, малки червени петна от кръвоизливи по бъбреците НЕЗАБАВНО ДА УВЕДОМЯТ ВЕНЕРИНАРЕН ЛЕКАР И ДА ПРЕУСТАНОВЯТ ОБРАБОТКАТА НА ТРУПА.   Всички хора, които участват при клането, трябва да предприемат всички хигиенни мерки да не разнесат вируса до домовете си!  ", "date": "2018.09.04", "title": "БАБХ разработи съвети за фермерите за разпознаване на Африканската чума"}
{"url": "http://epicenter.bg/article/Prokuraturata--Razpitani-sa-nad-60-svideteli-za-tragediyata-kray-Svoge-/162803/3/0", "text": "Прокуратурата наблюдава разследването на тежката катастрофа край Своге, разпитани са над 60 свидетели, назначени са 22 експертизи и са извършени 7 огледа на местопроизшествието. Това съобщиха от пресцентъра на Прокуратура на Република България.  С постановление на главния прокурор, разследването е възложено на Националната следствена служба. Сформирани са екипи от следователи, както и екип от наблюдаващи прокурори от Окръжна прокуратура - София. До настоящия момент са проведени разпити на над 60 свидетели. Назначени са 22 експертизи, извършени са 7 огледа на местопроизшествието и е приобщена документация от над 120 класьора.  Като свидетели са разпитани всички пострадали лица, чието здравословно състояние позволява това, всички членове на Държавната приемателна комисия за установяване на годността на строежа (пътя), служители на Агенция „Пътна инфраструктура“ (вкл. председателя на УС на АПИ и член на УС на АПИ, към момента, както и бивш председател на УС на АПИ). Разпитан е и министърът на регионалното развитие и благоустройството, който е предал за нуждите на разследването значителен обем относими документи. Проведени са разпити на управителя на дружеството, упражнявало строителен контрол на обекта, на управителя на дружеството, изготвило проектната документация, както и на упълномощения представител на ДЗЗД „Трейс - Своге“. Проведен е разпит и на управителя на „Мегаинвест холд“ ЕООД.  Досега са назначени 20 съдебномедицински експертизи, включително такава експертиза за установяване на здравословното състояние и вида на телесната повреда на обвиняемия водач на автобуса, както и съдебно-химическа експертиза за определяне наличието алкохол и упойващи вещества на кръвните проби на обвиняемия. Назначена е и експертиза за установяване на техническата изправност на автобуса към момента на възникване на ПТП, като при необходимост вещите лица ще ползват съдействие от представители на фирмата – вносител на тази марка автобуси.  След първоначалния оглед на местопроизшествието (в деня на произшествието), там са извършени и 3 допълнителни огледа, при които са иззети веществени доказателства - сравнителни образци от пътната настилка и от мантинелата. Извършени са също 3 огледа на веществени доказателства – на двата леки автомобила, участници в ПТП, и на автобуса. Превозните средства са иззети още с първоначалния оглед.  Изисканите и получени досега документи от органите на досъдебното производство са:  - от Агенция „Пътна инфраструктура“: всички документи в оригинал по възлагането и изпълнението на строеж: „Проект „България - Транзитни пътища V - ЛОТ 17“, рехабилитация на пътни участъци: път II – 16 „ Мездра- Елисейна“ от км 0+ 000 до км 22+ 544.90, път II – 16 „ Елисейна- Своге“ от км 22+ 544.90 до км 50 + 790л53, път II – 16 „ Своге- Нови Искър“ от км 50+790.53 до км 81 + 778.84 в трите му участъка;  - от „Трейс Груп Холд“ АД: всички документи по изпълнението и разплащането на проекта, във връзка с участието им като партньори в ДЗЗД „ТРЕЙС – СВОГЕ“- изпълнител на обекта по договора;  - от „ Мегаинвест холд“ ЕООД: същите документи по участието им посоченото ДЗЗД;  - от Министерството на транспорта;  - от Министерството на регионалното развитие и благоустройството;  - от Началника на РПУ - Своге;  - от Изпълнителна агенция „Автомобилна администрация“;  - от „Пътконсулт – 2000“ ЕООД: документи по строителен надзор.  - от Дирекция“ Национална система 112“- МВР;  - от кмета на Община – Своге;  - от Областна дирекция на МВР София - сектор „Пътна полиция“;  - от Български институт по стандартизация;  - от всички лечебни заведения, в които са настанени пострадалите лица и др.  Изземването на относима документация продължава. Предстои назначаването на експертиза за съответствието на асфалтовата настилка и действителното състояние на пътя с установените изисквания и проектното задание, в хода на която ще бъдат изследвани иззетите при огледа проби (сравнителни образци) от пътната настилка (състав, физикомеханични показатели, полируемост на твърдия материал и т. н.). Ще бъде назначена също и експертиза относно съответствието на мантинелата на пътя с установените стандарти, както и комплексна експертиза за причините за настъпилото произшествие. Експертизите относно състоянието и състава на пътната настилка и съответствието ѝ със стандартите и заданието, както и относно съответствието на мантинелите на този път със стандартите за тях, ще бъдат възложени на вещи лица и съответни лаборатории, които не са в служебна зависимост с държавни органи (МРРБ, АПИ и др.) и не са свързани с търговски дружества, участвали в проектиране, изпълнение и надзор на пътния участък.  Разследването продължава по всички версии – както относно отговорността на водача (и на превозвача) за настъпилото ПТП, така и относно състоянието на пътя и начина на изпълнението му, като фактор, допринесъл за произшествието.  По повод изнесена информация относно причини за забавяне на ремонта на пътния участък, Пресцентърът на ПРБ съобщава, че започването на такива действия вчера не е било поставяно в зависимост от „разрешение“ от органите на досъдебното производство, при положение, че при допълнителния оглед на пътя на 31 август 2018 г. проби (сравнителни образци) от настилката вече са били иззети.  По повод изявления на представители на неправителствена организация за осъществявано от тях „независимо разследване“ на причините за тежкото произшествие, следва да бъде направено уточнението, че такава дейност няма характер на разследване по смисъла на НПК и всякакви изявления и обявени констатации в този смисъл нямат официален характер и не ангажират органите на досъдебното производство.  ", "date": "2018.09.04", "title": "Прокуратурата: Разпитани са над 60 свидетели за трагедията край Своге "}
{"url": "http://epicenter.bg/article/Kamani-padnaha-varhu-kola-v-dvizhenie--obarnaha-ya-po-tavan/162807/3/0", "text": "Свличане на скална маса причини тежка катастрофа в Кресненското дефиле днес следобед, съобщава  bTV .   Камъните са паднали върху движещ се автомобил, който се е преобърнал по таван.   Шофьорът Юмер Шаматарев по чудо се е разминал само с леки наранявания. Той и хората от друга преминаваща кола са разчистили сами камъните. Близо час след инцидента на мястото нямаше полиция и през това време служители на фирмата, в която Шаматарев работи, сами трябваше да регулират движението. Десетки шофьори пък спираха и предлагаха помощ.   Служителите на реда търсят свидетели на инцидента.   Заради падащите камъни придвижването по пътя за Гърция е затруднено, като след 17 ч. то беше и напълно спряно заради изтеглянето на пострадалата кола. Ако пътувате, карайте внимателно!   Редовно движението в дефилето се ограничава именно заради обрушване на скални маси.  ", "date": "2018.09.04", "title": "Камъни паднаха върху кола в движение, обърнаха я по таван"}
{"url": "http://epicenter.bg/article/Piyan-velosipedist-blasna-peshehodets-v-Haskovo/162811/3/0", "text": "Възрастен пешеходец е с опасност за живота, след като беше блъснат от велосипед на пешеходна пътека в Хасково.   Инцидентът е станал по обяд. Мъжът, който е на 79 години, е бил пометен, докато пресичал един от натоварените булеварди. Той е откаран в болница, съобщи Нова телевизия.   Тестът на място е установил, че велосипедистът е пил алкохол.   Движението по булеварда беше спряно временно заради следствените действия. Колоездачът е задържан за 24 часа.      Около час по-късно шофьор на ТИР със смолянска регистрация не успя да вземе завой и разсипа близо тон цимент на бул. „Илинден” в града. Инцидентът предизвика транспортен хаос. Заради създалата се ситуация се наложи движението към Кърджали да бъде спряно за повече от час, предаде Дарик.   До 16:00 часа полицаи регулираха движението, което е силно затруднено не само по бул. „Илинден”, а и по бул. „В. Левски” и ул. „Кърджалийска”.   На място от сметопочистващата фирма обясниха пред Дарик, че са ангажирали седем работници и след като бъде пометен прахът, булевардът ще бъде и измит. Заради запрашеността видимостта в района бе силно намалена.", "date": "2018.09.04", "title": "Пиян велосипедист блъсна пешеходец, а ТИР разсипа тон цимент в Хасково"}
{"url": "http://epicenter.bg/article/Izvanredno--Antimafioti-s-kachulki-v-aktsiya-v-tsentara-na-Burgas-/162816/3/0", "text": "Спецчасти на ГД БОП отцепиха широк периметър зад Бургаския свободен университет, предаде Дарик. На мястото са най-малко седем тежко въоръжени и оборудвани с бронежилетки полицаи, има и цивилни служители на реда.  В ход е специализирана полицейска операция. Антимафиотите отказаха подробности към настоящия момент и препоръчаха на екипа на Дарик да се оттегли от мястото.  На служителите от съседните търговски обекти пък са забранили да напускат помещенията, докато трае акцията.  Има задържани, потвърдиха очевидци. От МВР към момента се въздържат от информация за операцията.  ", "date": "2018.09.04", "title": "Извънредно! Антимафиоти с качулки в акция в центъра на Бургас "}
{"url": "http://epicenter.bg/article/Spetsaktsiya--Zadarzhaha-sluzhitel-na-grupa--Migratsiya--v-ODMVR---Kardzhali-dokato-vzimal-podkup/162818/3/0", "text": "При специализирана операция на служители от Дирекция „Вътрешна сигурност“ в МВР днес е задържан служител на група „Миграция“ в ОДМВР - Кърджали в момент на получаване на подкуп. Това съобщиха от пресцентъра на МВР.   Операцията е под ръководството на Окръжна прокуратура в ОДМВР - Кърджали. В момент на получаване на подкуп от български гражданин с двойно гражданство е задържан служител на група „Миграция“ в областната дирекция.   Образувано е следствено дело по чл. 302 във връзка с чл.301 от Наказателния кодекс под наблюдението на прокурор от Окръжна прокуратура. Продължават неотложните процесуално-следствени действия по случая.  ", "date": "2018.09.04", "title": "Спецакция! Задържаха служител на група „Миграция“ в ОДМВР - Кърджали докато взимал подкуп"}
{"url": "http://epicenter.bg/article/Grazhdani-nahluha-v-Ministerstvoto-na-transporta--politsiyata-gi-sprya/162794/2/0", "text": "Граждани нахлуха в сградата на Министерство на транспорта, за да направят граждански арест на зам.-министър Ангел Попов, предаде бТВ.  Акцията е срещу купуването на шофьорски книжки. Полицаи обсадиха сградата и съпроводиха протестиращите, задържани от групата няма.  Протестиращите подкрепят Николай Колев–Босия, който прекара 80 дни в гладна стачка заради корупцията в транспортното ведомство. Тя беше прекратена след оставката на министър Ивайло Московски.  \"Опитахме да извършим граждански арест на лицето, което е отговорно за смъртта на стотици български граждани по улиците. С подадената оставка на министър Ивайло Московски не се решават проблемите в тази сграда. Не дай Боже, утре ще загинат български граждани, някой трябва да носи отговорност. А Ангел Попов е подсъдим и все още изпълняващ длъжността заместник-министър\", заявиха протестиращите, цитирани от БГНЕС.  \"След като институциите нямат административна мощ да обезпечат сигурността и здравето на гражданите, самите граждани като суверен имат непосредствена власт. Самите ние информирахме полицията и спешния телефон 112 за акцията и да ни помогнат, за да не се окаже, че извършване криминално деяние. Търсихме тяхното сътрудничество, но не го получихме. Шефът на охраната се опита да отвори вратата, но полицията не му разреши. Не разбрахме защо се получи това объркване – едните искат да ни пуснат, а другите - не“, разказаха протестиращите пред БГНЕС.   ", "date": "2018.09.04", "title": "Граждани нахлуха в Министерството на транспорта, полицията ги спря"}
{"url": "http://epicenter.bg/article/Valeri-Simeonov-shte-uchastva-na-ikonomicheski-forum-v-Polsha/162798/2/0", "text": "Вицепремиерът Валери Симеонов ще участва в 28-ия икономически форум в Криница, Полша, който се провежда на 4 и 5 септември. Това съобщиха от правителствената пресслужба.  На събитието ще се обсъдят европейски и регионални икономически политики в сферата на трудовия пазар, сигурността, миграцията, енергетиката и др.  Вицепремиерът ще участва в пленарната сесия под надслов „Между икономика и политика: в търсене на рецепти за икономически растеж“ и след това ще проведе двустранни срещи с г-жа Беата Шидло, вицепремиер на Република Полша, г-н Йежи Квиечински, министър на инвестициите и регионалното развитие на Република Полша, г-н Петер Сярто, министър на външните работи и търговията на Унгария и г-жа Елжбиета Рафалска, министър на социалната политика на Република Полша.  ", "date": "2018.09.04", "title": "Валери Симеонов ще участва на икономически форум в Полша"}
{"url": "http://epicenter.bg/article/Institut-za-patna-bezopasnost--Signalizirahme-za-opasniya-uchastak-kray-Svoge-mesets-predi-katastrofata/162801/2/0", "text": " тъй като са предоставени на следствието и на прокуратурата. Изводите и доказателствата, до които достигнахме, са на базата на нормативните актове, публична информация, както и на експертизата, с която ние разполагаме и замерванията, които направихме след катастрофата. Това каза на пресконфернция Богдан Милчев от Института по пътна безопасност по време на представянето на резултатите от предварителен доклад-анализ относно тежката катастрофа край Своге, при която загинаха 17 души.   , добави Милчев.    - като се започне от фазата на проектирането, въвеждането в експлоатация на пътя и ремонта, всеки един от органите, които са отговорни, е допуснал пропуск или грешка. Последният орган, който е можел да наложи санкция и да предотврати трагедията, е МВР, което също не е предприело действия в рамките на правомощята си, заяви Диана Русинова от Института, предаде  Novini.bg .   Тя посочи, че  . Вместо него е поставена табела пано с измислен от изпълнителя на ремонта знак. Такъв знак в нашата нормативна документация не съществува, може би има някаква художествена стойност. Този знак не говори нищо на шофьорите. Нещо повече, той е всъстояние да разсее шофьорите, докато се опитват да разчетат какво иска да им каже.   . През 2012 г., преди ремонта на пътя, знак с ограничение на скоростта до 40 км/ч не е съществувало. Очевидно има проблем след строително-монтажните работи.   Наблюдавахме фракции, които нарушават сцеплението. Дренажна система на пътя просто няма, водата прекосява пътя на няколко места, заявиха на пресконференцията експерти от Института по пътна безопасност.    Приемаме, че е краят на асфалта. Мантинелата навлиза 6 см в пътната лента. Шофьорите по естествен път искат да избягат от тази мантинела и трафикът започва да минава в червената зона, в която има интеракция, сочат данните от доклада.   През 2012 г. е видимо, че  . Апелираме институциите тази промяна да бъде проверена, подчертаха от Института за пътна безопасност.   Шофьорът е искал да избегне мантинелата при завоя надясно, имал е сблъсък с две коли. Времето му за реакция е било около секунда и половина, изпаднал е в шок, след което нещата са се развили, бихме казали, естествено, заявиха още от Института.   , каза Богдан Милчев. По думите му, ", "date": "2018.09.04", "title": "Институт за пътна безопасност: Сигнализирахме за опасния участък край Своге месец преди трагедията"}
{"url": "http://epicenter.bg/article/Tsvetanov--Ako-premierat-Borisov-vnese-trite-ostavki--grupata-na-GERB-shte-gi-podkrepi/162802/2/0", "text": "Ако оставките на тримата министри – на строителството, вътрешните работи и транспорта Николай Нанков, Валентин Радев и Ивайло Московски, бъдат внесени от министър-председателя Бойко Борисов в парламента, те ще бъдат подкрепени от парламентарната група на ГЕРБ. В това бе категоричен председателят на ПГ на ГЕРБ Цветан Цветанов, който отговори на въпроси на медиите в парламентарните кулоари.   Въпросите към втория човек в ГЕРБ бяха свързани с основните тези, които разви в словото си лидера на БСП Корнелия Нинова. Тя каза, че червените депутати тръгват из страната на разговор с хората, а в пленарната зала ще останат само десет души. Целта – да се смени системата, господстваща в последните 29 години в страната. В речта си от трибуната Нинова обърна внимание на скептицизма към оставките на тримата министри в редиците на ГЕРБ. И направи прогноза, че се задава борба между Борисов и Цветанов.   \"БСП и Корнелия Нинова са имали възможност да починат малко повече, не са били сред хората и сега искат да наваксат това отсъствие\", бе коментарът на Цветанов. А що се отнася до думите на Нинова, че предстои борба между него и Борисов, вторият човек в ГЕРБ отбеляза, че \"този сценарий за някакво напрежение между мен и премиера Борисов вече сме го играли.\" „Разбирам вътрешните противоречия и несъобразяване с политическите решения на Корнелия Нинова. Защото и сега, ако погледнете в залата, има 35 души от БСП, а тя каза, че ще останат 20. Което означава, че има неспазване на политическата дисциплина и посланията, които направи Корнелия Нинова“, продължи Цветанов. „А що се касае до популизма, че ще ходят при хората, мога да кажа, че от 11 години се занимавам с политика и няма ден, в който да не съм сред хората. БСП и Корнелия Нинова са имали възможност да починат малко повече и не са били сред хората и сега искат да наваксат това отсъствиe. Аз мога да уверя, че ГЕРБ е партия на народа – нашата философия на работа в партийния живот е да бъде непрестанно сред хората. Така че ако БСП имат проблем с комуникацията с хората и смятат, че по този начин ще го наваксат, това си е тяхна работа“, каза още той, цитиран от \"Фокус\". И и обясни, че е очаквал да чуе от лидера на БСП какви ще бъдат приоритетите им в тази есенна сесия. На въпрос как ще тълкува думите на президента Румен Радев, който заяви, че ще работи за нова перспектива, Цветанов отговори: „Нека да се въздържа от коментар, защото човек, който прикрива инциденти и смята, че не е направил нищо нередно и да изкара един невинен човек инвалид виновен за пътен инцидент – аз не бих искал да коментирам“.   Цветанов посочи, че ГЕРБ се подготвя много сериозно за предстоящите европейски избори, защото те ще определят посоката на цяла Европа.   По темата за министерските оставки Цветанов обясни, че в  понеделник ще има заседание на коалиционния съвет, на което ще се говори персонално за всяка една оставка. \"Решенията, които ще вземем, ще бъдат решения на коалиционния съвет, за да може да се стартира процедурата по закон“, продължи той и уточни, че когато се вземе решение, обществото ще бъде информирано.   „Ако днес кажа, че оставките на министрите ще бъдат внесени в парламента, това е нарушаване на коалиционното споразумение с Обединени патриоти. В момента ние сме като едно цяло, въпреки че сме четири различни партии“, убеден е той. На въпрос дали може да има разместване на ресорите в рамките на правителството, той отговори: „Тази тема не е дискутирана и не смятам, че може да бъде част от разговорите към този момент.“ Цветанов обясни, че уважава министрите в оставка, защото всеки от тях е получил съответната парламентарна подкрепа. „Но в политиката има моменти, когато трябва да се носи политическа отговорност. Това по никакъв начин не обезличава всичко, свършено досега, от тези министри“, добави той.   „Във вчерашният ден не сме говорили нито за персонални промени, нито за заместници на министрите в оставка. Ще седнем с колегите от Обединени патриоти и ще обсъдим оставките им“, каза още Цветанов.    ", "date": "2018.09.04", "title": "Цветанов: Ако премиерът Борисов внесе трите министерски оставки, групата на ГЕРБ ще ги подкрепи"}
{"url": "http://epicenter.bg/article/Prevozvachi-iskat-Moskovski-da-ostane-ministar/162804/2/0", "text": "Най-големите браншови организации в сферата на транспорта настояват Ивайло Московски да остане министър, съобщи Нова телевизия.   В писмата до премиера международните превозвачи изтъкват, че отстраняването му е прибързан акт, който ще се отрази негативно на сектора най-вече заради преговорите по така наречения план \"Макрон\".   \"Притесняваме се, че един доказан професионалист ще бъде сменен,а не знаем на какъв човек ще попаднем\", заяви Илиян Филипов, председател на Българска асоциация на сдруженията в автомобилния транспорт.  ", "date": "2018.09.04", "title": "Превозвачи искат Московски да остане министър"}
{"url": "http://epicenter.bg/article/Stoynev--Da-si-hodi-tsyaloto-pravitelstvo--v-GERB-ima-problem---Borisov-iska-ostavki--Tsvetanov-ne-dava/162809/2/0", "text": "Да си ходи цялото правителство - в ГЕРБ има проблем, защото Борисов иска оставки, а Цветанов не ги дава. Това каза заместник-председателят на ПГ на „БСП за България“ Драгомир Стойнев пред журналисти в парламента, предаде репортер на Агенция „Фокус“.  „Ние от БСП сме категорични - дали ще има две оставки или три, това нищо не променя. Моделът не може да бъде променен. Трябва това правителство, колкото се може по-бързо да си ходи. Необходимо е да се смени моделът, който ГЕРБ наложи“, заяви Стойнев.  На въпрос дали е възможно да има заден ход за оставките, Стойнев заяви:  „Това няма да ни учуди, защото сме свидетели на подобни действия последните месеци. Възможно е този сценарий да се повтори. Това показва нестабилност в управлението, липса на всякаква политика и принципност и считаме, че на този етап оставки няма да има“.  Във връзка с обръщението на президента Румен Радев, който заяви, че не иска предсрочни избори, Стойнев коментира:  „БСП е демократична партия. Президентът има свое собствено мнение. Той изразява своето мнение, а нашето е, че трябва наистина да има предсрочни избори. Президентът Радев не е президентът Плевнелиев, на когото Цветанов и Борисов му дърпаха конците.“  Във връзка с критиките на президента към политиците, че няма перспектива за страната, Стойнев заяви, че ако екипът на президента не е запознат с „Визия за България“ на БСП, от партията с удоволствие ще му я изпратят. Той поясни, че лично право на президента е да коментира.  „Няма нищо нередно в това, което той изразява. По-важно е какво се случва с управляващите. Ако вие сте ни задавали въпроси за вътрешния дебат в БСП, никога не е имало проблеми. Сега обаче в ГЕРБ има проблем. Борисов иска оставки, Цветанов не ги дава. Докога ще продължи - не знам, но това означава нестабилност“, заяви още Стойнев.  Той обясни, че ако трите оставки влязат в зала, депутатите на БСП ще ги подкрепят. Във връзка с обявеното по-рано от лидера на БСП, че в зала ще стоят само 20 депутати, Стойнев заяви, че когато се гласуват големите решения, в парламента ще присъстват всички.  Управляващите нямат конкретен дългосрочен план, печелят време и целта е да имат по-добра подготовка за престоящите предсрочни избори, коментира още Стойнев. По думите му хората са притеснени от липсата на държавност.  „Това, което се случи с Търговския регистър ясно показа, че държава няма, че има политически боричкания, борба за постове. Днес бяхме свидетели, че от „Обединени патриоти“ нямаше политическа декларация. Вчера казаха, че едва ли не всички политически решения, закони, ще се обсъждат, ще бъдат подкрепяни. Видяхте преди малко Законът на „Обединени патриоти“ не само, че не беше подкрепен от ПП ГЕРБ, а вътре в самите патриоти не беше подкрепен. Това показва, че се управлява пред медиите“, каза Стойнев.  ", "date": "2018.09.04", "title": "Стойнев: Да си ходи цялото правителство, в ГЕРБ има проблем - Борисов иска оставки, Цветанов не дава"}
{"url": "http://epicenter.bg/article/Parlamentat-othvarli-predlozhenieto-na-Valeri-Simeonov-da-se-razreshi-pusheneto-na-zakrito-/162812/2/0", "text": "На първо четене парламентът гласува против разрешаването на тютюнопушенето на закрити обществени места в обособени за това територии, предаде репортер на Агенция „Фокус“. Промените в Закона за здравето бяха отхвърлени с 25 гласа \"за\", 69 \"против\" и 45 въздържали се.  Законопроектът беше внесен от народния представител от ПГ на „Обединени патриоти“ Христиан Митев. Връщането на стария режим бе предложено първо от вицепремиера и лидер на НФСБ Валери Симеонов, като мотивът му беше, че настоящата забрана не се спазва. Според него тя води и до финансови загуби на туристически обекти.  С предложените промени се предвиждаше в закритите заведения да се открият обособени самостоятелни помещения за пушене, като идеята беше те да заемат не повече от половината търговска площ на обектите. Комисията по здравеопазване и Комисията по икономическа политика и туризъм към Народното събрание също отхвърлиха предложението.  В дебата народните представители застъпиха две противоположни мнения.  В Закона за здравето има изключение за забраната за тютюнопушене и това води до девалвиране и до практическото й премахване. Това каза народният представител от ПГ на „БСП за България“ Пенчо Милков.  \"Според мен трябва да разгледаме промените в Закона за здравето поне през три аспекта. Единият е здравният. Това, че тютюнопушеното има изключително вредно въздействие върху здравето на пушача“, каза Милков. По думите му другият аспект е стопанският.  „Въпросът има икономически измерения. Забраната беше въведена преди 6 години. Стопанската дейност на всички заведения до този момент е изградена предвид забраната за тютюнопушене. Не съществуват отделни помещения, каквито се предлагат\", каза той. Депутатът от БСП поясни, че не е анализирано в мотивите на вносителите в лицето на \"Обединени патриоти\" как ще се отрази това предложение на стопанската дейност на заведенията.  „Третият аспект е правният, който също не трябва да се подминава. Как стигат колегите до изключението. Как се избират тези обекти и до какво води изключението, което те предвиждат? То води до девалвиране и практическо премахване на забраната за тютюнопушенето“, допълни още народният представител от ПГ на „БСП за България“.  Промените в Закона за здравето относно тютюнопушенето целят увеличаване на приходите и разширяване на обхвата на местата, където то ще е забранено. Това каза от парламентарната трибуна народният представител от ПГ на „Обединени патриоти“ Георги Колев.  „С този закон искаме да направим така, че да защитим точно непушещите. Хората, които са пасивни пушачи. Хората, които не искат, но са принудени да търпят пушачите“, заяви Колев.  „Със закона целим увеличаване на приходната част. Търсим завишени драстично, двойно и повече, санкции за местата, където не се спазва закона. Второ, искаме разширяване на обхвата на местата, където ще бъде забранено тютюнопушенето. Кое е лошото?“, попита Георги Колев.  ", "date": "2018.09.04", "title": "Парламентът отхвърли предложението на Валери Симеонов да се разреши пушенето на закрито "}
{"url": "http://epicenter.bg/article/Borisov-v-Izrael-/162805/2/0", "text": "Срещи с шефове на спецслужби, бивши и настоящи, проведе министър-председателя на България Бойко Борисов в рамките на годишната конференция на Международния институт по контратероризъм, която се провежда в град Херцлия, на брега на Средиземно море, Премиерът разговаря с президента на Интердисциплинарния институт в Херцелия проф. Уриел Райхман, с основателя и изпълнителен директор на Международния институт по контра-тероризъм проф. Боаз Ганор и с бившия директор на МОСАД Шабтай Шавит.    Сред обсъжданите теми са и последиците от атентата в Сарафово в контекста на срещите му утре с роднините на загиналите.   За 19.00 часа е предвидена речта на Борисов пред конференцията, в която той ще говори за усилията, които трябва да бъдат положени в борбата с тероризма.   На 18 юли 2012 г. в 17:23 часа на паркинга на летище Бургас - Сарафово е извършен атентат срещу три автобуса с израелски туристи, които е трябвало да се превозят до хотел „Хризантема“ в Слънчев бряг. Взривът поразява тежко единия автобус и засяга другия паркиран до него. Следствие експлозията най-тежко засегнатия и още два автобуса наблизо са изпепелени от пожар.  В атентата са убити 7 души: 1 българин – шофьора на автобуса Мустафа Кьосов - на 36 години, семеен с 11-годишно дете от село Юруково, 5 израелски туристи - от Ришон ле Цион, Петах Тиква, Акра и атентатор - 24-годишния ливанец с френски паспорт Мохамад Хасан Ел Хюсеини.  Ранени са 35 души, 4 много тежко, 18 тежко и останалите леко ранени. Една по-леко ранените е българка – служителка на туристическата фирма „Ортана“, посрещаща израелците. Освен 3-мата най-тежко ранени израелци всички останали 32 са върнати незабавно в Израел.  По-малко от два часа след взрива Израел с комюнике на своя примиер Бенямин Нетаняху обвиниява Иран за него и заплаши с военен отговор като не изключи удар по иранските ядрени обекти. Иран напълно отхвърля обвиненията като „ционистки“ и „смехотворни“.  Веднага след взрива местните власти затварят летище Бургас и пренасочват всички полети към Варна. Започва претърсване на летището за евентуално наличие на други бомби. На мястото пристигат президентът Росен Плевнелиев, вътрешният министър Цветан Цветанов, министрите на здравеопазването и финансите Десислава Атанасова и Симеон Дянков. От МБАЛСМ „Пирогов“, Военномедицинска академия и УМБАЛ „Св.Марина“-Варна пристигат специализирани медицински екипи, а Израел изпраща и самолет със свои специалисти.  Според българските власти в хода на разследването е изяснено, че „няма замесени български граждани в атентата“, „съпричастни“ към атентата са били поне трима души, двама от които са с австралийски и канадски паспорт и живеят на територията на Ливан.  Тогавашният министър на вътрешните работи Цветан Цветанов заявява: „Имаме данни, че атентатът е финансиран от Хизбула. Може да се направи обосновано предположение, че две лица са принадлежали към военното формирование на Хизбула.\"За „помощта, оказана след атентата“, най-голямата еврейска организация в света „Хабат“ отличи със Сертификат за признание Цветан Цветанов.  Делото срещу за атентата започна по същество през януари 2018 г. Обвиняемите Мелиад Фарах и Хасан Ал-Хадж Хасан са съдени задочно, защото са избягали от страната и се издирват чрез Интерпол.  Пред съда бяха дадени първите показания на очевидци и свидетели.  По време на съдебните заседания стана ясно, че на летище Сарафово преди атентата не е имало никакви мерки за сигурност, а всеки е можел да влезе вътре, без значение какво носи, тъй като не е имало кой да проверява. След терористичната атака режимът за сигурност беше много променен.  Делото продължава.  ", "date": "2018.09.04", "title": "Премиерът Борисов се среща с шефове на служби в Израел"}
{"url": "http://epicenter.bg/article/V-parlamenta-glasuvaha--V-avtobusite---zadalzhitelno-s-kolani-/162814/2/0", "text": "Регионалната комисия към парламента прие текст, с който задължава превозните средства от категории D1, D1Е, D или DE да се оборудват с видеорегистратор и обезопасителни колани, предаде репортер на Агенция „Фокус“. Текстът остана неразгледан поради началото на извънредното заседание на парламента, но комисията продължи заседанието по време на парламентарната почивка.  Предложенията за обезопасителните колани и видеорегистраторите са внесени между първо и второ четене от депутатите от ГЕРБ Станислав Иванов и Александър Ненков в законопроекта за изменение и допълнение на Закона за пътищата. Те са разписани в преходните и заключителни разпоредби и с тях се изменя Законът за автомобилните превози.  \"За\" тях гласуваха 12 народни представители, без \"против\" и с 5 \"въздържали се\". Предстои текстът да бъде утвърден от зала. Освен, че с текста се въвеждат задължението за обезопасителни колани и видеорегистратор, се предвиждат и наказания. С глоба или с имуществена санкция 3000 лв. ще се наказва лице, което разпореди или допусне извършването на превози на пътници с моторно превозно средство, за което се изисква да е оборудвано с обезопасителни колани и то не е оборудвано или не е спазен установеният ред за това.  Със същата санкция се наказва и лице, което разпореди или допусне извършването на превози на пътници с моторно превозно средство, за което се изисква да е оборудвано с видеорегистратор и то не е оборудвано. Наказва се с глоба или с имуществена санкция 1500 лв. превозвач, който не спазва изискванията за съхранение на записите от видеорегистраторите на моторните превозни средства.  В мотивите към предложението се посочва, че към сега действащата нормативна уредба, в Закона за движението по пътищата e предвидено пътниците и водачът да използват обезопасителни колани в превозните средства, които са оборудвани с такива.  В рамките на дебата по текста един от внисителите на предложението - народният представител от ПГ на ГЕРБ Станислав Иванов обясни, че от партията му се борят с всички пороци, които са съществували по отношение на движението по пътищата. Той настоя да се приеме предложението, за да се спасят човешки животи.  От БСП в лицето на народния представител Манол Генов завиха, че не, са против този текст, а според тях ще се получи формален закон. От ДПС призоваха да се оттегли текстът и да се внесе наново в отделен законопроект.  Отделно на второ четене бяха приети промените в Закона за пътищата относно тол системата. Комисията утвърди текстовете, че за преминаване по платената пътна мрежа се въвежда смесена система за таксуване на различните категории пътни превозни средства на база време и на база изминато разстояние. Предвижда се въвеждането на електронна винетка за пътни превозни средства с обща техническа и допустима максимална маса до или равна на 3,5 тона от 1 януари 2019 г., а на тол таксата за пътни превозни средства с обща технически допустима максимална маса над 3,5 тона - от 16 август 2019 г.  В тази връзка в преходните и заключителните разпоредби се регламентират отношенията със съответните ползватели на платената пътна мрежа по начин, ограничаващ рисковете от нерегламентирано ползване на платената пътна мрежа.  ", "date": "2018.09.04", "title": "В парламента гласуваха: В автобусите - задължително с колани "}
{"url": "http://epicenter.bg/article/BSP-obsazhda-na-9-septemvri-strategiyata-si-za-pohod-sred-naroda/162815/2/0", "text": "  Той бе обявен от лидера на партията Корнелия Нинова в словото й в парламента за началото на новата сесия на Народното събрание.   , каза от трибуната Нинова.   И обяви, че 20 от червените депутати ще бъдат постоянно в пленарната зала, за да отстояват левите политики, а останалите ще обикалят страната.    научи Епицентър.бг.   Червени депутати споделят, че   Така се родила и идеята за масираните срещи с хората.   Основа на разговорите с гражданите ще бъде \"Визия за България\", която бе приета на национално съвещание на БСП в навечерието на събора на Бузлуджа. Още тогава обаче червените заявиха, че това не е окончателен документ, а виждания за смяна на системата и че са готови да чуят мненията на хорта по тях.   На семинара, който ще се проведе на 9 септември в с. Баня, Разложко, червените ще обсъдят и утвърдят конкретния график на посещенията по региони. Той няма да бъде твърд, защото ще се съобразява с дневния ред на Народното събрание, тъй като социалистите не напускат парламента. Затова в пленарната зала няма да се дава просто дежурство, а ще присъстват народните представители, които работят по обсъждания в момента законопроект.   Ето как се случи това. На 15 ноември тогавашният парламентарен председател Димитър Главчев изгони лидерът на опозицията Корнелия Нинова от залата и то, докато тя четеше декларация от името на групата. Скандалът зрееше от няколко дни. На 12 ноември премиерът Борисов бе казал, че в парламента има хора, занимаващи се с наркотрафик. Точно това накара Нинова и социалистите да настояват Бойко Борисов да се яви в пленарната зала и да каже кои са депутатите, занимаващи се с наркотрафик. И така, по време на словото й, Главчев изгони Нинова, наказа и друг социалист – Антон Кутев, отговор на което цялата червена група вкупом се изниза от заседанието и обяви бойкот. Напусна пленарната зала и отказа да влиза в нея.   Предстоеше обаче България да поеме председателството на Съвета на ЕС, а след броени дни се очакваше визита на председателя на Европейския парламент Антонио Таяни.  И при опасността гостът да говори пред полупразна зала, министър-председателят бързо взе мерки.Нареди на  Димитър Главчев да подаде оставка, парламентът набързо избра нов председател - Цвета Караянчева и социалистите се върнаха в залата. Така БСП \"отбеляза точка\".   Депутатите, избрани от тази партия,  която бе в опозиция,  на практика проваляха заседанията на 42-ото Народно събрание всеки ден, след като тяхното предложение за шеф на парламента не мина. На 21 май 2013 г. Михаил Миков от БСП беше избран за председател на 42-то Народно събрание. Той получи повече гласове от кандидата на ГЕРБ Цецка Цачева, но от партията на Борисов заявиха, че това е сценарий и напуснаха. ГЕРБ отказаха да влизат в пленарната зала и така поставяха под въпрос самото функциониране на 42-я парламент - заради разпределението на мандатите в него. Подкрепящите кабинета БСП и ДПС имаха заедно 120 депутати, ГЕРБ и Атака – също 120. Парламентарният фолклор роди приказката за златния пръст на Волен Сидеров, защото парламентът можеше да започне работа само, ако всички от групите на БСП и ДПС са налице и поне един депутат от Атака – също. Но и тогава се случваше от партията на Борисов да присъстват от време на време в залата. Просто въпросът бе отнесен до Европейския парламент. И оттам заваляха критики.    По-късно Бойко Борисов разкри, че тогава Ангела Меркел го е убедила да се върне в залата, защото само там парламентаризмът е в действие.   Какъв ще бъде изходът от новата акция на Парламентарната група на БСП, предстои да видим. Но във всички случаи едно е ясно - парламентът ще работи в изключително обострена политическа обстановка, при която стабилността на страната е поставена под въпрос.    ", "date": "2018.09.04", "title": "Напуска ли опозицията парламента? БСП обсъжда на 9 септември стратегията си за поход сред народа"}
