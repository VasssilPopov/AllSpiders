{"url": "http://epicenter.bg/article/Siderov--Karakachanov-i-Simeonov-iznudiha-GERB-za-pari-za-partiite--vmesto-za-pensii/200990/2/0", "text": "Красимир Каракачанов и Валери Симеонов са измамници и изнудвачи. Те измамиха своите избиратели и изнудиха ГЕРБ и премиера Борисов да си върнат партийната субсидия, но не изнудиха минималната пенсия да стане 300 лв. Това заяви лидерът на \"Атака\" Волен Сидеров в предаването „Неделник” по АЛФА ТВ.  Той подчерта, че представителите на \"Атака\" са гласували против вдигането на субсидията от 1 на 8 лв. и още преди години е предлагал 0 лв. за партиите.    „Самият Борисов си призна, че коалиционните партньори (той няма предвид мен, мен не ме брои за такъв) са му извили ръцете и са казали, че няма да гласуват за Бюджет 2020, ако ГЕРБ не приемат връщането на субсидията. Т.е. да си осигурят партийния комфорт, но не и да гласуват 300 лв. минимална пенсия. ВМРО и НФСБ можеха да кажат на ГЕРБ, че няма да гласуват бюджета, ако не приемат минимум 300 лв. пенсии”, каза още Сидеров.  „На тях не им пука за възрастните хора, на тях им пука партиите да си върнат субсидията, т.е. да получат пари от държавния бюджет”, заяви още председателят на \"Атака\".    Той е категоричен, че минималните пенсии можеше да станат 300 лв. „Отърваха се от мен, защото аз държа на това. \"Атака\" ще продължава да се бори за вдигане на доходите на българите”, подчерта още Сидеров.    Лидерът на \"Атака\" е силно възмутен, че медиите не питаха ГЕРБ защо толкова лесно могат да бъдат изнудени от ВМРО и НФСБ за парите на партиите. „Те са заплашили, че ако не стане, ще сринат бюджета. 21 души от ВМРО и НФСБ си играят със съдбата на милиони българи и тяхното заплащане”, смята Сидеров.   ", "date": "2019.12.08", "title": "Сидеров: Каракачанов и Симеонов изнудиха ГЕРБ за пари за партиите, вместо за пенсии"}
{"url": "http://epicenter.bg/article/8-dekemvri---studentite-praznuvat-/200944/2/0", "text": "За поколения български студенти този ден е еуфоричен – това е Студентският празник 8 декември и така е вече десетилетия.  Сменят се поколенията и “Gaudeamus igitur, Juvenes dum sumus” не може да не вълнува, защото означава и младост, и вълнение от ученето, което всеки сам е избрал, а и перспектива.    И така е от далечни времена – смята се, че студентският химн \"Gaudeamus igitur\" е използван още през XIII век и авторите му са неизвестни. Съвременният текст е написан от скитащия немски поет К. В. Киндлебен през 1781 година, а за мелодия е използвана по-рано създадена (1717 г.) песен от Я. Г. Гюнтер.    Това е празник на младостта, на тези млади хора, които винаги са най-будната част от обществото не само в българската история – стига само да се вгледаме в отминалия ХХ век.    Студентският празник се чества официално от 1903 година, когато се е отбелязвал 15-годишният юбилей на Софийския университет и датата става празник на всички студенти в България.   Първоначално се е празнувал на 25 ноември, когато е денят на Свети Климент. Впоследствие се измества и така се определя датата 8 декември.  Според данни на Националния статистически институт (НСИ) студентите у нас през учебната 2019/2020 година са 222 997. От тях над 190 000 учат в държавни висши учебни заведения. Други над 20 000 са в частни университети.  ", "date": "2019.12.08", "title": "8 декември - студентите празнуват!"}
{"url": "http://epicenter.bg/article/Inzh--Bratoev--Metroto-e-ekologichnata-alternativa-na-kolite-v-Sofiya/200945/2/0", "text": "Метрото е най-проверяваният инфраструктурен обект. Не веднъж съм казвал, че нашето метро е над средноевропейското. Това обяви инф. Стоян Братоев, изпълнителен директор на Метрополитен.    \"Без да се увличаме в лукс, но с едни добри архитектурни решения\", посочи Братоев.    Той обясни какво още се очаква. От участието му в БНТ стана ясно, че третият лъч на метрото пък не се е забавил. Строителството е завършено, но има довършителни тестове. Първите две метростанции са завършени. Другите завършват сега от първия етап, а догодина ще завърши етапът от \"Красно село\". Трябва да се направят тестове на автоматиката.  \"За съжаление броят на колите в София расте с всеки ден. Метрото обаче облекчава трафикът. Ефектът е транспортен. Влаковете се движат с постоянна скорост и графикът е до секунди. Средната скорост на предвиждане е с до 80 км/ч. Няколко пъти по-бързо отколкото с кола. Софиянци икономисват часове от това, че ползват метро. Другото е екологическата ефективност\", категоричен беше инж. Братоев.", "date": "2019.12.08", "title": "Инж. Братоев: Метрото е екологичната алтернатива на колите в София"}
{"url": "http://epicenter.bg/article/Yordan-Tsonev--DPS-e-za-publichno-finansirane-na-partiite-po-spravedliv-model-/200964/2/0", "text": "ДПС е „за“ публично финансиране на партиите, но по един по-справедлив модел. Това заяви в предаването \"Неделя 150\" зам.-председателят на ПГ на ДПС Йордан Цонев.   „Този модел трябваше да бъде изчистен с дискусия и с консултация. Корнелия Нинова организира опит за консултация в парламента, на която не дойде никой, освен ние и „Воля“. След това тя се срещна с Валери Симеонов. И след това ние получихме информация, че се готви да бъдат приети 8 лева, по нейно предложение. Никой не ни казва откъде са взети тези 8 лева. Получихме информация, парламентарна, достатъчно достоверна, че има разбирателство една част от депутатите на ГЕРБ да не бъдат в зала, а останалата част – от останалите парламентарни групи, да прокарат това решение. Ние се противопоставихме и го огласихме пред журналистите... След това се стигна до ситуацията, в която ГЕРБ излязоха открито да кажат, че ще подкрепят това предложение“, каза Цонев в националния ефир.    По думите на Йордан Цонев ГЕРБ трябва да изпълнят ангажимента си като водеща политическа сила и да започнат дебата, а на обществото да се предложи модел за публично финансиране на партиите, който да е справедлив и прозрачен.    „Ние сме „за“ този дебат и ще участваме в него“.    Йордан Цонев подчерта, че ДПС е в гласно съглашателство с ГЕРБ по въпросите за НАТО, ЕС, данъчната система, бизнес средата, защото „нашата програма предвижда това“.    Като член на временната комисия, която обследва обстоятелствата около случая „БНР“, Йордан Цонев съобщи, че в комисията са постъпили писма от служители на радиото, които твърдят, че с тях се е случило сваляне от ефир. ", "date": "2019.12.08", "title": "Йордан Цонев: ДПС е за публично финансиране на партиите по справедлив модел!"}
{"url": "http://epicenter.bg/article/Mariya-Grubeshlieva---Muki--Stoyanka-Mutafova-bezumno-obichashe-teatara/200965/2/0", "text": "Муки, да знаеш, че този път ще умра. Това е заявила Стоянка Мутафова на дъщеря си Мария Грубешлиева - Муки малко преди да почине.    \"Защото три пъти постъпваше в лечебно заведение и я връщахме. И след операцията ми каза Обичам те. Това бяха последните думи, които чух от нея. Двама месеца се измъчи в болницата\", призна дъщерята на големата българска актриса.    Муки каза, че майка й е била интелигентна жена, която много се е интересувала от четене и книги. А енергията й е била непоправима.    \"А безумно обичаше и театърът. Аз много пъти съм я ревнувала от театъра. Огромна любов. Като малка се чувствах пренебрегната, но пък бях много щастлива, че майка ми е Стоянка Мутафова\", признава още дъщерята на Стоянка Мутафова.    Невена Коканова и Георги Калоянчев пък са били най-близките приятели на голямата актриса. Мутафова до последно е обичала да стои на сцената, стана ясно още от думите на дъщеря й.    Актрисата почина на 97 години след тежко боледуване. Тя беше оперирана от жлъчка малко преди да почине. Поклонението ще бъде в понеделник в Сатиричния театър, сред чийто основатели бе именно Стоянка Мутафова. Легендарната актриса почина малко след друга голяма звезда - Стефан Данаилов. ", "date": "2019.12.08", "title": "Мария Грубешлиева - Муки: Стоянка Мутафова безумно обичаше театъра"}
{"url": "http://epicenter.bg/article/Krasimir-Tsipov--Ne-e-nuzhno-reshenie-na-KS-za-nachina--po-koyto-da-bade-kontroliran-glavniya-prokuror-/200968/2/0", "text": "„Тези законови промени са в изпълнение на препоръката на службата за подкрепа на структурните реформи на Европейската комисия във връзка с реформата на прокуратурата. С тях се предвижда в случай на умишлено престъпление от общ характер разследването да се провежда от прокурор, който ще бъде ръководител на Инспектората на прокуратурата. Така се гарантира разследването“. Това обясни по БНР Красимир Ципов, депутат от ГЕРБ, по повод извънредното заседание на правителството, на което бяха разгледани законодателни промени в отговор на препоръките на Венецианската комисия, свързани с въвеждането на механизъм за разследване на главния прокурор.   С промените в Наказателно-процесуалния кодекс и в Закона за съдебната власт се предлага създаването на нова правна фигура със статут на прокурор, завеждащ отдел „Инспекторат“ във Върховната касационна прокуратура.    „Става дума за приемане на правила, които да дадат законовите гаранции, когато трябва да бъде реализирана една потенциална наказателна отговорност срещу главния прокурор или неговите заместници“, допълни Ципов.    По думите му не е необходимо тълкувание на Конституционния съд за начина, по който да бъде контролирана работата на главния прокурор.    В предаването „Неделя 150“ Красимир Ципов от ГЕРБ, член на комисията по правни въпроси, обяви, че становището на управляващата партия за 1 лев субсидия не се е променяло:    „Обсъждаме възможности по какъв начин да бъде внесено предложението ни за 1 лев субсидия, когато се обсъжда един евентуален нов механизъм за определяне на финансирането на политическите субекти… Средствата за субсидиите са предвидени в разходите за централния бюджет и този въпрос трябва да бъде преценен внимателно – откъде могат да дойдат тези пари. Смятам, че в дебата, който може да започне в началото на следващата година, това е един от съществените въпроси“.  ", "date": "2019.12.08", "title": "Красимир Ципов: Не е нужно решение на КС за начина, по който да бъде контролиран главния прокурор!"}
{"url": "http://epicenter.bg/article/Fandakova-s-priziv-kam-sofiyantsi--Izpolzvayte-drug-nachin-za-otoplenie--ne-gorete-darva-i-vaglishta-/200970/2/0", "text": "Призоваваме гражданите, които се отопляват на дърва и въглища и имат възможност, да използват друг начин на отопление. За това призова столичният кмет Йорданка Фандъкова във Фейсбук.    \"През зимата около 40% от замърсяването на въздуха идва от битовото отопление на дърва и въглища. В дни с мъгла, то се задържа в приземния слой и поради котловинния характер на релефа на София трудно се разсейва\", пише още тя.    \"Поради тази причина Столична община защити проекти за безплатната подмяна на печките на дърва и въглища на 20 хил. домакинства в София. Призоваваме всички граждани, които използват този начин на отопление, да подават заявление за участие. В момента Столична община монтира и коминни филтри на домакинства, които използват твърдо гориво за отопление в районите “Красна поляна” и “Слатина”\", обяви Фандъкова.    \"През изминалото денонощие бяха регистрирани среднодневни превишения до 3 пъти над нормата от 50 мкг/куб. м на 4 от 5-те градски станции. Най-високите нива на ФПЧ са регистрирани през нощните часове. Прогнозата е концентрацията на ФПЧ в рамките на днешния ден да намалява. Във връзка с регистрираните превишения днес се извършват извънредни проверки за нерегламентирано горене на отпадъци от екипи на Столичен инспекторат, както и проверки на строителни и търговски обекти, и горене на открито. Последните дни са извършени над 60 проверки. Можете да подавате сигнали за нерегламентирано горене на телефон 02 987 55 55\", обяви кметът на София. ", "date": "2019.12.08", "title": "Фандъкова с призив към софиянци: Използвайте друг начин за отопление, не горете дърва и въглища!"}
{"url": "http://epicenter.bg/article/Rosen-Karadimov-za-glasuvaneto-na-partiynata-subsidiya--Za-parvi-pat-DPS-ostana-v-izolatsiya/200972/2/0", "text": "Продължават споровете за увеличените партийни субсидии, които скочиха от 1 на 8 лева на получен глас. ГЕРБ коментираха, че са гласували по настояване на “Патриотите”. Иначе имало риск да не бъде приет бюджетът. “Патриотите” на свой ред заявиха, че не са рекетьори.    ДПС отново обвиниха управляващите в договорки с БСП. Премиерът Бойко Борисов отхвърли обвиненията и върна дебата за парите на партиите.    “Като чух Цонев да говори за комунисти, антикомунисти и националист, който подкрепя брака, реших, че говори за правителство „Орешарски”, а той говорил за гласуването онази вечер”, заяви в ефира на предаването „Събуди се” по Нова телевизия Георги Харизанов от Института за дясна политика.    „Пленарните заседания са прозрачен процес и лесно може да бъде проследено дали случайно от един момент съглашение, в което ГЕРБ не участва, започва да бойкотира гласуванията и едни около 30 параграфа от гласуването на бюджета не могат да бъдат гласувани и да се продължи напред. След което се прекъсва заседанието, на председателски съвет се дават въпросните предложения, след което се оказва, че вдигането на субсидията е единствено условие да се продължи напред. Това е лесно проверимо. Изключително лесно е да се установи дали е така. На следващата сутрин от ДПС да се представят целите в бяло е тяхно право. Те не са участвали в гласуването” , каза още той.  „Два са безспорните факти. Първият е, че за първи път ДПС не държи ключа към каквото и да било мнозинство и остана в изолация. Странно беше, че още сутринта на този ден Карадайъ направи декларация, че има такава договорка между БСП и ГЕРБ. Абсурдно е да има такава договорка, още повече на такава тема. Да се говорят такива неща е политически несериозно”, смята анализаторът Росен Карадимов.    „Трябва да гледаме ситуацията повече в дълбочина. Проблемът за субсидията е сериозен. Не мисля, че ГЕРБ губи от позицията, която е заела в момента. Дори не мога да си обясня, защо трябва да се обяснява толкова много. Политически, аз смятам, че това, което се случи, е разумно и правилно. То се случи без договорка, въз основа на фактите, които се развиха в рамките на този ден, и парламентът постигна един впечатляващ консенсус по този въпрос”, заяви той. ", "date": "2019.12.08", "title": "Росен Карадимов за гласуването на партийната субсидия: За първи път ДПС  остана в изолация"}
{"url": "http://epicenter.bg/article/Angel-Dzhambazki--Balgariya-e-vodach-na-balkanskoto-dvizhenie-kam-ES/200973/2/0", "text": "Вратата към Европа е през София, а в момента България е водач на балканското движение към Европейския съюз. Това е заявил при закриването на международната конференция \"Западни Балкани\" евродепутатът от ВМРО Ангел Джамбазки, съобщиха от организаторите. Събитието се организира от Фондацията за европейска реформа New Direction, вицепрезидент на която е членът на EП и групата на Европейските консерватори и реформисти и заместник-председател на ВМРО Ангел Джамбазки, и Международния републикански институт (IRI). В закриващото си изказване Джамбазки е обърнал специално внимание на ролята на НАТО и необходимостта от промени в ЕС. Според него НАТО е организацията, от която трябва да се взима пример. По думите му тя е много по-организирана, с много по-плътно присъствие и много по-бързо реагираща от ЕС. Съюзът трябва да бъде променен и да бъде много по-бърз, по-реактивен, по-последователен и по-честен, счита Джамбазки. \"Никой не може да бъде заставен да се присъединява към един или друг военен или геополитически съюз. Разговорът с всяка една от държавите минава през обществото й. И ако те решат, винаги са добре дошли. Първо в София, а после и в Северноатлантическия договор и в Европейския съюз. Този разговор трябва да продължи и ще продължи\", е заявил още Ангел Джамбазки. В конференцията \"Западни Балкани\" са били обсъдени ключови теми, свързани с бъдещето на Западните Балкани като сигурност, миграция и присъединяване към НАТО, регионално сътрудничество и укрепване на трансатлантическия ангажимент, предизвикателства и бъдещи важни решения пред региона. Състояла се е и \"Кръгла маса на младия политически лидер\" за бъдещето на Западните Балкани. ", "date": "2019.12.08", "title": "Ангел Джамбазки: България е водач на балканското движение към ЕС"}
{"url": "http://epicenter.bg/article/Kristalina-Georgieva--MVF-postigna-printsipno-sporazumenie-s-Ukrayna-za-zaem-za-5-5-miliarda-dolara/200947/4/0", "text": "Международният валутен фонд обяви вчера, че е постигнал принципно споразумение с Украйна за заем в размер на около 5,5 милиарда долара за даване на тласък на изпадналата в затруднение икономика, предаде Франс прес, цитирана от БТА и Фактор.бг. Заемът, който трябва да бъде одобрен от ръководството и държавите членки на МВФ, зависи също така от условия като укрепването на независимостта на правосъдната система и борбата срещу корупцията, посочи в комюнике генералната директорка на фонда Кристалина Георгиева.", "date": "2019.12.08", "title": "Кристалина Георгиева: МВФ постигна принципно споразумение с Украйна за заем за 5,5 милиарда долара"}
{"url": "http://epicenter.bg/article/Dimitar-Radev--Ochakvam-balgarskata-ikonomika-i-balgarskite-banki-da-ostanat-stabilni/200982/4/0", "text": "„Резултатите в банковия сектор се подобряват за четвърта поредна година, кредитната активност е един от основните фактори за икономическия растеж в България, който е един от най-високите в ЕС. Показателите на банките се подобряват, включително рентабилността. Лошите кредити намаляват”. Това заяви пред Нова телевизия управителят на БНБ Димитър Радев.  „Основни индикатори като капиталова адекватност, ликвидност са над средните за ЕС. Очакването ми е, че българската икономика и българските банки ще останат стабилни през следващата година, независимо от неблагоприятната външна среда”, допълни Радев.    Той определи като „реалистична оценка” предвидения от правителството растеж от 3-3,5% за 2020 г. „Това е добра новина. Всички данни показват, че Българската икономика расте с едни от най-високите темпове в ЕС”, добави управителят на БНБ.    По думите му основните предизвикателства остават проблемите в световната търговия, Brexit, военните конфликти.    „Тези развития в световната и регионалната икономика и в политическия живот, може да имат своето отражение, но има неща, които ни правят умерени оптимисти. ЕЦБ обяви, че ще започне дълго отлаганият преглед на паричната политика. Това е изключително важно упражнение. Очаква се това да даде отговори на много въпроси. Освен това има ангажимент за конкретна дискусия по отношение на това, което трябва да се прави с поддържащия икономически растеж”, обясни управителят на БНБ.    „Още няма рецесия, но определено има забавяне на икономическия растеж”, коментира Димитър Радев.    За следващата година той заяви, че няма да има резки движения в лихвените равнища.", "date": "2019.12.08", "title": "Димитър Радев: Очаквам българската икономика и българските банки да останат стабилни"}
{"url": "http://epicenter.bg/article/Boris-Bonev--Moyat-vot-za-predsedatel-na-SOS-se-preeksponira-po-grozen-nachin-/200974/2/0", "text": "Моят вот за председател на СОС се преекспонира по грозен начин, заяви в предаването \"Тази неделя\" по БТВ общинският съветник от \"Спаси София\" Борис Бонев.   Той каза, че не разбира \"фиксацията\" по темата дали е гласувал за кандидатурата на Елен Герджиков от ГЕРБ за шеф на столичните общинари. Бонев отново не отговори д да или не на въпроса дали е подкрепил кандидатурата на ГЕРБ.     „Има принцип на тайния вот. Той се случва, за да може да няма партиен натиск, всеки да гласува по съвест. Ако аз разкрия как съм гласувал, това може да постави в неудобна ситуация някой друг. В един предизвестен вот няма никакво значение кой как е гласувал. Никой от опозицията в СОС не направи стъпки да осигури алтернативен опозиционен кандидат. В крайна сметка е нормално най-голямата партия да има председател на СОС, а всички останали да имат зам. председатели”, заяви той.   Бонев коментира и предложението да се увеличат данъците на колите, които замърсяват повече.    По неговите думи Столичната община е длъжна ясно да кари парите, които ще събере от данък МПС, за какви конкретни мерки срещу замърсяването на въздуха ще отидат.    Относно план-сметката за почистването на София догодина Бонев каза, че тя е написана по изключително елементарен и неубедителен начин и очаква от общинската администрация много по-детайлен план на това за какво ще бъдат похарчени 217 млн. лв. Като лош пример той даде предвидените средства за ръчно метене – 13 млн. лв., които са 9 пъти повече от тези за механично почистване.    \"Армия от хора с метли, които почистват крайно неефективно. Цялата план-сметка е написана по един изключително елементарен и неубедителен начин, повдига доста въпроси. Очаквам от адиминстрацията много по детайлен план, по който ще бъдат изхарчени тези пари\", обясни Бонев. Според него липсата на конкретика се държи на партийни интереси в ромските махали.  ", "date": "2019.12.08", "title": "Борис Бонев: Моят вот за председател на СОС се преекспонира по грозен начин!"}
{"url": "http://epicenter.bg/article/SASht-vkaraha-sanktsii-sreshtu--quot-Severen-potok--2-quot--v-zakonoproekta-za-voennen-byudzhet/200949/7/0", "text": "Санкции, целящи да блокират проекта за газопровод \"Северен поток 2\" от Русия до Германия, бяха включени от американските конгресмени в законопроект за бюджета за отбрана, съобщи Блумбърг, цитирайки информирани източници, предаде БТА. Санкциите, които ще се прилагат за компаниите, строящи газопровода на руската компания Газпром, са по модела на законопроекта, внесен по-рано тази година от сенаторите Тед Круз (републиканец от щата Тексас) и Джийн Шахийн (демократ от щата Ню Хемпшър). Мярката е насочена срещу корабите, полагащи дълбоководните тръби, и ръководни кадри от компаниите, работещи с тези плавателни съдове. Засегнатите лица могат да получат отказ за издаване на виза, както и да им бъдат блокирани трансакции, свързани с имоти или дялово участие в САЩ.", "date": "2019.12.08", "title": "САЩ вкараха санкции срещу \"Северен поток- 2\" в законопроекта за военнен бюджет"}
{"url": "http://epicenter.bg/article/Hristo-Stoichkov--Da-poema-futbola-ni--Nikoga-/200988/8/0", "text": "В специално интервю за „Неделята на NOVA” от Париж, футболната легенда Христо Стоичков говори и за възможността да застане начело на българския футбол.    „Това никога няма да стане. Решението съм го взел отдавна. Защо да слагам лед на здрава глава”, откровен е Стоичков.    Футболната легенда коментира и шансовете ни за класиране на ЕВРО 2020, като призова за пълен стадион през март, когато България се изправя в първи бараж срещу Унгария.  Ицо се връща в спомените назад за да разкаже за най-щастливия момент в своя живот.    „Това, което постигнах преди 25 години, е нещо голямо. Щастлив съм. Чувствам се като малко дете. Едва ли такъв трофей ще дойде отново в България”, споделя Камата.  ", "date": "2019.12.08", "title": "Христо Стоичков: Да поема футбола ни? Никога!"}
{"url": "http://epicenter.bg/article/Nad-40-dushi-zaginaha-pri-pozhar-vav-fabrika-v-Nyu-Delhi/200954/7/0", "text": "Повече от 40 души са загинали при пожар във фабрика за чанти в Ню Делхи, съобщи БНТ.  Спасени са над 50 човека. 56 души са приети в болница с изгаряния или дихателни затруднения заради вдишания пушек. Причината за пожара се разследва.    Инцидентът е станал в квартал на индийската столица, характерен с тесни и задръстени улици, по които линейките и пожарните коли трудно могат да се придвижат.", "date": "2019.12.08", "title": "Над 40 души загинаха при пожар във фабрика в Ню Делхи"}
{"url": "http://epicenter.bg/article/V-Belarus-izlyazoha-na-protest--ne-iskat-da-se-obedinyavat-s-Rusiya/200962/7/0", "text": "Белоруската опозиция протестира втори ден срещу интеграцията с Русия, съобщава ТАСС. Няколко десетки демонстранти са излезли на площад \"Октомврийски\" на несанкциониран от властите митинг.   Активистите носят националистическия червено-бял флаг и скандират: \"Независимост\". Инициатор на акцията е Павел Северинец, лидер на нерегистрираната партия Белоруска християнска демокрация.   Тъй като в същото време президентите Владимир Путин и Александър Лукашенко обсъждат в Сочи задълбочаването на двустранните отношения, протестиращите в Минск носеха и плакати с надписи \"Това не е интеграция, а окупация\" и \"Президентът продава държавата\".    Демонстрациите в страната са рядкост, предвид твърдите мерки срещу каквото и да е недоволство спрямо управлението на Лукашенко.    В Сочи руският президент Путин изрази надежда сближаването да продължи, преди всичко в икономическата и социалната сфера, и че хората ще усетят преимуществата на интеграцията.    Лукашенко от своя страна заяви, че интеграция не може да има докато беларуските предприятия не получат същите условия на работа, като руските. Например еднакви цени на газа и петрола, съобщава БНР.   ", "date": "2019.12.08", "title": "В Беларус излязоха на протест, не искат да се обединяват с Русия"}
{"url": "http://epicenter.bg/article/Tramp--Imam--strahotni-otnosheniya--s-Kim-Chen-Un/200966/7/0", "text": "Президентът на САЩ Доналд Тръмп настоя, че отношенията му с лидера на КНДР Ким Чен Ун се развиват добре, съобщи РИА Новости.  Преговорите между САЩ и КНДР по ядрения въпрос на Корейския полуостров спряха на фона на поредния оръжеен тест на Пхенян. В същото време КНДР все още не е извършила нови ядрени тестове и изстрелването на ракети с голям обсег на действие, които бяха прекратени преди срещите на върха между Ким Чен Ун и Тръмп.    Тръмп отговори отрицателно на въпрос от журналистите дали се тревожи за Ким Чен Ун. Тръмп добави, че има “отлични отношения” със севернокорейския лидер. В същото време американският президент призна, че в момента има “известна враждебност” от страна на Северна Корея.    Тръмп беше помолен да коментира и изявлението на постоянния представител на КНДР към ООН Ким Сонг, който заяви, че КНДР не се нуждае от дълги преговори със САЩ сега и въпросът с денуклеаризацията вече не стои на дневен ред.    “Ще видим”, отговори Тръмп.      ", "date": "2019.12.08", "title": "Тръмп: Имам “страхотни отношения” с Ким Чен Ун"}
{"url": "http://epicenter.bg/article/Mitropolit-Yoan-osveti-nov-vertolet-v-Morskata-vertoletna-aviobaza--quot-Chayka-quot-/200946/2/0", "text": "Варненският и Великопреславски митрополит Йоан освети новия хеликоптер в Морската вертолетна авиобаза \"Чайка\". Това е вертолет AS 365N3 \"Dauphin\" (Дофин), съобщиха от Българската патриаршия. Събитието беше изключително тържествено. Заедно с митрополит Йоан бе и митрополитският дякон Любомир Георгиев. Клиросните певци Тодор Тодоров и Александър Александров изпълниха песнопенията, сред които и тропарът на чествания в този ден свети Николай Чудотворец.    Митрополит Йоан се обърна към присъстващите и пожела:    „Бог да благослови и да даде благовременни ветрове и добро време за неговото прибиране там, където е неговото място, на неговото отхождане, изхождане и отново връщане. Броят на кацанията да са равни на броя на излитанията. Онова, което винаги казват тези, които летят във въздуха. Честит празник! Честита придобивка!“  ", "date": "2019.12.08", "title": "Митрополит Йоан освети нов вертолет в Морската вертолетна авиобаза \"Чайка\""}
{"url": "http://epicenter.bg/article/Maksimalnite-temperaturi-dnes-shte-sa-mezhdu-7--i-12-/200948/2/0", "text": "Максималните температури днес ще са между 7° и 12°. Това съобщи за Агенция \"Фокус\" Виктория Клещанова, дежурен синоптик в Националния институт по метеорология и хидрология (НИМХ). Облачността ще бъде променлива, над западната половина от страната по-често намаляваща до предимно слънчево. В сутрешните часове на места в низините и котловините – с намалена видимост. Ще духа слаб до умерен северозападен вятър. Атмосферното налягане е близко до средното и слабо ще се повиши.", "date": "2019.12.08", "title": "Максималните температури днес ще са между 7° и 12°"}
{"url": "http://epicenter.bg/article/Stsenaristite-polititsi--G-n-Trifonov-e-zamozhen--mozhe-da-finansira-partiyata/200950/2/0", "text": "В ефира на Нова телевизия сценаристите-политици Филип Станев и колегата му Тошко Йорданов от \"Шоуто на Слави\" коментираха решението на Софийския градски съд (СГС) за отказ от регистрация на партията на шефа им Слави Трифонов \"Няма такава държава\". По думите им в момента не може да се говори за финансиране на партия, защото реално няма партия. Финансовата страна на въпроса явно е болна тема, защото те реагираха като ужилени на съвсем банален въпрос.    \"Какви пари, бе, момиче. Задайте малко по-умен въпрос\", реагира грубо Тошко Йорданов на въпрос на водещата неделния сутрешен блок на Нова Мартина Ганчева.    Г-н Трифонов е доста заможен човек, колкото и да звучи нескромно, заяви Филип Станев. Така той отговори на въпрос за финансирането на \"Няма такава държава\".    \"Тая партия не е регистрирана, най-вероятно ще имаме членове, които ще плащат членски внос, но ще се финансираме по законовия начин\", каза Йорданов.    Ще обжалваме решението на съда, с което отказва да регистрира партия “Няма такава държава”. Ако втората инстанция потвърди решението, ще регистрираме нова партия, заявиха сценаристите .    Според Йорданов няма законово основание за отказ партията на шоумена Слави Трифонов “Няма такава държава” да бъде регистрирана.   За първи път след учредяването на „Няма такава държава“ двама от сценаристите на Слави Трифонов - Тошко Йорданов и Филип Станев, гостуват в телевизия, различна от тази на шоумена.    Софийският градски съд отказа да регистрира партията им, тъй като символът, избран от формацията – отворена човешка длан с бяло, зелено и червено, внушава за използване на знамето на Републиката.    За името на партията съдът приема, че дава оценка на състоянието на държавата. Решението може да бъде обжалвано пред Върховния касационен съд в 7-дневен срок.    \"Ще обжалваме това решение, тъй като е в нарушение на закона. Според Закона за държавния печат националният флаг трябва да е в правоъгълна форма, трите цвята трябва да са разположени водоровно с еднаква дължина, дори има детайли на цветовете. В знака на партията \"Няма такава държава\" присъстват бяло, зелено, червено и не са с еднаква дължина\", каза Тошко Йорданов.  По думите му, логото на партията няма да бъде променяно, тъй като отиват на втора инстанция във ВКС. \"Ако се вземе подобно решение, тогава ще регистрираме друга партия с различни цветове. Съдът трябва да спазва закона такъв, какъвто е\", каза още Йорданов.    Според него учредяването на партията е дело на учредяващите, а всичко останало е публично. \"В момента няма партия, за да се казва, че е финансирана. Когато тя се регистрира, ще имаме членове, които ще плащат членски внос. Партията ни ще се финансира, когато стане по законов път\", заяви той.  ", "date": "2019.12.08", "title": "Сценаристите-политици: Г-н Трифонов е заможен, може да финансира партията"}
{"url": "http://epicenter.bg/article/Prof--Ognyan-Gerdzhikov--A-koy-shte-proveryava-nezavisimiya-prokuror-/200951/2/0", "text": "„Аз продължавам да смята, че най-малкото е спорно това, което е заявено за регистрация, като партия. Това, което ми направи лошо впечатление, е коментарът на Слави Трифонов, че решението на съда било безумно. Така не се говори. Правосъдието е в основата на държавността. Може да се каже неправилно, необосновано решение, да. Но нека не се използват такива думи, това уронва устоите на държавата, ако приемем, е нашата система е безумна\". Това заяви в предаването \"Събуди се\" по Нова телевизия проф. Огнян Герджиков.    „В закона за политическите партии е казано да не се използват национални символи. На мен лично и наименованието на партията ме смущава. „Няма такава държава” намеква отричане на държавността. Имам притеснение да има партия с такова наименование\", каза професорът.    „Това, което според мен ще стане, ще се наложи тя да си смени името и логото. Тогава няма да има проблем и да са добре дошли в политическия живот”, добави той.    „Има известна логика, но на свой ред се питам: А този независим прокурор, него кой ще го надзирава? Такива въпроси могат да се задават. Аз не знам в нашата история да е имало проблем с главния прокурор, а се смениха много”, така Герджиков коментира решението за създаването на ново звено - независим прокурор, който да разследва главния.    Професор Огнян Герджиков възпя правото в рими. В понеделник от печат излиза новата му книга с правни поеми.  ", "date": "2019.12.08", "title": "Проф. Огнян Герджиков: А кой ще проверява независимия прокурор?"}
{"url": "http://epicenter.bg/article/Rumen-Petkov-Tseluvkite-s-ruskiya-poslanik-sa-neshto-razlichno-ot-realnata-politika-v-interes-na-Balgariya/200952/2/0", "text": "„Целувките с руския посланик са нещо различно от реалната политика в интерес на България, която очевидно заобикаля Борисов или Борисов заобикаля политиката… На 1-ви януари „Турски поток“ през България няма да има, а ние сме обявили положителни резултати“.   Това каза пред БНР Румен Петков, председател на АБВ, в коментар по темата – има ли напрежение между България и Русия.    Политикът бе гост в предаването „Неделя 150“ заедно с енергийния експерт проф. Атанас Тасев.    „Закъсняхме – да, но няма умисъл за забавянето заради Закона за обществените поръчки… Ние сме заинтересувани колкото се може по-бързо да се случи, защото това е нашият план за газовия хъб „Балкан“, смята професорът.    По думите на Петков от 1-ви януари България няма да транзитира газ и за това е виновен Борисов, „защото умишлено проваля обществената поръчка“:    „България, която е учила Европа на трансфер на газ, ще бъде заобиколена от всичко, благодарение на Бойко Борисов и Сергей Станишев. Борисов провали съзнателно тази процедура. Борисов обича еднакво и Путин, и Тръмп. България вече не е фактор, защото Станишев провали „Южен поток“, а Борисов го досъсипа и днес българската икономика и българският бит ще плащаме транзитна такса на Турция“.    Според проф. Тасев страната ни няма да плаща транзитна такса през Турция.    И двамата се съгласиха, че на 1-ви януари 2020 година България ще изгуби 14 млрд. куб. м транзит, защото не е направила „Южен поток“, а Турция и Русия са направили „Турски поток“, и още - от новата година няма да има транзит през България за Сърбия. ", "date": "2019.12.08", "title": "Румен Петков:Целувките с руския посланик са нещо различно от реалната политика в интерес на България"}
{"url": "http://epicenter.bg/article/Valentin-Nikolov--V-momenta-nyama-kak-Balgariya-da-bavi-stroezha-na--quot-Turski-potok-quot-/200953/2/0", "text": "Председателят на енергийната комисия в Народното събрание и депутат от ГЕРБ Валентин Николов даде своя версия на въпроса защо руският президент Владимир Путин заяви, че България умишлено бави строителството на газопровода \"Турски поток\".   \"Има два варианта за анализ на думите на руския президент, че България умишлено бави строежа на \"Турски поток\" - или са очаквали много по-бързо да върви строежът, или може би иска да вмъкне по-различен смисъл на отношенията, които формирахме със САЩ\", каза в предаването \"Денят започва с Георги Любенов\" по БНТ Валентин Николов.  \"Според мен той   казва следното - българите ако не искат, после се поправя - правителството, и казва, че правителството било под натиск от други сили, вероятно визирайки Вашингтон. Наскоро премиерът Борисов беше там и срещата беше много ползотворна\", посочи депутатът.  Той добави, че по правилата на ЕС ние сме направили всичко и че в момента България няма как да бави строежа на \"Турски поток\". Депутатът допълни, че веднага след изказването на руския президент Владимир Путин се е чул с изпълнителния директор на \"Булгартрансгаз\" и той е казал, че всичко върви по договор.    Според него при всички случаи има послание и към самия руски народ - \"Ето, Сърбия, която не е член на ЕС, вече са изпълнили 80% от трасето, а член на ЕС, който има влияние от САЩ, не може да изпълни това. Има и игра с думи, с влияние\", допълни депутатът    Преди седмица руският президент Владимир Путин изказа мнение, че България не работи за изграждането на \"Турски поток\", а Русия е готова да намери друго решение, ако нашата страна продължава да забавя строителството. ", "date": "2019.12.08", "title": "Валентин Николов: В момента няма как България да бави строежа на \"Турски поток\"!"}
{"url": "http://epicenter.bg/article/Kalin-Slavov--Figurata-na-glavniya-prokuror-se-preeksponira/200955/2/0", "text": "„Фигурата на главния прокурор се преекспонира. На мен, като юрист, ми е интересно как този механизъм за контрол върху главния прокурор ще кореспондира с текста на Конституцията, който казва, че главният прокурор осъществява методическо ръководство и контрол върху цялата система на прокуратурата. Преди да се задвижи този механизъм, би трябвало Конституционният съд да даде тълкувателно решение. Иначе тази фигура ще създаде до една голяма степен несигурност във взаимоотношението главен прокурор и прокурор с правомощия да разследва главния прокурор“. Това коментира пред БНР Калин Славов, директор на „Прозрачност без граници“.    Според него анонсът за отпадане на механизма за контрол и проверка от страна на отиващата си Европейска комисия е „политическо решение, което не е подплатено от реални промени“:    „Но този контрол изчерпа себе си и се превърна в повод за една дежурна пресконференция“.    В предаването „Неделя 150“ Славов подчерта, че правосъдието не трябва да бъде изчерпвано с наказателното правораздаване и то във формата му на наказателна репресия:    „Правосъдната система и правната система са доста по-широки, имат функциите да ни кажат как да се случват по нормален начин обществените отношения, а не да са средство за осъществяване на форма на репресия“.    По думите на Калин Славов дискусията за проблемите в изборния процес, която свиква президентът Румен Радев, няма да е особено ефективна заради формата, в който е свикана:    „Трябва да е по-широк кръгът, за да влезе свеж въздух. Трябва повече експертна общност, повече неправителствени организации. Не очаквам нещо да се случи от този разговор, защото играчите са познати, интересите им са познати“. ", "date": "2019.12.08", "title": "Калин Славов: Фигурата на главния прокурор се преекспонира"}
{"url": "http://epicenter.bg/article/Boyko-Borisov--Studentskite-godini-sa-edni-ot-nay-hubavite-v-zhivota-/200956/2/0", "text": "Премиерът Бойко Борисов излезе с послание към стедунтите във връзка с техния празник.   \"Годините, прекарани в университета, са едни от най-хубавите в живота! Честит празник, скъпи студенти! Днес се забавлявайте добре, а от утре учете, за да имате мечтаното бъдеще!\", написа във Фейсбук министър-председателят.  ", "date": "2019.12.08", "title": "Бойко Борисов: Студентските години са едни от най-хубавите в живота!"}
{"url": "http://epicenter.bg/article/Korneliya-Ninova--Chestit-praznik--studenti-/200957/2/0", "text": "  Това написа във Фейсбук лидерът на БСП Корнелия Нинова, поздравявайки младежите, които днес имат празник.  ", "date": "2019.12.08", "title": "Корнелия Нинова: Честит празник, студенти!"}
{"url": "http://epicenter.bg/article/Mrasen-vazduh-v-Sofiya--Finite-prahovi-chastitsi-tri-pati-nad-normata-/200958/2/0", "text": "До три пъти над нормата фини прахови частици са регистрирани през последното денонощие в София. Това съобщават от пресцентъра на Столична община.    В съобщението се уточнява, че през изминалото денонощие са били регистрирани среднодневни превишения до 3 пъти над нормата от 50 мкг/куб. м на 4 от 5-те градски станции.    Прогнозата е концентрацията на фини прахови частици в рамките на днешния ден да намалява.    Във връзка с регистрираните превишения и днес екипи на Столичния инспекторат продължават извънредни проверки за нерегламентирано горене на отпадъци. Последните дни са извършени над 60 проверки.        \"Призоваваме гражданите, които се отопляват на дърва и въглища и имат възможност, да използват друг начин на отопление\", заявяват от Столична община.    През зимата около 40 на сто от замърсяването на въздуха идва от битовото отопление на дърва и въглища. В дни с мъгла, то се задържа в приземния слой и поради котловинния характер на релефа на София трудно се разсейва. Поради тази причина Столична община защити проекти за безплатната подмяна на печките на дърва и въглища на 20 хил. домакинства в София, припомнят от общината. От там призовават всички граждани, които използват този начин на отопление, да подават заявление за участие. В момента Столична община монтира и коминни филтри на домакинства, които използват твърдо гориво за отопление в районите \"Красна поляна\" и \"Слатина\".  На сайта https://air.sofia.bg всички граждани могат да следят в реално време измерваните стойностите на ФПЧ, прогнозите за следващите дни, както и допълнителните мерките, които Столична община въвежда, в дните с по-високи нива на замърсяване.    От началото на декември работи и специално мобилно приложение, което известява за предприетите мерки при повишена концентрация на ФПЧ. SofiAir може да се свали и използва на телефони с Android и iOS операционни системи. ", "date": "2019.12.08", "title": "Мръсен въздух в София! Фините прахови частици три пъти над нормата!"}
{"url": "http://epicenter.bg/article/Stanislav-Vladimirov--ViK-tryabva-da-napravi-nuzhnata-organizatsiya-vodata-da-stiga-do-vsichki-/200959/2/0", "text": "Въведеният в Перник воден режим да бъде еднакъв за всички. Това настояха пред кмета на Перник Станислав Владимиров и управителя на ВиК Иван Витанов жители на пернишкия квартал \"Църква\", които в продължение на пет дни са без вода, предаде БНР.   За да се осигури нормалното водоподаване към квартала те поискаха в режима да бъде включено и селището \"Делта хил\".   ВиК трябва да направи нужната организация водата да стига до всички, заяви пред разгневените граждани кметът Станислав Владимиров. Той съобщи, че от водното дружество предлагат нов режим - вода да има по 7 часа в денонощието и попита управителя на ВиК дали гарантира, че при този режим всички жители на общината ще имат вода. Владимиров заяви, че иска всяко едно населено място да има вода в определен часови диапазон, който да е удобен за хората и да е съгласуван с останалите институции и очаква в понеделник предложението на водното дружество. Той поиска и бързо решение на проблема в квартал \"Църква\" и незабавно възстановяване на водоподаването, пише БГНЕС.   ", "date": "2019.12.08", "title": "Станислав Владимиров: ВиК трябва да направи нужната организация водата да стига до всички!"}
{"url": "http://epicenter.bg/article/Prof--Anastas-Gerdzhikov--/200960/2/0", "text": "„Системата за качество на Софийския университет не е формална и работи наистина добре. СУ е от малкото, които не си позволиха да създават самоцелно нови направления и специалности, с цел да привличат повече студенти“. Това каза пред БНР проф. Анастас Герджиков, ректор на Софийския университет.    Според него рестрикцията за преподаватели, които могат да участват в участването на акредитирането на един единствен университет, ще нормализира системата:    „Много от университетите ще бъдат засегнати от тази мярка. Това предложение се внася за пореден път в парламента с подкрепата на Съвета на ректорите. Много от ректорите осъзнават, че това ще им създаде сериозен проблем и ще имат нужда от това да създават допълнителен нов капацитет“.    В предаването „Неделя 150“ проф. Герджиков подчерта, че доста хаотично са създавани висшите училища в страната и то на полупазарен принцип, без никакъв контрол:    „Затова тази национална карта за висшето образование, която да съпровожда промените в Закона за висшето образование, е нещо добро. Но министър Красимир Вълчев отива опасно далеч, защото предлага тази карта да е ограничаваща, да каже – това е положението в момента и ако искаме да го променяме, това трябва да стане в Народното събрание. Това е опасно, защото е тежестта, с която се приемат законите. Не ми се струва разумно системата да не може да се развива“.    Проф. Анастас Герджиков заяви, че в много специалности завършилите студенти започват със заплата, равна на професорската, което демотивира преподавателите:    „Това е проблем с финансирането на висшето образование. Ние никога не сме искали повече средства за възнаграждения... Време е да започнем да увеличаваме бюджета за висшето образование със скоростта, с която го повишаваме при средното образование“.        „Българското висше образование прави малка крачка към по-качествено представяне. Българското висше образование е по-близо до нуждите на пазара на труда… Увеличава се делът на чуждестранните студенти, които се обучават в България… Има множество професионални направления, при които студентите, завършили едно и също професионално направление, в много случаи една и съща специалност, намират различна реализация на пазара на труда в зависимост от конкретното завършено висше училище“, обяви Георги Стойчев, изпълнителен директор на институт „Отворено общество“, неправителствената организация изготвя рейтинговата система на висшите училища.    „Делът на завършилите, които се реализират на позиции, изискващи висше образование, се увеличава. И през последното десетилетие за първи път надвишава 50% от завършилите. Остава проблемът, че един от всеки двама завършили не работи на позиция, която изисква висше образование или не работи на такава позиция в рамките на първите 5 години след завършването си. Този проблем е по-силно силно изразен при завършилите бакалаври“.    Стойчев подчерта, че университетите в България имат рационално поведение, което в голяма степен зависи от стимулите.", "date": "2019.12.08", "title": "Проф. Анастас Герджиков: Националната карта за висшето образование е нещо добро"}
{"url": "http://epicenter.bg/article/Kiril-Dobrev-v-Burgas--Ako-obnovlenieto-v-BSP-ne-prodalzhi--badeshteto-na-partiyata-e-postaveno-na-karta/200961/2/0", "text": "\"Ако обновлението в БСП не продължи, бъдещето на партията е поставено на карта. Привличането на нови, млади хора, привличането на граждански организации близо до нас, е жизнено важно за спасението на партията. На тези избори разбрахме, че БСП сами не можем. За да постигнем успех трябва на наша страна да застанат хората\" - това каза зам.-председателят на НС на БСП Кирил Добрев в Бургас.   Добрев се включи в заседанието на Областния съвет на левицата, където беше направен анализ на резултатите от местните избори.   \"На тези избори на някои места извадихме хора с ясното съзнание, че излизат в една предрешена битка. Това бяха партийни личности, доказали се хора, но за съжаление трудно адаптиращи се към днешната политическа среда. Имаме добри и лоши примери в Бургас за това как трябва да правим кампания и за това как не трябва да я правим\" - подчерта Кирил Добрев. Зам.-председателят на БСП подчерта, че предстои пълен цикъл отчетно-изборни събрания в БСП. \"В тази кампания разумът трябва да наделее. Да спрем поколенчески и всякакви други възможни битки, защото вече почти загубихме много време и две поколения. Надявам се поне за следващо поколение политици в БСП да обединим усилията си и да подадем ръце, защото единствената алтернатива на това безумно управление е само левицата”, заяви Добрев пред областния актив на партията. Сред присъстващите бяха и зам.-председателят на ПГ на „БСП за България“ Драгомир Стойнев и народният представител Петър Кънев, които поздравиха от свое име за усилията, положени по време на цялата кампания в област Бургас.  ", "date": "2019.12.08", "title": "Кирил Добрев в Бургас: Ако обновлението в БСП не продължи, бъдещето на партията е поставено на карта"}
{"url": "http://epicenter.bg/article/Hristo-Prodanov--BSP-nastoyava-pensiite-da-badat-preizchisleni-/200963/2/0", "text": "\"БСП отстояваше до последно минималната пенсия да стане 300 лева, както и всички пенсии да бъдат преизчислени. ГЕРБ предложиха минималната пенсия да бъде много под минималния праг на бедност, определен от самите тях. Те казаха на тези над 700 хиляди души, че всеки месец трябва да живеят със 100 лева по-малко от минималния праг за съществуване.\" Това заяви пред БНР зам.-председателят на ПГ на \"БСП за България\" Христо Проданов. Той допълни, че левицата е категорично против това и затова са поискали поименно всеки един от народните представители да стане и да заяви личната си позиция.    Народният представител обясни, че БСП винаги е била последователна в позицията си относно размера на партийната субсидия. \"Още при провеждането на референдума ние се обявихме за намаляване на партийната субсидия, но не тя да бъде 1 лев. Това поставя в зависимост политическите партии от олигарсите. Една партия в опозиция без субсидия остава в изолация\", каза Проданов.    Народният представител коментира и обвиненията на ДПС, свързани с гласуването на субсидиите на партиите. \"Сбъдна се най- големият кошмар на ДПС - другите партии да гласуват единно. Това,което прави ДПС силни е противопоставянето между левица и десница, за да могат да се пазарят и да изнудват\", заяви Проданов. Той допълни, че обвиненията на ДПС са се оказали неверни. \"Не сме имали договорки с никого. Поканихме всички партии на дискусия относно партийната субсидия, но не всички се присъединиха към този разговор\", категоричен бе той. Социалистът обясни, че ситуацията, в която изпадна парламентът, е била в резултат на политическите сметки на ДПС. \"Тогава ГЕРБ бяха застрашени бюджетът за 2020 година да не бъде приет и отстъпиха\", заключи Христо Проданов.     ", "date": "2019.12.08", "title": "Христо Проданов: БСП настоява пенсиите да бъдат преизчислени!"}
{"url": "http://epicenter.bg/article/Dashterya-na-Andzhelina-Dzholi-smenya-pola-si/200967/7/0", "text": "Дъщеря на Анджелина Джоли сменя пола си. 13-годишната Шайло отдавна се е отказала от всички момински атрибути в дрехите си и се готви да промени пола си, след като официално промени името си на Джон, предаде БГНЕС, цитирана от Нова телевизия.    Анджелина Джоли премина през 2-годишен развод с Брад Пит и получи попечителството над петте им деца. Холивудският актьор сега има право да вижда наследниците си, но основните отговорности тежат на раменете на филмова звезда, изиграла Лара Крофт. Въпреки това децата растат много бързо и това лято осиновеният Мадокс Сиван реши да живее отделно. 18-годишният младеж учи в Южна Корея. Останалите наследници на звездата продължават да са до нея.    Според слуховете наследницата на Джоли и Пит Шайло от 2 години приема хормонални лекарства, които се приемат преди операцията за смяна на пола. Момичето може да стане трансджендър, само когато навърши пълнолетие. Джоли напълно подкрепи избора на дъщеря си, която смята себе си за момче.   Според запознати от обкръжението на звездното семейство, Шайло се подлага на хормонална терапия в едно от лечебните заведения в Санта Моника, тъй като не иска да преминава през женско съзряване в пубертета. „Шайло вярва, че тя е като братята си. Тя иска да бъде момче, иска да се облича като момче и да подстригва косата си като момче“, обясни Анджелина в интервю преди 10 години. Тогава нейната наследница беше само на 4 години и тогава е искала да се казва Питър, а не Джон. С времето предпочитанията й относно името се промениха.    „Никога няма да бъда родител, който съсипва детето си, карайки го да бъде такъв, какъвто не е“, казва пък Джоли. Някои са съгласни с нея, но мнозина смятат, че актрисата не е трябвало да отстъпва пред капризите на малката си дъщеря.  ", "date": "2019.12.08", "title": "Дъщеря на Анджелина Джоли сменя пола си"}
{"url": "http://epicenter.bg/article/Hilyadi-protestirashti-izlyazoha-otnovo-po-ulitsite-na-Honkong/200969/7/0", "text": "Хиляди хора излязоха по улиците на Хонконг днес, за да се включат в шествие, възприемано като тест за трайността на исканията на антиправителственото движение, което утре ще отбележи половин година от демонстрациите, предаде Асошиейтед прес, цитирана от БТА и БНР.    Скандирайки \"Борба за свобода\" и \"Подкрепете Хонконг\", протестиращите образуваха огромна жива верига, виеща се из целия търговски район на залива Козуей. На моменти протестът утихваше, като хилядите демонстранти изпълваха тесните улички с викове \"Революцията на нашето време\", отекващи между високите кули.    Мнозина бяха с вдигнати пет пръста като израз на петте искания, включващи демократични избори за лидер и парламент на Хонконг.    За десетки хиляди жители на Хонконг, събрали се днес следобед (местно време) в оживения търговско-развлекателен район в залива Козуей, за да присъстват на най-големия антиправителствен митинг през последните седмици, съобщи ТАСС. Властите разрешиха това събитие да се проведе по случай Деня на правата на човека, който се отбелязва на 10-и декември в съответствие с резолюцията на Общото събрание на ООН.    Правоохранителните органи предупредиха организаторите, че митингът трябва да премине мирно и спокойно, без провокации, и да завърши най-късно в 22:00 ч. местно време (16:00 ч. бълг вр. - бел. ред.).    По-рано днес полицията арестува 11 души на възраст между 20 и 63 години и конфискува оръжия, сред които военни ножове, пиратки, полуавтоматичен 9-милиметров пистолет \"Глок\" и над сто патрона. Това е първото изземване на боен пистолет за шестте месеца на протести, отбелязват ТАСС и Ройтерс. ", "date": "2019.12.08", "title": "Хиляди протестиращи излязоха отново по улиците на Хонконг"}
{"url": "http://epicenter.bg/article/Makron-shte-prerazgleda-pensionnite-reformi-vav-Frantsiya-sled-masovite-stachki/200975/7/0", "text": "Френският президент Еманюел Макрон ще се срещне на 8 декември с министрите от кабинета, с които беше изготвена радикалната пенсионна реформа, която предизвика национална стачка в страната, която прекъсна голяма част от парижкия транспорт, предава AFP, цитирана от \"Фокус\".    Транспортните услуги остават парализирани на 8 декември. Само две от линиите в метрото оперират във френската столица. От шестте влакови линии в Париж функционира само една.    Стачките започнаха по-рано, след като бяха оповестени плановете за реформа в пенсионната система в страната, която предвижда намаляване на някои пенсии и премахване на правото на работници в редица отрасли да се пенсионират по-рано. Премиерът на Франция Едуард Филип настоя по-рано, че правителството няма да се откаже от плана.    „Ако не направим широкообхватна, сериозна и прогресивна реформа днес, някой друг ще направи брутална такава утре“, каза премиерът, цитиран от френските медии.    От своя страна ръководителите на профсъюзите във Франция, организатори на стачките, заявиха, че те няма да спрат, докато не бъде оттеглена реформата.  Премиерът скоро ще оповести всички детайли от плана на правителството, който може да предизвика допълнително напрежение.  В протестите на 5 декември участваха поне 800 хил. души, като се стигна и до отделни сцени на насилие. ", "date": "2019.12.08", "title": "Макрон ще преразгледа пенсионните реформи във Франция след масовите стачки"}
{"url": "http://epicenter.bg/article/Boris-Dzhonsan-obeshtava-da-vavede-tri-vida-rabotni-vizi/200977/7/0", "text": "Министър-председателят на Великобритания Борис Джонсън съобщи, че при победа на предстоящите избори през декември ще въведе три вида работни визи.    Първата категория визи \"изключителен талант\" ще бъдат издавани на учени, гении от стартиращи организации и хора, които ще допринесат за ръста на икономиката на Великобритания. Подобни визи ще бъдат издавани на прима-балерини и първи цигулки, обясни Джонсън в интервю за вестник \"Съндей Таймс\". За такива хора няма да е необходимо да имат предложение за работа в страната, а визи ще им бъдат издавани в оперативен порядък.    Във втората категория попадат квалифицираните работници, които трябва да разполагат с предложение за работа на територията на Обединеното кралство.    Третият вид визи е предназначен за хора, които идват в страната \"на отсраслов принцип\" за краткосрочна работа, която не изисква квалификация. Такива, например, са сезонните работници в селското стопанство. Тази категория граждани няма да имат възможност да получат право на постоянно пребиваване.    Джонсън обясни, че системата ще бъде организирана по австралийски образец и ще позволи да се върне контролът върху британските граници след напускането на Евросъюза.    ", "date": "2019.12.08", "title": "Борис Джонсън обещава да въведе три вида работни визи"}
{"url": "http://epicenter.bg/article/Mark-Espar--Prenasochvam-vnimanieto-na-amerikanskata-armiya-kam-Rusiya-i-Kitay/200979/7/0", "text": "Американският министър на отбраната Марк Еспър заяви снощи, че планира да пренасочи вниманието на американската армия към конкуренцията с Русия и Китай, въпреки заплахите за сигурността в Близкия изток, предаде Асошиейтед прес, цитирана от БТА и Фактор.бг. Еспър очерта стратегическите си цели и приоритети в реч на Националния форум за отбраната \"Роналд Рейгън\", на който всяка година се срещат военни, представители на правителството и на отбранителната индустрия.  Министър Еспър, който встъпи в длъжност през юли, ще се придържа към отбранителните приоритети, зададени от неговия предшественик Джим Матис, който също присъстваше на речта. Матис подаде оставка преди година в знак на протест срещу решението президента на САЩ Доналд Тръмп за изтегляне от Сирия. Оттогава Близкият изток стана още по-нестабилен. Поради опасения за действията на Иран, от май насам в района на Персийския залив бяха изпратени още най-малко 14 000 американски военни, отбелязва АП. Сирия може да бъде смятана за още по-сложен проблем за Вашингтон, а Ирак е изправен пред граждански протести. Извършеното в петък нападение в американска военноморска база в Пенсакола може да усложни американско-саудитските военни връзки, макар че Еспър заяви в петък, че отношенията между двете страни остават стабилни.  ", "date": "2019.12.08", "title": "Марк Еспър: Пренасочвам вниманието на американската армия към Русия и Китай"}
{"url": "http://epicenter.bg/article/V-Kitay-se-rodiha-parvite-dva-hibrida-mezhdu-prase-i-maymuna/200980/7/0", "text": "В Китай се родиха първите хибриди между прасе и маймуна, като от осем екземпляра са оживели само два, пише в. \"Метро\", цитиран от Новини.бг.  При провеждането на експеримента в четвъртия ден на зачатието в 4 хиляди свински ембриона били въведени изкуствено отгледани клетки от маймуни.  В сърцата, черните и белите дробове на прасенцата е имало ДНК от дългоопашати макаци.    От родените десет екземпляра, осем починали в лабораторията след първата седмица и само два оживели.  ", "date": "2019.12.08", "title": "В Китай се родиха първите два хибрида между прасе и маймуна (ВИДЕО)"}
{"url": "http://epicenter.bg/article/Ukrainskiyat-vanshen-ministar-obyavi-kakva-pozitsiya-shte-zashtitava-Zelenski-v-Parizh/200986/7/0", "text": "Украйна на срещата на лидерите на \"Нормандската четворка\" (Русия, Германия, Франция, Украйна) в Париж ще се придържа към основната \"червена линия\" - запазването на международно признатата граница на Украйна, съобщи в неделя министърът на външните работи на Украйна Вадим Пристайко, цитиран от TACC и \"Фокус\". \"Основната ни \"червена линия\", от която няма да отстъпим нито един милиметър, е международно признатата държавна граница на Украйна\", написа той в социалната мрежа „Туитър“, коментирайки приоритетите на Киев в навечерието на срещата на върха на „Нормандската четворка“ . Пристайко също повтори позицията, която вече беше посочена по-рано, че Зеленски заминава за Париж, \"на първо място заради пленените украинци в руските затвори и заради украинските граждани на окупираните територии\".  ", "date": "2019.12.08", "title": "Украинският външен министър обяви каква позиция ще защитава Зеленски в Париж"}
{"url": "http://epicenter.bg/article/Anegret-Kramp-Karenbauer-v-zadochen-debat-s-novoto-rakovodstvo-na-sotsialdemokratite/200991/7/0", "text": "Лидерката на Християндемократическия съюз в Германия - Анегрет Крамп-Каренбауер, влезе в задочен дебат с новото ръководство на Социалдемократическата партия, с която управлява, съобщава БНР.    Според агенция Ройтерс острите й реплики срещу програмните искания, защитавани от социалдемократите Норберт Валтер-Борянс и Саския Ескен, поставят под въпрос стабилността на правителството в най-голямата държава от Евросъюза.    \"Както не можеш да си малко бременна, така не можеш и да си малко управляваща. Коалицията е за доброто на страната, а не за посттравматична терапия на някои партии\", каза Крамп-Каренбауер по адрес на новите си партньори, които пък са недоволни от досегашното съвместно управление с консерваторите.    Пред вестниците \"Билд ам Зонтаг\" и \"Франкфуртер Алгемайне\" тя разкритикува едно по едно исканията на Валтер-Борянс и Ескен.    На желанието им за повече инвестиции в инфраструктура и дигитализация, лидерката на ХДС отговори, че поемането на нови дългове е безмислено, когато има възможност наличните пари да се харчат по-ефективно.    На апела за повишаване на минималната заплата от 9 на 12 евро на час Крамп-Каренбауер отговори, че е работа на независими икономисти, а не на политиците да решават.    На лозунга за повече мерки в защита на климата отвърна с аргумента, че правителството прие комплексна програма по проблема едва през септември.    Въпреки острите думи, Крамп-Каренбауер не зачеркна изрично възможността за предоговаряне на коалиционното споразумение, сочи Ройтерс. Развръзката от преговорите се очаква до няколко седмици. Ако те се провалят, канцлерът Ангела Меркел ще бъде принудена да управлява без твърдо мнозинство в Бундестага или да свика предсрочни избори. ", "date": "2019.12.08", "title": "Анегрет Крамп-Каренбауер в задочен дебат с новото ръководство на социалдемократите"}
{"url": "http://epicenter.bg/article/Karayancheva-kam-studentite--Pozhelavam-Vi-da-poemete-po-patya-na-mechtite-si-s-gordost-i-samochuvstvie-/200976/2/0", "text": "Пожелавам Ви да поемете по пътя на мечтите си с гордост, удовлетворение и самочувствие от това, че сте знаещи и можещи. Това написа във Фейсбук председателят на парламента Цвета Караянчева. Тя поздрави младежите с днешния студентския празник.    „Честит празник, скъпи студенти! Желая Ви от сърце да бъдете смели, образовани и възпитани, успешни в професията и живота! Овладявайте с лекота нови знания, преодолявайте трудностите, намирайте приятели! Вашият личен просперитет е постижим с труд, постоянство и амбиция. Вие можете да се реализирате тук, у дома. Учете и се забавлявайте, наслаждавайте се на младостта и на студентския живот!“, пише още Цвета Караянчева.  ", "date": "2019.12.08", "title": "Караянчева към студентите: Пожелавам Ви да поемете по пътя на мечтите си с гордост и самочувствие!"}
{"url": "http://epicenter.bg/article/Balgarskite-detsa-sa-na-5-o-myasto-po-zatlastyavane-v-Evropa/200978/2/0", "text": "Пето място по затлъстяване в Европа държат децата у нас, съобшава БНТ. Една трета от българите под 18 години са с наднормено тегло. Това показват данните на Световната здравна организация.   С тези данни Световната здравна организация напомня, че храненето на подрастващите трябва да бъде подпомогнато. Всяка година държавата отделя средства за безплатни закуски. Според някои директори обаче средствата са твърде малко, за да може безплатните закуски да бъдат и здравословни.    Парламентът харчи по 2,50 за всяка хризантема, която украсява кабинет или е е нужна за други \"протоколни нужди\". А за ученик до 4-ти клас, който има право да получи безплатна закуска отделените пари са няколко пъти по-малко, се посочва в репортажа на телевизията, свързан със затлъстяването при децата.    Всички наредби задължават директорите да предлагат разнообразна храна. Но дали е разнообразно всеки ден да се предлага тесто - нито една институция не успя да отговори.   ", "date": "2019.12.08", "title": "Българските деца са на 5-о място по затлъстяване в Европа"}
{"url": "http://epicenter.bg/article/Georgi-Markov--Kakva-e-tazi-g-zha-Dunya-ot-Saraevo--doshla-da-ni-naviva-za-Istanbulskata-konventsiya-/200981/2/0", "text": "Каква е тази г-жа Дуня от Сараево, дошла да ни навива за Истанбулската конвенция, възмути се депутатът от ГЕРБ Георги Марков. Бившият конституционен съдия бе гост в предаването „Неделята на NOVA”.   В края на октомври у нас бе специалният докладчик на ООН по въпросите на насилието над жени Дубравка Симонович, която призова конвенцията да бъде ратифицирана.   Според Георги Марков възможността да се върне Истанбулската конвенция не съществува, защото Конституционният съд я \"кремирал\". Георги Марков посочи, че парламентът трябва да приеме декларация, с която да уведоми председателят на Еврокомисията Урсула фон дер Лайен и другите евроинституции за решението на българския Конституционен съд.   Избори през 2020 г. няма да има - годината е олимпийска, ще се пие бира и яде диня, смята депутатът от ГЕРБ. Според Георги Марков обаче трябва да се променят изборните правила - да отпадне квадратчето \"не подкрепям никого\" и да се въведе бонус - 50 депутата, на първата политическа сила, защото в противен случай победителят в изборите, но без абсолютно мнозинство, ще бъде тласкан към всякакви коалиции, а безпринципни политици ще му извиват ръцете.   „Българската съдебна система е нокаут, тя е в най-тежката си криза не от 30 години демокрация, а и от комунизма. Председател на Върховен касационен съд се вживява в ролята на политически лидер и чете политически декларации. Казвам „чете”, защото очевидно някой му ги е писал”, коментира още в предаването „Неделята на NOVA” Георги Марков.   „Няма кой да му каже: „Стоп! Ние сме парламентарна, не съдебна република”. Когато се минават граници, парламентът да му каже да слиза от тази сцена и да ходи в парламента”, коментира още Марков.    „Второ и в най-лошият си сън не съм мислил, че 25 висши български магистрати – часове наред се разправят помежду си, това се излъчва по телевизията, лош език, язвителност, омраза. Това е удар върху авторитета на съдебната система и много лош сигнал за инвеститорите, които чакаме”, коментира още Георги Марков.  Той коментира и новото звено – независим прокурор, който да разследва главния прокурор.    „Тази промяна е хипотетична. Досега не сме имали бандит за главен прокурор, надявам се да нямаме. Но този орган, който се създава, не е безобиден. Това ще е прокурор, който ще е като главен прокурор. Не знам на кого ще викат главния. Той щом ще разследва главния, трябва да е някой ангел, ама няма да е ангел. Тук идва въпросът него кой ще го разследва. Страхувам се, че ще започне вътре в прокуратурата едно голямо меле”, каза Марков.  ", "date": "2019.12.08", "title": "Георги Марков: Каква е тази г-жа Дуня от Сараево, дошла да ни навива за Истанбулската конвенция?!"}
{"url": "http://epicenter.bg/article/Meglena-Kuneva--Varhovenstvoto-na-zakona-stava-osnovna-politika-na-ES/200983/2/0", "text": "Върховенството на закона става основна политика на ЕС, а преди да завърши своя мандат предишният председател на ЕК Жан-Клод Юнкер възобнови преговорите за колективно членство на ЕС към Конвенцията за защита на правата на човека. Това каза пред Би Ти Ви посланикът на Европейския съюз в Съвета на Европа Меглена Кунева.    Ние сме поели ангажимент като Европейски съюз да станем член от тази конвенция, което означава, че всеки един гражданин от нашите 27, скоро държави, може да заяви: \"ЕС не е прав и с директива или нещо друго е нарушил моето право и аз ще съдя ЕС, ще поискам правосъдие пред съда по правата на човека\", добави тя.    Това ще са индивидуални жалби, свързани със защита на индивидуални човешки права – става дума за ЕС, не за страна, цялото законодателство, свързано с права на човек подлежи на такъв допълнителен контрол, мониторинг, обясни още Кунева.    Защитата направата на потребителите и достъпът до чиста околна среда – това също са индивидуални човешки права, каза още тя, като поясни, че трябва да се изчакат окончателните решени по този въпрос.    Тя коментира и Истанбулската конвенция и обясни, че не сме задължени да я приемаме, но припомни,ч е в началото на мандата си новият председател на ЕК Урсула фон дер Лайен е заявила, че ако страните не я ратифицират, тогава ще има директиви, които директно ще въведат целите на Истанбулската конвенция в законодателството, което вече е задължително.  ", "date": "2019.12.08", "title": "Меглена Кунева: Върховенството на закона става основна политика на ЕС"}
{"url": "http://epicenter.bg/article/Neno-Dimov-za-vazduha--Parizh-e-po-zamarsen-ot-Sofiya/200984/2/0", "text": "\"Превишението на нивото фини прахови частици е свързано с отоплението, през нощта трафикът не е силен. Видин и Париж са по-замърсени от София, тя е след 20-то място. Това не трябва да ни успокоява, въпросът е че сме сред градовете, където има замърсяване с фини прахови частици\". Това каза министърът на околната среда и водите Нено Димов пред \"Канал 3\".    \"Домашното отопление използва голямо количество въглища, има изпратена наредба за ограничение на сяра и пепел във въглищата. Тя въвежда изисквания в количеството им в употреба за бита. През миналата година сключихме със 7 общини договори за подмяна на инсталациите. Въглищата са много важен източник на енергия за България\", сподели той.    \"Икономическата част е безспорно важна, но трябва да обърнем внимание на околната среда. RDF не може да замени въглищата, те са много важни за нашата страна. Нивото на депониране трябва да падне под 10 %. Има разлика от 25 % която трябва да се използва чрез изгаряне. Хората очакват първо да бъде инвестирано, после да бъде разрешено използването на тези горива\", заяви Димов.    \"Зелените отпадъци могат да се внасят, но не, за да се изгарят. Потокът, който минава през митницата, се публикува. За RDF фирмите трябва да получат разрешение от конкретната страна за внос, а и да се види къде може да бъдат изгорени\", каза още той.    \"Има прецедент в Сливен, това е един от градовете, който покри изискванията за фини прахови частици. Разширяването на топлопреносната система е най-добрия начин за качеството на въздуха, но при спазване на нормите от ТЕЦ-овете. Те могат да се контролират, за разлика от домакинствата. Министерството е краен етап за разрешение, трябват становища от регионалните инспекции, здравната инспекция. Даваме възможност тежките процедури да бъдат съвместени. Тогава се съкращава срока с повече от 6 месеца\", обясни министърът.    \"Водите се управляват от много институции. Ние следим 52 язовира, 12 са за питейно водоснабдяване. Някои от другите са към едно предприятие. Водата е много ценен ресурс. Всеки има нужди, важно е вода, която се използва за битово-питейни нужди, да не се използва за промишлени. На тях не им трябва толкова чиста вода. В Перник основният проблем са огромните течове. Там дебитът е малък. Имало е отклоняване. Водата се увеличи, но в последните дни пак намаля, сигурно защото водата е замръзнала. Дългосрочното решение е намаляване на течовете. Това е проблем за голям част от страната. За ВиК сектора се дават най-много пари. Подписали сме с ВиК оператори за над 800 млн. лева. Проблемът с Перник е въпрос на ВиК оператора\", коментира министър Димов.    \"През миналата седмица успяхме да парираме желанието на „зелените” комунисти. За тях парите са движеща сила, това е новият комунизъм. Можем да приемем магистрала \"Струма\" като екологичен проект в района\", завърши Нено Димов. ", "date": "2019.12.08", "title": "Нено Димов за въздуха: Париж е по-замърсен от София"}
{"url": "http://epicenter.bg/article/Prof--Daniel-Valchev--V-sadebnata-sistema-tryabvat-kompleksni-resheniya--ne-ednokratni-aktove/200985/2/0", "text": "С еднократен акт нито един въпрос не може да се реши в съдебната система, необходими са комплексни решения.  Това каза Даниел Вълчев в предаването „120 минути“ по БТВ по повод предложението да се избира „независим“ прокурор, който да има правомощия да разследва главния прокурор.  Какъв е проблемът главният прокурор да бъде разследван след като изтече мандата му, попита той. Това и сега е възможно, но дебатът трябва да бъде насочен в друга посока.  Венецианската комисия е експертен орган към Съвета на Европа, техните препоръки нямат задължителен характер, но реално всички трябва да ги изпълняват и да се съобразяват с тях.  В България прокуратурата по наследство има правомощия, които надхвърлят обичайните. Наред с централизирания механизъм, съществува една много сложна асиметрия между прокуратурата и обвиняемия. Ако имате повдигнато обвинение, това може да съсипе всеки човек, живот, кариерата и дори здравето му. Ако повдигането на обвинението и влизането в съда се случваше в рамките на седмица, нямаше да има такива последствия. Проблемът не е в самия главен прокурор, а в цялата система, посочи проф. Вълчев.    Дебатът за прокуратурата трябва да се извади от тази релса. Последните години е фокусиран във фигурата на главния прокурор. Няма значение кой е главния прокурор, ако има правила по които работи прокуратурата.    Вероятно правителството ще се справи с този въпрос, но той вероятно никога няма да сработи. Всяка процедура за импийчмънт крие възможност да се обърне обратното. Трябва да сме много внимателни. Когато обществото не е зряло, в него има подводни течения, много е трудно да има институционална устойчивост. ", "date": "2019.12.08", "title": "Проф. Даниел Вълчев: В съдебната система трябват комплексни решения, не еднократни актове"}
{"url": "http://epicenter.bg/article/Ekaterina-Zaharieva-shte-uchastva-v-Saveta--Vanshni-raboti--v-Bryuksel-na-9-dekemvri/200987/2/0", "text": "Вицепремиерът и министър на външните работи Екатерина Захариева заминава за Брюксел за участие в Съвета „Външни работи“ (СВнР) на 9 декември. Това съобщиха от пресцентъра на Министерството на външните работи. Сред въпросите, които външните министри от Европейския съюз (ЕС) ще дискутират, са отношенията между ЕС и Африка предвид предстоящата през 2020 г. Среща на върха между ЕС и Африканския съюз. Политиката към Африка е сред приоритетите на новата Европейска комисия. Отношенията с Африка ще бъдат обсъдени и на предстоящия на 12-13 декември Европейски съвет в Брюксел. В дневния ред на заседанието на СВнР е и темата за защита правата на човека. Този Съвет „Външни работи“ ще бъде първи за новия Върховен представител по въпросите на външните работи и политиката за сигурност Жозеп Борел. Очаква се в рамките на работен обяд на министрите той да представи своите приоритети в сферата на общата външна политика и политиката за сигурност. Екатерина Захариева ще участва и в неформална работна закуска на външните министри от ЕС с министрите на външните работи на Република Северна Македония и на Република Албания.  ", "date": "2019.12.08", "title": "Екатерина Захариева ще участва в Съвета „Външни работи“ в Брюксел на 9 декември"}
{"url": "http://epicenter.bg/article/Teodora-Dimova--Za-men-e-nelepitsa-da-se-prevezhda--quot-Pod-igoto-quot-/200989/2/0", "text": "Изключително съм учудена от резултатите на българските ученици от изследването на PISA, коментира в предаването „120 минути” на БТВписателката Теодора Димова.    През седмицата бяха публикувани резултатите от международното изследване PISA 2018, проведено в 79 държави сред ученици от 9 клас. Според него българските ученици са на последно място по функционална грамотност сред страните членки на ЕС.    Според Теодора Димова от многобройните си срещи с деца, тя е разбрала, че те са интелигентни и любопитни към света и миналото. „Нашата образователна система обаче не успя да се реформира, тя набива знания, а не води до това да се разсъждава и да има самостоятелност на мисленето, а точно обратното” – посочи писателката. По думите й лошите резултати са по-скоро за системата.    За т.нар. „превод” на романа „Под игото” писателката Теодора Димова коментира, че не разбира защо трябва да се редактира.    „За мен това е нелепица, която фокусира нашия патриотизъм, който не може да се изрази в други неща. Това обаче говори колко много обичаме този роман”, коментира тя.  ", "date": "2019.12.08", "title": "Теодора Димова: За мен е нелепица да се превежда \"Под игото\""}
