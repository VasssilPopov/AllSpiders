{"url": "http://epicenter.bg/article/Karadaya-ot-Medovets--Na-26-ti-may-tryabva-otnovo-da-sme-edinni--zaradi-badeshteto-na-detsata-ni--/183364/2/0", "text": "Мустафа Карадайъ от Медовец: Преди 30 години излязохме на протести, заради имена, вяра, достойнство и чест! На 26-ти май трябва отново да сме единни, заради бъдещето на децата ни!  Кандидат-евродепутатите на ДПС начело с председателя Мустафа Карадайъ присъстваха на възпоменателен-митинг събор в село Медовец, община Дългопол. Те положиха венци и цветя пред паметника за загиналите Назифе Мустафа и Шакир Шакир на мирните протести през 1989г. по време на т. нар. „възродителен процес“.  Лидерът на ДПС Мустафа Карадайъ напомни значението на Майските събития, като каза че месец май е особен месец за ДПС. Всяка година ние честваме събитията от 1989г., когато излязохме на мирни протести, заради нашите имена, за нашия език, вяра, достойнство и чест. За съжаление, по време на тези мирни протести имаме свидни жертви, които са герои на нашата Родина в борбата за демокрация и докараха демокрацията в нашата Родина. Тази година честваме 30 годишнината от тези събития, обясни той.  Председателят на ДПС напомни изборните резултати от 2017 година и каза, че през 2017г. 100 000 наши гласове отиват в празното и докарваме националистите във властта. От друга страна, едни шарлатани идват да притискат и заплашват хората да гласуват за ГЕРБ и после се хвали по медиите, че има 100 000 гласа от турците и мюсюлманите, подчерта той. Получават политическа сила от тези гласове, вземат властта и ползват тази власт против нас, бе категоричен Карадайъ.  Сега в Европа е трудно и е на кръстопът, каза лидерът на ДПС и обясни значението на предстоящите избори. В едната посока е национализма и омразата към различните, а в другата - която е и нашата, е посоката на демокрацията, уважението към различните и обединението на различните, обяви Мустафа Карадайъ.   Този избор правим за Европа и затова Ханс ван Баален казва: „Европа има да се учи от Ахмед Доган, когато е трудно и Европа има нужда от ДПС, защото сега е трудно в Европа“, напомни Карадайъ думите на лидера на европейските либерали.  Водачът на листата на ДПС каза, че такава е картината и в България, защото националистите са на власт. Затова в края на месеца, на тези избори правим важен избор, заяви той и призова, моят апел и призив към всеки един от тук присъстващите на този площад е, на тези шарлатани да кажем по начин, по който да го разберат, че гласуването за ГЕРБ означава хвърляне на нашите камъни по нашата глава, бе категоричен той.  В памет на жертвите на т. нар. „възродителен процес“ бе даден курбан. След възпоменателния митинг екипът на Централния лъч на ДПС присъства на благотворителна вечеря-ифтар, дадена от председателя на ДПС Мустафа Карадайъ.  На предизборните срещи във Вълчи дол, Суворово, Провадия и Медовец присъстваха и зам.-председателят на ДПС Ахмед Ахмедов, зам.-председателят на ПГ на ДПС Йордан Цонев, народният представител Ерджан Себайтин, председателят на Младежко ДПС и евродепутат Илхан Кючюк, кандидатите за евродепутати Атидже Алиева-Вели, Севим Мусак, Антоанета Асенова, Петър Чобанов и Танер Кабилов.", "date": "2019.05.18", "title": "Карадайъ от Медовец: На 26-ти май трябва отново да сме единни, заради бъдещето на децата ни! "}
{"url": "http://epicenter.bg/article/Slantseto-se-pokazva--Maksimalnite-temperaturi-shte-sa-mezhdu-21-i-26-gradusa/183301/2/0", "text": "Днес ще преобладава слънчево време, с повече облаци над Източна България и планините, на места там в следобедните часове отново ще има краткотрайни валежи и гръмотевична дейност.  Ще се затопли и максималните температури ще са между 21 и 26 градуса по Целзий, съобщиха от Националния институт по метеорология и хидрология към Българската академия на науките. Ще духа слаб до умерен запад-северозападен вятър. Атмосферното налягане е и ще се задържи малко по-ниско от средното за месеца.  Над Черноморието след обяд облачността ще е предимно значителна и на места краткотрайно ще превали, възможно е и да прегърми. Ще духа до умерен северозападен вятър. Максимални температури между 20 и 24 градуса. Температурата на морската вода е 14-16 градуса. Вълнението на морето ще е 2-3 бала.  Над планините облачността ще е променлива, по-значителна в следобедните часове. На места ще има краткотрайни валежи и гръмотевици. Ще духа до умерен север-североизточен вятър, който привечер ще се ориентира от запад-северозапад и ще отслабне. Максималната температура на височина 1200 метра ще е около 17 градуса, на 2000 метра - около 10 градуса.", "date": "2019.05.18", "title": "Слънцето се показва. Максималните температури ще са между 21 и 26 градуса"}
{"url": "http://epicenter.bg/article/Parvan-Simeonov--Za-prav-pat-ot-godini-vizhdame-Boyko-Borisov-da-pravi-sam-kampaniyata-si/183303/2/0", "text": "„Изборът на главен прокурор е много сериозен процес, който е започнал отдавна, тъй като засяга много интереси. Разговорите на Румен Радев по тази тема можеха да се проведат след евроизборите. Разбирам забележката на Бойко Борисов към президента, тъй като той много ясно вече е позициониран проляво. Едната тактика е ГЕРБ да легитимира Радев към ГЕРБ. Втората е нещата да бъдат разделени – избирателите на БСП от тези на президента“.     Това заяви пред ТВ Европа политическият психолог Антоанета Христова. „Думите на Ахмед Доган са индикация, че ДПС е отворила вратите си за хората, които напуснаха“, каза още Христова.  „Атаката с апартаментите срещу управляващите беше планирана отдавна, но задържана, за да излезе информацията в началото на предизборната кампания. Допускам, че в този план има още скандали“, допълни Христова.   „Неизбежно е. Румен Радев се свързва с БСП, тъй като той беше кандидат на социалистите, а Иво Христов е кандидат за евродепутат на левицата. ГЕРБ обаче дава бонус на БСП, когато пакетира Радев към партията. Не си правят добра услуга, че противник им е рейтингов политик“, коментира социологът Първан Симеонов и допълни, че битката трябва да се води по-скоро между Бойко Борисов и Корнелия Нинова или между Елена Йончева и Мария Габриел.   „Социологическите прогнози са непредвидими. Виждаме много нови неща. За пръв път от години виждаме Бойко Борисов да прави сам кампанията си. В същото време виждаме и че за БСП тези избори са много важни. Дори вътрешната опозиция в партията е консолидирана. За последната седмица двата лагера са запазили по някой коз“, допълни Симеонов. ", "date": "2019.05.18", "title": "Първан Симеонов: За пръв път от години виждаме Бойко Борисов да прави сам кампанията си"}
{"url": "http://epicenter.bg/article/Ninova-kam-mladite--Shte-imate-vazmozhnost-da-se-razvivate-v-Balgariya--znaem-kak-da-go-napravim-/183332/2/48", "text": "  \"Много от вас ни помогнаха да подготвим заедно мерките за младежка политика. Благодаря ви. Заедно можем и да ги изпълним. Има възможност младите хора да се развиват в България. Знам какво очаквате от нас и как да го направим.\" Така се обърна лидерът на БСП Корнелия Нинова към младите хора в Хасково, където беше заедно с кандидатите за евродепутати от \"БСП за България\" Елена Йончева, Цветелина Пенкова и Емил Георгиев, съобщиха от пресцентъра на партията.  Тя каза още, че каквото и да се направи , ако не се реши демографският проблем, след това няма да има за кого да се прави. \"6400 лева еднократна помощ при раждане на второ и трето дете от работещи родители, които са се осигурявали, е възможна помощ от държавата. Тя ще й струва 30 млн. годишно - нищожна сума на фона на безкрайните кражби и на вятъра изхарчени пари от бюджета. Втората възможна мярка е построяване на детски градини. Унижението - да се редите на опашки, да пазите места по списъци и накрая да изпаднете от класацията - ще бъде спряно\", коментира Нинова.  Тя отбеляза, че в повечето европейски държави има диференцирана ставка на ДДС.  \"Три пъти настояваме, внасяме законопроект за намаляване на ДДС върху детските храни. Управляващите го отхвърлят. Знаем, че ви е трудно със закупуването на жилища. В редица европейски държави се прилага облекчено кредитиране на млади семейства за закупуване на първо жилище. Ще го направим и тук. Втора година се борим и в България за европейската практика \"културен чек\" - на всеки българин до 18 г. държавата да осигурява чек за книги, концерти, изложби. Би струвало 60 млн. лв., но дава на младите българи знание, духовност, уважение към българската наука и култура,\" изтъкна председателят на БСП.  Тя припомни, че друга важна тема е - чистата, зелена, екологична среда.  \"Почти във всички големи градове увеличиха цените на билетите за градския транспорт, но продължаваме да дишаме най-мръсния въздух в Европа. Веднага някой ще каже - откъде пари? Пари има, но от една страна се преразпределят погрешно, от друга - сивата икономика и корупцията на властта ги поглъщат. Спирането на течовете, преместване на акцента към младите и държавна политика по демографията, с конкретни действия, е решението на въпроса\", каза пред младите хора от Хасково Корнелия Нинова.  ", "date": "2019.05.18", "title": "Нинова към младите: Ще имате възможност да се развивате в България, знаем как да го направим!"}
{"url": "http://epicenter.bg/article/Borisov--Vse-poveche-uspeli--znaeshti-i-mozheshti-hora-se-vrashtat-v-Balgariya-zaradi-dobrite-zaplati/183341/2/0", "text": "Все повече успели, знаещи и можещи хора започват да се връщат в България заради добрите заплати на високо квалифицирания персонал. Това каза пред журналисти в Стара Загора министър-председателят Бойко Борисов, предаде Агенция „Фокус“.  „Огромни високо технологични заводи се правят в Кърджали, плюс социални центрове за работниците. В Русе пък се строят най-високо технологичните продукти, които отиват 100% за Германия – например най-скъпите камери на „Мерцедес“ се произвеждат в Русе, включително и лазерни лъчи на фаровете“, каза още Борисов.  Той посочи, че пет подобни завода има и в Шумен.  „И аз мога да се обзаложа, че шаситата на BMW ще се правят в Шумен“, коментира Борисов.  Той посочи, че всички заводи вече идват в България и тук се правят високо технологични компоненти и най-скъпите системи.  „Нашите работници са високо квалифицирани, дисциплинирани. Заводите в Русе работят с 20% по-голям капацитет отколкото в Чехия. Немците действително казват, че българите са уникални като работници. В същото време все повече успели, знаещи и можещи хора започват да се връщат в България. Защото заплатата на директора на един завод, да не го казвам кой е, е от 15 000 евро нагоре. А средният високо квалифициран персонал получава по 5-6 хил. евро. А 1300 лв. плюс ваучери за храна взимат останалите работници там“, обясни Борисов и подчерта, че тези, които работят качествено, ще взимат и по-високи заплати.   Посетих новооткритото разширение на завода за производство на полимерни листи в Стара Загора. Все повече знаещи и можещи хора се връщат в България. Държавата ще продължи да съдейства на предприятията с високотехнологични производства, за да се задържи тази тенденция и да се развива родната ни икономика, написа по-късно премиерът във Фейсбук.   Търся подходящ човек за зам.-министър на енергетиката, но кадрите в този сектор са доста малко, каза още премиерът.  На въпрос кога ще назначи зам.-министър на енергетиката Борисов уточни, че в този сектор кадри трудно се намират.   „Действително търся подходящ човек, но кадрите в енергетиката са доста малко. Поели сме ангажимент към Марици-те, защото парите, които се плащат за емисиите, са огромни“, обясни Борисов. Той посочи, че в следващите години трябва да се мисли за енергията от въглища.  „И трябва с хората да се говори, да се мисли колко години можем да плащаме пари, за да я добиваме тази енергия. Това е тема, която искам спокойно да се направи. Не трябва да се говори за нея с политически окраски, защото парите ги плащаме всички“, подчерта министър-председателят. Борисов заяви, че по отношение на въглищните централи България не трябва да се сравнява със своите съседни страни, защото част от тях не са в ЕС.   На следващото заседание на Министерски съвет ще отпуснем около 500 хил. лв. за придобиване на частните улици на Азотно-торовия завод в Стара Загора. Над 80 са фирмите, които са позиционирани на територията и имат постоянни проблеми с инфраструктурата. Решението, което обсъдихме и с кмета на Стара Загора Живко Тодоров, е улиците да бъдат откупени и общината да се погрижи за подобряване и прекарване на инфраструктура, ВиК, електричество, комуникационни мрежи, каза още премиерът.   От опозицията вече усещат, че ще загубят и тези избори и стават злобни и жлъчни, коментира премиерът. Борисов посочи, че в последните години се инвестира все повече в инфраструктура и резултатите са видими.  „Опозицията за това вече се усеща, че ще загуби и тези избори. И стават толкова злобни, жлъчни – гледахте дебата. Те нямат какво да покажат“, коментира премиерът. „Искаме нещо да им намерим дефект, но те нищо не са строили, нищо не са правили“, каза още той.  „Следващата седмица ще открием нов германски автомобилен завод в Пазарджик. Плюс околовръстното, пътят Пловдив – Асеновград. Искам да видя дали за сезона ще успеят да стане пътят до Слънчев бряг, за да няма тапи изобщо. В Бургас световно първенство по лека атлетика ще се провежда – и там искам, да видя как вървят нещата следващата седмица“, заяви Борисов.  Той посочи, че в момента в България се правят огромни строежи.  „И те затова беснеят – яд ги е, защото виждат, че и доходите се вдигат, и инвестициите са големи. Виждате президента като има нещо хубаво, вика: „това хубаво, онова хубаво“. А иначе лошото само за правителството. Разбираме ги, и те водят своята политическа стратегия“, коментира Борисов.  Борисов коментира и темата за външната политика на страната.  „Онзи ден и „Гардиън“, и руските медии излязоха с коментар за мен. Но и двете внимателно казват, че добре се оправям. Трудно ми е, но балансът засега го има. Успяхме да водим балансирана политика и с Русия, и със САЩ. Аз се съпротивих Черно море да стане зона на конфликти, защото това е най-опасното. Важно е, че успяхме и с Турция да се разберем и сега да имаме 0% миграционен натиск, когато в Европа се сцепват. За чужди оръжия на територията на България аз не съм чул“, каза още той.  Министър-председателят заяви, че в сряда ще дойде Алексис Ципрас, за да стартира строежа на интерконектора Гърция – България. „Искаме отвсякъде да можем да получаваме газ, за да може България да е независима“, обясни Борисов.    ", "date": "2019.05.18", "title": "Борисов: Все повече успели, знаещи и можещи хора се връщат в България заради добрите заплати"}
{"url": "http://epicenter.bg/article/Emil-Radev-v-s--Branishte--Neka-se-gordeem-s-traditsiite-i-bogatata-kultura-na-Balgariya-/183343/2/48", "text": "  Нека се гордеем с традициите и бита ни, с богатата култура на България. Страната ни заема достойно място в обединена Европа, заяви кандидатът за евродепутат от листата на ГЕРБ и СДС Емил Радев в приветствието си към участниците и гостите в седмото издание на Фолклорната хоротека, която се провежда в добричкото село Бранище. Това съобщиха от пресцентъра на ГЕРБ.  „Събития като това са доказателство, че пазим българската народност и традиции”, изтъкна Радев и пожела успех и весело настроение на всички присъстващи, вдъхновени от магията на фолклора.  Сред гостите на събитието бяха и народните представители от ГЕРБ вицеадмирал Пламен Манушев и Даниела Димитрова, която се включи в празника, облечена в народна носия.  Организаторите на проявата пожелаха на всички да почерпят сила и самочувствие от българския фолклор, който се предава от поколение на поколение. На стадиона в Бранище бяха аплодирани 9 танцови състава, 1 певческа група, както и малките таланти от две детски градини в общината.   ", "date": "2019.05.18", "title": "Емил Радев в с. Бранище: Нека се гордеем с традициите и богатата култура на България "}
{"url": "http://epicenter.bg/article/Krum-Donchev--Balgariya-ima-nuzhda-ot-nova-ideya-za-patna-bezopasnost-/183344/2/48", "text": "  „България има нужда от нов път и нова идея за пътната си безопасност, която да бъде част от общата стратегия за сигурността и безопасността на гражданите ни. Грижата за безопасността на гражданите трябва да е приоритет на всеки държавник.“ Това заяви кандидатът за евродепутат от \"БСП за България\" Крум Дончев в гр. Пещера, където се проведе състезание по безопасно кормуване, съобщиха от пресцентъра на партията.  По думите му безопасността на движение по пътищата е изключително болезнена тема за България, тъй като през последните години нашата държава се нарежда сред първите места по брой загинали от пътно транспортни произшествия от държавите членки на ЕС.  Основните причини за черната статистика са липсата на взаимодействие между отговорните институции, тенденцията за прехвърляне на отговорности, липсата на регулация.  „Категорично мога да заявя, че платформата на БСП - “Визия за България“ има стратегия в тази посока и тя е разписана до степен на проектопредложение, което да служи за отправна точка на развитие. В нея са засегнати възпитанието на подрастващите, методиката за обучения на шофьорите, методиката на контрола, пътната инфраструктура, адаптиране на хората в неравностойно положение, навременни действия на полицията, добри практики от страните членки“, каза още Дончев.  ", "date": "2019.05.18", "title": "Крум Дончев: България има нужда от нова идея за пътна безопасност "}
{"url": "http://epicenter.bg/article/Tsvetelina-Penkova--Vreme-e-da-si-povyarvame-i-da-tragnem-kam-promyanata-/183346/2/48", "text": "  \"Време е да си повярваме и да тръгнем към промяната.\" Това заяви кандидатът за евродепутат от листата на \"БСП за България\" Цветелина Пенкова. Тя говори пред гражданите в Южния парк в София по време на събитието \"Виж ме, аз съм с мама\", организирано от Обединението на жените-социалистки към БСП - София с председател Таня Найденова. На него присъстваха още кандидатите за евродепутати Петър Витанов и проф. Мариела Модева, както и лидерът на БСП - София Калоян Паргов, съобщиха от пресцентъра на партията.  \"Тези избори са първата стъпка, която ние, българите, можем да направим към промяната. Да заявим, че имаме самочувствието и вярата да поемем по друг път, да сменим този модел на управление\", каза Цветелина Пенкова.  \"Живяла съм дълги години в чужбина и зная за какво става въпрос. Натъжава ме фактът, че много българи, млади семейства, избират емигрантския живот. Също така знам, че всички тези българи биха избрали да останат тук, ако могат да получат нормални условия за достоен живот. Защото няма нищо по-хубаво от това- мама, татко, баба и дядо да са до теб и когато имаш нужда, да са ти опора. За жалост, средата в България не позволява на всички тези млади семейства да осигурят на децата си бъдещето, което заслужават. И ние трябва да се борим за промяна на тази среда. Трябва да повярваме, че България може да предложи повече на децата си. Ние можем да осъществим тази промяна. Тя ще тръгне от нас с победата на 26-и май, с номер 18\", добави Цветелина Пенкова.  Проф. Мариела Модева, кандидат за евродепутат на левицата, добави, че подкрепата от хората ще е не само за социална Европа, но и за социална България.  \"За да може българските граждани, нашите деца да растат в едно общество, което показва грижа към тях, защото най-уязвими от социално изключване са семействата с един родител и многодетните семейства. И защото средствата, които получават, са направо смешни на фона на европейските. И заради това кандидатите в листата на \"БСП за България\" сме мотивирани да се борим за каузата \"Хората в центъра на политиките\", за една по-социална Европа. По този начин да започне и промяната в България. Нашият девиз е: \"Справедливост сега!\". \"Не!\" на насилието във всичките му форми, \"Да!\" на защитата на децата, на семействата, на изконните български ценности и, разбира се, на свещеното право на глас. Да го упражним на 26 май, с №18 в интегралната бюлетина\", каза Мариела Модева.  \"Изборите на 26-и май са важни не само за Европа, но и за нашата страна, град, дори квартал\", заяви председателят на БСП - София Калоян Паргов.  \"Време е за промяна, време е за справедливост сега\", каза той.  \"България има нужда от справедливи доходи, от качествено здравеопазване и образование, от достъпна среда за хората в неравностойно положение, от по-висок стандарт на живот. Нека да дадем енергия и надеждите си на нашите кандидати за представители в Европейския парламент! За да получат те шанса да се борят за справедливост - за нас и за нашите деца. Когато прекрачат прага на Европейския парламент да не забравят мисията, с която сме ги изпратили - преодоляване на неравенствата и справедливост сега. Нека на 26 май всички да упражним правото си на глас и да не позволяваме друг да определя бъдещето ни. Време е да сложим точка на това управление и да поставим началото на промяната в София и в България!\", изтъкна Паргов.    ", "date": "2019.05.18", "title": "Цветелина Пенкова: Време е да си повярваме и да тръгнем към промяната!"}
{"url": "http://epicenter.bg/article/Deveti-den-Stoyan-Zakov-e-na-svoboda--Trudno-ni-e--prizna-glavniyat-sekretar-na-MVR/183309/3/0", "text": "За съжаление все още няма резултат и акцията продължава. Нещо ново, което мога да ви кажа, е, че бе открито оръжие, което отговаря по вид и калибър на оръжие, с което бе извършено едно от убийствата. Ще се направят всички експертизи и тогава ще можем да коментираме. Не мога да кажа за кое убийство става въпрос. Тепърва предстоят още претърсвания. Да изчакаме и резултатите от експертизите. Ще бъдете информирани незабавно.  Това каза на извънреден брифинг в Костенец главният секретар на МВР главен комисар Ивайло Иванов, който даде последна иформация за издирването на Стоян Зайков. \"Към момента не са получавани нови сигнали. Нямаме данни, че лицето е напуснало страната. Имаме данни, че Стоян Зайков и преди се е укривал в гората. Изкарвал е месеци там и е подготвен. Може да няма помагачи. Смятаме, че Зайков е тук в района и за това продължаваме издирването. Хората трябва да бъдат спокойни. Няма как да ви кажа бройката на хората, които са под охрана. Те са под наш контрол\", категоричен беше Иванов.  \"Нямаме сигнал за убито куче в Костенец. И да е имало чупене на врати, това е било в изоставени постройки. Не мисля, че сме подценили ситуацията. Още от първия ден сме тук денонощно. Явно ни е трудно, след като девети ден продължаваме издирването, но сме тук и няма да спрем\", обяви главният секретар на МВР.", "date": "2019.05.18", "title": "Девети ден Стоян Зайков е на свобода! Трудно ни е, призна главният секретар на МВР"}
{"url": "http://epicenter.bg/article/Angelkova-predupredi-kontsesionerite-na-plazhove--Shte-kasame-dogovori-/183352/4/0", "text": "Ще бъдем безкомпромисни, ако се установи, че наематели и концесионери на плажове не спазват стриктно изискването за 50% свободна зона. При съмнение ще се правят геодезически заснемания на място и при нарушения договорите може да бъдат прекратени”. Това заяви министърът на туризма Николина Ангелкова на работна среща с представители на туристическия бранш в Обзор, съобщава Дарикнюз.  Заради системни нарушения, 30 договора със стопани на плажове са прекратени през последните 2 години. Само през 2018 г. от неустойки са събрани 480 000 лв., подчерта Ангелкова. И призова при съмнения за нередности на плажа да се пращат сигнали на създадения от ведомството електронен адрес.  При оценката на кандидатите за концесионер сериозно значение оказва цената, на която ще се предлагат чадъри и шезлонги на плажа. Целта е да се постигне максимално ниска цена за плажните съоръжения, но тя не може да се определя административно, а чрез пазарни механизми и в конкуренция.  Мобилните екипи за проверка на морските плажове са на терен още от януари, от 1 юни проверките ще са навсякъде. Ще има и изнесени приемни по Черноморието на Министерството на туризма, които да спомогнат за успешното протичане на сезона.  ", "date": "2019.05.18", "title": "Ангелкова предупреди концесионерите на плажове: Ще късаме договори!"}
{"url": "http://epicenter.bg/article/Gabriel--Balgariya-izvoyuva-imidzh-i-doverie--blagodarenie-na-Borisov--na-GERB--na-men-kato-evrokomisar/183245/11/0", "text": "  - Днес няма сфера, която да не е повлияна от цифровите технологии. Те променят начина по който учим, работим, пътуваме. Страната ни е все по-активна в изграждането на стратегията за цифровия единен пазар. Радвам се, че и аз като комисар по цифровата икономика и общество имах възможност да допринеса за това. Да вземем сферата на киберсигурността. България участва в два от четирите проекта, които поставиха началото на европейската мрежа от национални центрове за киберсигурност с общ ресурс 63, 5 милиона евро. В европейския проект ЕСНО например, България получава над 1,8 милиона евро. Страната ни участва и в проекта CyberSec4Europe, който разполага с общ бюджет от 16 милиона евро.  В началото на май България за първи път получи и средства на стойност 1,4 милиона евро по Механизма за свързване на Европа за проекти за киберсигурност. Това ни нареди на второ място сред 17-те участващи държави, които получават средства за засилване на капацитета на ЕС за справяне с кибератаки.  За следващия програмен период 2021-2027 г. предложих и беше одобрена нова програма „Цифрова Европа“ с бюджет от 9,2 милиарда евро. Тя ще инвестира в направления, в които нито една държава членка сама не може да се справи – цифрови умения, киберсигурност, изкуствен интелект, суперкомпютри, иновационни хъбове. Към това добавяме предвидените инвестиции за модерно земеделие, основано на иновации. Такива са например програмата AgriSmartHub и 10-те милиарда евро по новата програма Хоризонт Европа. Освен това, в Европейския социален фонд съм предложила да се заделят средства за обучения в цифрови умения и колегите ми приеха това предложение. България ще има равен достъп до всички предвидени средства с останалите държави членки.  Български компании и научни организации се присъединиха към Алианса за изкуствен интелект, Международната асоциация за блокчейн, стартъп мрежите, което дава възможност за обмяна на опит, ноу-хау и инвестиции. Това е ресурс за България.   - - На работа, у дома или в движение, европейците очакват бърза и надеждна интернет връзка. Сега вече имаме Европейски кодекс за електронните съобщения, което ни позволи да постигнем фиксиране на цената на телефонните обаждания в рамките на ЕС на максимум 19 евроцента на минута разговор и 6 евроцента за смс.  Технологиите са голямо предимство, но тяхното бурно развитие носи и своите рискове. Знаете колко е важно за мен премахването на незаконното съдържание онлайн. Позицията ми е, че това, което е незаконно офлайн, трябва да бъде незаконно и онлайн: премахване на терористично съдържание до един час от появата му, засилено сътрудничество, санкции за нарушение на правилата и още други мерки. Това е важно за децата ни и нас като общество.  Друг риск е и новият начин на разпространение и обхвата на въздействие на дезинформацията чрез мрежата. Има много неща, които сме направили и продължаваме да правим на европейско равнище. Работим със социалните медии, така че да ограничат разпространението на дезинформация. Мониторингът е месечен. Това ще е добра база за следващите ни действия. Създадохме европейска платформа на доверените проверители на факти, така че те да могат да си сътрудничат помежду си и да работят по-бързо и прецизно. Заедно с държавите членки разработихме и съвместни насоки за киберсигурност, специфични по отношение на дезинформацията и изборите.  Направихме още една стъпка със създаването на европейска система за бързо предупреждение, така че държавите да могат ежедневно да обменят информация и да се предупреждават взаимно в случай на проблем.  Но предстои още работа. Сега е важно да проследим изпълнението на ангажиментите, които представители на рекламната индустрия и онлайн платформи, сред които са и трите най-големи социални платформи Гугъл, Фейсбук и Туитър, поеха за прилагане на Кодекса за добри практики срещу дезинформацията. Моята позиция пред тях, която заявих още през септември 2018 г. , е ясна – очаквам да покажат, че отговорността им съответства на тяхното влияние. С две думи, искам повече и по-бързи резултати по отношение борбата с дезинформацията онлайн. Ако доброволните мерки не дадат нужния резултат, си запазваме правото да мислим и за законодателство.    - Кампаниите дават възможност на отделните партии да достигнат до своите избиратели и съмишленици, да ги приобщят към идеите си. Това, което за мен е важно и следвам като принцип, е да бъдем открити с хората, да не обещаваме неизпълнимото и да признаваме грешките. Важно е интересът на България да бъде защитен и в следващия Европейски парламент. Още в първия ден на тази кампания се обърнах към всички кандидати да се обединим около няколко важни за страната ни теми, които да отстояваме. Дали това ще бъде темата за двойните стандарти, за Шенген, за селскостопанската и регионалната политика, за еврозоната – много са темите и списъкът можем да го допълваме заедно. Така бихме изпратили сигнал към българските граждани, че сме решени да защитаваме авторитета на страната ни и техните интереси.  - Единна минимална европейска заплата като абсолютна ставка е популизъм. По-важното е, че това ще има сериозни последствия за безработицата. Давам конкретен пример: какво ще стане, ако сега даваш заплата от 800 лева, а трябва да даваш 2 000 лева? Какво ще направиш? Ще затвориш. Ясно казвам: да, за работа по дефиниране на общ принцип за единни минимални европейски заплати, но съобразен с националните специфики.    - Залогът на тези избори е каква Европа искаме. Дали Европа, която защитава и дава перспективи, или Европа на популизма и демагогията. Сценарии тип Брекзит не са решение за днешните предизвикателства, пред които е изправен ЕС, и вече се уверяваме в това.  Европа е на кръстопът и всички трябва да проявим разум и мъдрост, за да посочим вярната посока. Преди броени дни на срещата на лидерите на ЕС в Сибиу беше очертана следващата стратегическа програма за петгодишния мандат с пет измерения за пътя на Европа напред: Европа, която закриля, конкурентоспособна Европа, сраведлива Европа, устойчива Европа и Европа, която има влияние. Залогът на тези избори е дали в Европейския парламент ще преобладават радетелите за Европа, за да работим за тези измерения, или антиевропейците. Дали ще имаме Европа на доверието и солидарността, или Европа на конфронтацията и омразата. Ще продължавам да работя за това да имаме Европа на възможностите, по-близка до хората. Европа на сигурността и ценностите, в която националният ни интерес е защитен. Европа – глобален лидер, която инвестира в образование, има по-малко директиви и цени талантливите си умове.    - Най-големият ми капитал е връзката с хората, която не губя вече 10 години в европейската политика. В срещите ни сме споделяли и постиженията, и какво още е нужно да подобрим в средата на живот. Има и критики, но за мен те са нещо градивно, когато са в дух на диалог. Така е и сега в кампанията. Удовлетворението ми е, че виждам пред очите ми как се подобрява инфраструктурата и в по-малките населени места, как се инвестира в нови работни места, как се отварят нови възможности за младите. Страната ни има устойчив икономически растеж от 3+ процента всяка година, рекордно ниска безработица, ръст на износа и на инвестициите. Коефициентът на безработица през 2018 е 5,2% - най-ниското ниво за последните три години. Двойно е увеличението на средната работна заплата и сега е на най-високо ниво за последните 3 г. Но това не бива да ни успокоява, а да ни мотивира за още повече усилия в интерес на хората.  Трябва да сме честни с хората и ясно кажем кое е в правомощията на Европейския парламент и кое - не. Несъмнено сега най-важно е да работим за обединена Европа, за достойни доходи и жизнен стандарт, за развитие и на най-малките населени места. Образование, сигурност, Европа глобален лидер остават теми, по които ще продължа да работя.    - През този мандат Европа премина през множество предизвикателства, с които трябваше да се справи. Тези предизвикателства изпитваха нашата солидарност и отговорност. Работихме за възстановяване на работните места, за растежа и инвестициите, за цифрова Европа. Работихме и за укрепването на нашите ценности. Сега е време да погледнем в бъдещето, да си вземем поуките от грешките и да се опрем на успехите. Залогът е да съумеем да запазим единството и да вземем под внимание спецификата на всяка една от държавите членки. И сега те не се развиват с еднакви темпове, но имаме общи фундаменти, които позволяват да си помагат една на друга, да черпят европейски ресурс. Трябва да запазим това. С голяма избирателна активност на 26 май, българите имаме шанс да отправим сигнал, че искаме да бъдем в центъра на ЕС, не в неговата периферия. Колкото повече граждани гласуват за европейското развитие на България, толкова по-силен глас ще има страната ни в европейските политики и процеси. А особено сега, когато предстои окончателно приемане на новия седемгодишен бюджет на ЕС, това е особено важно. Сега предизвикателството е да отстояваме договореното в крайните преговори. Силна България в Европейския парламент и другите европейски институции е гаранта да останем в центъра на ЕС.    - Трудно ми е да видя европейското в рушене на имиджа на родната ти страна. Трудно ми е да видя европейското в създаване на страхове у хората – за външната граница, за еврофондовете, за земеделието. Европа има нужда от единство и отговорност – към хората, към всяко населено място, към всяко малко и средно предприятие.    -Да бъда водач на такъв силен, подготвен, доказал се с работа отбор, за мен е чест и отговорност. Всеки един от тях може много да допринесе за утвърждаването на имижда на страната ни като европейска държава, на която може да се има доверие. Това доверие сме извоювали благодарение на премиера Бойко Борисов и правителството на ГЕРБ, на евродепутатите, на мен като комисар.", "date": "2019.05.18", "title": "Габриел: България извоюва имидж и доверие, благодарение на Борисов, на ГЕРБ, на мен като еврокомисар"}
{"url": "http://epicenter.bg/article/Zam-ministarat-na-kulturata-i-turizma-na-Turtsiya-poseti-Balgariya-po-pokana-na-ministar-Boil-Banov/183361/6/0", "text": "Заместник-министърът на културата и туризма на Република Турция Йозгюл Йозкан Явуз бе на еднодневна работна визита в България. Тя участва в заседание на Съвета на министрите на културата от Югоизточна Европа, което се проведе в НДК. На форума присъстваха и делегати от Европейската комисия, ЮНЕСКО и Съвета на Европа.   Министрите на културата от ЮИЕ се обединиха около решение да бъде създаден Фонд за културно сътрудничество в Югоизточна Европа, който ще бъде ключов за културния обмен и мобилността на творците в региона. Предвижда се финансирането да дойде от националните бюджети, а България трябва да разработи правилата, по които фондът ще работи.   В програмата на турският заместник-министър на културата бяха включени среща с българската й колега Амелия Гешева, както и посещения на редица културно-исторически забележителности в София.    Г-жа Явуз разгледа Народния театър „Иван Вазов“, Националния археологически музей, Ню Бояна Филм Студиос, храм-паметника „Александър Невски“ и джамията „Баня Баши“.   Тя бе изключително впечатлена от българската филмова студия, където заедно с културният аташе на Турция Джемал Текканат разгледаха оригинални филмови декори и автентични костюми от Османистиката.   Турският заместник-министър се зарадва и на топло посрещане в Народния театър, където научи повече за историята му и получи подарък от ръководството – специално издание на фотоалбум „110 години Народен театър „Иван Вазов“.   Йозгюл Йоскан Явуз проведе двустранна среща със заместник-министъра на културата на България Амелия Гешева. А преди да излети обратно от София бе гост в резиденцията на турския посланик Хасан Улусой и съпругата му Дидем Улусой, където в чест на 19 май – Ден за възпоменание на Ататюрк и празник на младежта и спорта бе проведен рецитал за пиано и цигулка.       ", "date": "2019.05.18", "title": "Зам.-министърът на културата и туризма на Турция посети България по покана на министър Боил Банов"}
{"url": "http://epicenter.bg/article/Koruptsionen-skandal-s-vitsekantslera-raztarsi-Avstriya/183302/7/0", "text": "  Аферата, която се разрази броени дни преди изборите за Европейски парламент, поставя под натиск управляващата коалиция, като опозицията поиска оставката на Щрахе, а канцлерът Себастиан Курц планира да направи днес изявление по случая, предаде ДПА.   Видеозаписът бе публикуван вчера от списание \"Шпигел\" и вестник \"Зюддойче цайтунг\". Той е бил направен на испанския остров Ибиса още през юли 2017 г. - три месеца преди парламентарните избори в Австрия, които изведоха АПС до властта и направиха Щрахе втория човек в правителството.   Жената на записа се представя като племенница на руски олигарх и казва, че иска да инвестира около 250 милиона евро в Австрия. Щрахе й обяснява как да дари пари на неговата партия посредством сигурна неправителствена организация. Лидерът на АПС дава на жената да разбере, че може да се надява да получи строителни проекти, които преди са били поверявани на голямата австрийска компания Щрабаг (Strabag). \"Тя получава всички проекти, които Щрабаг получава сега\", е цитиран да казва Щрахе от \"Шпигел\".   Австрийският вицеканцлер освен това съветва жената да купи най-големия вестник в страната - \"Кронен цайтунг\" - който след това да го подкрепи по време на предизборната кампания.   Някои от журналистите в медията обаче ще трябва да бъдат сменени, отбелязва той и добавя: \"Ще доведем петима нови и ще ги настаним там. Това е сделката.\"   Срещата е била организирана от Йохан Гуденус - политик от АПС, който е учил в Русия и е в управителния съвет на Австрийско-руското дружество за приятелство. Щрахе и Гуденус признали за срещата, след като били попитани от германски медии.   В писмено изявление лидерът на АПС отбелязва, че на няколко пъти е казал на жената, че австрийското законодателство трябва да бъде спазено. Записът потвърждава тези негови думи, потвърждава \"Шпигел\". Щрахе освен това твърди, че става въпрос за \"строго частна\" среща в \"небрежна, спокойна ваканционна атмосфера с пиене във весела обстановка\".   Канцлерът Себастиан Курц от консервативната Австрийска народна партия (АНП) е свикал кризисна среща късно снощи, предаде Ройтерс. Курц ще направи днес изявление по случая, съобщи неговият говорител, цитиран от ДПА. Агенцията отбелязва, че въпреки че АНП и АПС управляваха съвместно досега до голяма степен в хармония, през последните седмици на повърхността се появиха напрежения заради връзки на крайнодясната партия с екстремистко, ксенофобско движение.   Опозицията поиска оставката на Щрахе и нови парламентарни избори, предаде БТА, цитирайки ТАСС. Сметната палата на Австрия пък поиска от АПС да даде разяснения за своето финансиране.", "date": "2019.05.18", "title": "Огромен корупционен скандал с вицеканцлера Щрахе разтърси Австрия"}
{"url": "http://epicenter.bg/article/Grigor-Dimitrov-zapochna-kvalifikatsiite-s-pobeda-/183342/8/0", "text": "Григор Димитров започна квалификациите на тенис турнира в Женева от сериите ATP 250 с победа. Българинът надигра Марк- Андреа Хюслер от Швейцария с 6:4 6:3, предаде Канал 3.  Димитров получи “уайлд кард” и по свое желание реши да започне участието си от пресявките, с идеята да натрупа повече мачове преди “Ролан Гарос”. Първата ни ракета днес за първи път се изправи срещу 22-годишния Хюслер, който е номер 276 в ранглистата.  Мачът не беше лесен за Хасковлията, който трябваше да чака чак до десетия гейм на първия сет, за да направи решителния пробив в частта и да я затвори с 6:4.  Вторият сет се разви далеч по-спокойно за българина и без особени затруднения той затвори мача.  Във втория кръг на квалификациите Димитров ще играе с намиращия се в момента под №100 в световната ранглиста италианец Томас Фабиано. Победителят ще попадне в основната схема.  ", "date": "2019.05.18", "title": "Григор Димитров започна квалификациите с победа "}
{"url": "http://epicenter.bg/article/Poslanikat-na-Gruziya--Chakame-vi-sas-strahotni-morski-i-ski-kurorti--priroda--hrana-i-vino/183297/10/0", "text": "За българите Грузия звучи приятелски и близка по дух, но я да се замислим какво всъщност знаем за тази страна на източния бряг на Черно море! За мнозина това е държавата на безкрайните тостове и хубавото вино, сервирано в рог. Така не можеш да го оставиш на масата, преди да си го пресушил до капка.   Доста от нас свързват Грузия с напетите левенти, които танцуват на палци. Запленените от историята помнят, че там е родното място на Сталин, а киноманите цитират „Не тъгувай“ и „Покаяние“. Но каквато и асоциация да предизвиква Грузия, тя рядко е свързана с туристическа дестинация. И грешим. Според британско издание близо 8 милиона души са я посетили през миналата година.   Разговорът ми с посланика на Грузия Тамара Лилуашвили в нейната резиденция започна с най-наболелия въпрос – липсата на директни полети  от и до България.     Основната причина бе визовият режим между Грузия и европейските страни, но сега той отпадна и много грузинци пътуват зад граница. Също така има голям брой общи проекти между Грузия и Европа и се динамизира потока от пасажери. Надявам се това да бъде индикация за авиокомпаниите, че е необходимо да има директна линия и до България.   Интересна опция е полет Кутаиси-Букурещ-София“, заяви  Нейно превъзходителствоТамара Лилуашвили. Тя  възприема като лично предизвикателство малкия брой туристи от България и е амбицирана това да се промени. За целта вече е организирала посещение на български журналисти в Грузия, предвиден е десант на туроператори от Тбилиси у нас. През есента винопроизводители от двете страни ще се срещнат в лозарските региони, за да научат тънкостите на грузинската специфична технология.   Освен традиционният от 10 години насам гастрол на ансамбъл „Сухишвили“, ще се радваме на уникалния марионетен театър „Габриадзе“, известната джаз певица Мая Бараташвили ще пристигне в България за празненствата по отбелязването на Деня на независимостта на Грузия…   Споделих с посланик Лилуашвили, че уж знаем за високите над 5000 метра кавказки планини в родината й, но някак си не ги свързваме със ски писти и се учудваме, че имат страхотни зимни курорти. „Грузия има уникален климат. През студените месеци е великолепна дестинация за зимни спортове в Кавказките планини и е много популярна сред почитателите на екстремното каране.  Но и черноморските ни курорти са отлични през лятото.   Държавата е западно ориентирана и модерна на границата между Изтока и Запада и е интересно да се види необичания синтез между източната и западната култура. Мисля, че Грузия е взела най-доброто и от двете   и просто има нужда да се популяризира като туристическа посока. Да, миналата година имахме над 7 млн. посетители, а през тази те със сигурност ще нараснат. Хората от по-младите поколения обезателно ще харесат Грузия.  Особено в столицата Тбилиси нощният живот е много пъстър и интересен с автентични ресторанти, с места, където се прави типичният грузински хляб, вече има и специални хотели, където се предлага.   Ще бъде любопитно за гостите да се потопят в културата, да преживеят красотите на страната. В Грузия наистина има какво да се види!“, завърши Тамара Лилуишвили, която е убедена, че нейните сънародници пък много ще харесат България.   Вероятно любопитните родолюбци очакват с нетърпение рубриката „Тайната България“. В нея ви разказваме неизвестни легенди за различни кътчета от родината ни. Неведнъж журналисти, членове на българската секция на световната федерация на пътуващите писатели, са представяли в Покана за пътуване новия си проект – сайта, в който публикуват тези митове. Може и да сте се замисляли откъде идва името на Пампорово, но едва ли някога сте свързвали планинския ни курорт с кораб. Разказва Милена Димитрова, която е научила историята от потомък на „кръстника“ – журналиста от Смолян Георги Пампоров,  праправнук на легендарния търговец Райчо Хаджибелев.   Според нея планинският курорт е можело да се казва Божидарица, Бунева или Орфеева планина, но е претърпял и още превъплъщения.   Как е изглеждала централната банка на Римската империя? Не е необходимо голямо въображение, за да си я представите. Достатъчно е да погледнете Мъртво море. На римските войници са плащали със…сол, а то е най-голямата солница в света.     Кореспондентите на БНР в Израел Феня и Искра Декало посетиха по-непознатата северна част на единственият водоем под морското равнище: „Всеки знае, че в Мъртво море се влиза само с чехли или гуменки. Солните кристали от дъното, се врязват във всяко непокрито стъпало. Сега част от тези соли са на сушата. Водата се е отдръпнала, заради хищното използване на водите на Йордан – единствената река, която го зарежда.   Средата й, която на това място прилича на вада, има опънато въже и няколко шамандури. Това е държавната граница между Израел и Йордания. Там могат да си подадат ръце поклонниците, дошли да се потопят в реката на най-автентичнотомясто - третото по святост след Божи гроб и Витлеем.   Недалеч от православния манастир, на самия морски бряг, е курортното селище Бианкини, едно от вълшебните места на Мъртво море. Наименованието му идва от италиански евреин-военачалник. Във ваканционното селище в екологични къщи от кирпич и камъни летуват супер богати хора от цял свят. За тях това е съприкосновение с природата. За средната класа има луксозни бунгала. Младежите, които обикалят пустинята с раници на гръб предпочитат къмпинг за палатки, или туристическа спалня.   Тук смятат, че са открили отново растението, от което се е правило маслото, с което Клеопатра поддържала външността си. Тя далеч не била красавица, но с интелигентността си въздействала неустоимо върху мъжете. Растението сега се отглежда отново, но е изчезнала рецептата на маслото. Археолозите се надяват да я възстановят чрез бъдещите си находки“, разказват кореспондентките на националното радио в Израел Феня и Искра Декало.   Изненадата в рубриката „Пътеводител на гастономическия стопаджия“ е шунка, печена в асфалт! Звучи отблъскващо, но е невероятно вкусно, защото мръвката става сочна и дъхава, повита в пелена от восъчна хартия и пашкул от черната субстанция.   Специалитетът се сервира в асфалтовата мина „Ла Преста” във Вал де Траверс, Швейцария.  Само един километър от подземните галерии е превърнат в туристическа атракция, макар тунелите за времето от началото на 18-и век до 1986 г., когато мината е закрита, да се гънат на повече от 100 км под земята. С продукцията на „Ла Преста” са застлани улиците в центъра на Париж в ерата на  прочутия архитект Осман, оформил облика на днешния център. С безценния швейцарски асфалт е покрит и мостът „Голдън гейт” при създаването си.   След като почувства странната тръпка на броденето из галериите и се запознае с трудното добиване на ценната настилка, посетителят сяда да се подкрепи с „минния” специалитет - шунка, печена в асфалт, и сладоледена нуга с абсент. Още пътешествия на страницата на Покана за пътуване във Фейсбук  ", "date": "2019.05.18", "title": "Посланикът на Грузия: Чакаме ви със страхотни морски и ски курорти, природа, храна и вино"}
{"url": "http://epicenter.bg/article/Kritichen-den--prednaznachen-za-izpitaniya--trudnosti-i-problemi/183362/10/101", "text": "Дневно предназначение: Критичен ден, предназначен за изпитания, трудности и проблеми. Дневната  нумерологична карта активира фалити, болести, депресивни състояния, безверие и липса на стабилност.   Бъдете предпазливи и не влизайте в конфликти, които могат да предизвикат крайни решения и неблагоприятни избори.   Денят не е подходящ за предприемане на важни дела, нови начинания и подписване на споразумения.   Моментът е добър за профилактика на здраве, операции и приключване на взаимоотношения. Основна цифрова характеристика – 1, 2, 3, 4, 5, 6, 8, 9. Ден, който носи разруха, самоограничение и развод.   Часова характеристика:  Мото: Вярвам в силата на доброто и живота! ", "date": "2019.05.18", "title": "Критичен ден, предназначен за изпитания, трудности и проблеми"}
{"url": "http://epicenter.bg/article/Boytsi-na--quot-Islyamska-darzhava-quot--se-zavrashtat-v-Evropa-po-Balkanskiya-marshrut-/183315/7/0", "text": "Т. нар. чуждестранни бойци, които бягат от Близкия изток след поражението на терористичната групировка \"Ислямска държава\", може да се скрият сред бежанци и кандидати за убежище по Балканския миграционен път. Това заяви началникът на италианската национална полиция Франко Габриели на международна среща в Рим с участието на ръководителите на полицейските сили на балканските и други страни от Югоизточна Европа, съобщи агенция Синхуа, цитирана от БТА.  В шестото издание на годишната конференция Римски форум вчера участваха делегации от България, Албания, Босна и Херцеговина, Хърватия, Гърция, Република Северна Македония, Молдова, Черна гора, Румъния, Сърбия, Словения и Унгария, както и генералният секретар на Интерпол Юрген Щок, изпълнителният директор на Европейската агенция за гранична и брегова охрана Фабрис Леджери, заместник-изпълнителният директор на Европол Вил ван Вемерт и Снежана Малеева, генералният директор на Центъра по правоприлагане в Източна Европа.  \"Въпреки че има значителен спад на миграционните потоци по средиземноморския маршрут, наблюдаваме възобновяване (на миграцията) по балканския маршрут\", заяви началникът на италианската полиция, цитиран от националната информационна агенция АНСА. Той предупреди, че \"този феномен, във връзка с поражението на \"Ислямска държава\", е причина за безпокойство за сигурността на Италия и Европа, защото един приток на чуждестранни бойци е възможен, а в някои случаи - и вероятен\".  Под чуждестранни бойци се имат предвид гражданите на европейски страни, присъединили се към екстремистката групировка в Сирия и Ирак, отбелязва Синхуа.  Виторио Рици, заместник-началник на италианската национална полиция, каза на срещата, че сътрудничеството и обменът на информация с балканските страни са от съществено значение за борбата с тероризма и разбиването на мафиотските организации, които развиват трансгранична дейност.  На форума Италия предложи изграждането на Балканите на мрежа за по-ефективен обмен на информация между правоприлагащите органи, както и създаването на смесени сили за борба с трафика на мигранти, тероризма и организираната престъпност.  ", "date": "2019.05.18", "title": "Бойци на \"Ислямска държава\" се завръщат в Европа по Балканския маршрут "}
{"url": "http://epicenter.bg/article/Sergey-Stanishev-/183314/2/48", "text": "България не трябва да приема ултиматуми в ЕС, а да говори на езика на самочувствието! Трябва да отстояваме интересите си и да търсим съюзници за постигане на целите си.   Това заяви в предаването \"Седмицата\" по Дарик радио кандидатът за евродепутат от \"БСП за България\" и президент на ПЕС Сергей Станишев. В разговора в студиото, фокусиран върху европейската тематика с оглед на приближаващите избори за Европейски парламент, Станишев се обяви за широка дискусия и надпартиен подход при избора на новия български еврокомисар, за да не получим второстепенен ресор. Президентът на ПЕС бе категоричен - нужна е цялостна трансформация на ЕС, за да постигнем социална Европа, защото това е и в интересите на България, като най-бедна страна в Общността.   Разговорът в студиото започна с Брекзит и темата за емиграцията и възможно ли е да се върнат от чужбина, отишлите там българи. Не може да използваме катаклизъм в друга държава, за да връщаме сънародниците ни у дома, трябва да подобрим условията тук, смята Станишев. И посочи, че 20 хиляди българи са на Острова заради икономическа принуда.   И продължи, че 33 хил. българи са напуснали страната само през миналата година, общо над 2 милиона са в чужбина. Най-големият капитал на България са хората. Когато ги няма - няма икономическо развитие, няма пазар, няма ресурс за бъдещи пенсии, изтъкна той.   Българската държава и българските институции са длъжни да помогнат на българите във Великобритания, категоричен е Станишев.   Запитан трябва ли България да приема квоти мигранти, Станишев отговори, че България трябва да работи за промяна на Дъблинското споразумение, защото по този регламент отговорност за всеки мигрант, влязъл в ЕС, носи държавата на влизане. Социалистите настояват за солидарност, подчерта президентът на ПЕС. И бе категоричен, че няма опасност станата да бъде наводнена от мигранти. \"Орбан казва - бежанците да стоят там, където влизат - в Италия, в България, Гърция - ние не щем нито един. Това не е европейска солидарност\", даде пример президентът на ПЕС.   \"В момента в ЕС няма квоти, това може да се реши само заедно от държавите, никой не може да ги наложи. Аз съм за това да се промени Дъблинският регламент, който в момента задължава България всеки мигрант, минал през страната ни и стигнал до Германия, да може да бъде върнат у нас\", каза Станишев.   Според него добрата промяна е всяка държава, която иска помощ, да може да я получи.   Следващият въпрос на водещия Кирил Вълчев бе трябва ли България да влезе в Шенген. \"Разбира се. По моя инициатива през декември се прие опреснена позиция на Европейския парламент, която казва - веднага България с всички граници трябва да влезе в Шенген! Това има много сериозна икономическа страна, достатъно е да отидете на някоя граница да видите опашката от тирове. Това е загуба на време и пари, което влияе на икономиката и цените\", посочи Станишев. И обясни защо България още не е в Шенген: \"Това е двоен стандарт, безобразие и скандал, налагани от няколко страни! Срещу това се борих, боря се и ще се боря, лошото е, че правителството не успява да го използва, включително и моя доклад.\"   Според него, за да бъдат убедени Франция, Германия, Нидерландия да ни пуснат в зоната за свободно движение трябват дипломатически умения. Да ни пуснат само по въздух - няма да има икономически ефект, подчерта той. \"Ако ние позволяваме да ни третират като втора ръка страна, така ще ни третират. Трябва да се научим да отстояваме позици и да печелим съюзници, така се работи в ЕС\", посочи президентът на ПЕС.   Механизмът за наблюдение и сътрудничество трябва да отпадне, защото е неефективен. Трябва да има общ механизъм, който да засяга всички държави, смята Станишев.   Запитан трябва ли България да въведе еврото при мандата на следващия ЕП, Станишев каза, че трябва да се стремим към еврото, но е необходимо да сме много добре подготвени. Затова БСП представи програма за подготовка, за да няма спекулативно повишение на цените. Президентът на ПЕС припомни, че преди година е инициирал конференция по темата за еврото, но за съжаление, не виждаме практически действия.   Най-сериозният недостатък на еврофондовете е неефективното им използване и корупцията, отговори на въпрос за парите от Брюксел той. Те се насочват не там, където са нужни, каза още Станишев. Той се обяви в подкрепа на експертизата на пътищата в чужда лаборатория, за която настоява БСП.  Кой се страхува от проверките и експертизата на пътища? Някой е гузен?, зададе риторичен въпрос президентът на ПЕС.   България трябва да прецени как са използвани досега евросредствата, това са близо 30 милиарда, какво не се е получило и защо, смята президентът на ПЕС. След 2020 г. парите, които ще дойдат, трябва да бъдат използвани много по-рационално, за да има икономически растеж. Всички трябва да следват една посока - да се гони ускорено развитие, категоричен е той.   Според Станишев европейските пари трябва да отиват за реално производство.   Няма модел, който вечно да е добър. След като има деформации, добре е да се помисли какво не работи, посочи още той.   Запитан трябва ли да се промени управлението на европейските средства, Станишев посочи, че прекомерната централизация прави една огромна неефективна машина. Трябва да има опростяване, но и сериозен контрол върху изпълнението. За това ще послужи и европейската прокуратура, смята Сергей Станишев.   Следващият въпрос на водещия бе по пакетът \"Мобилност\". \"Пакетът \"Мобилност\" е пакет, защото в него има няколко закона. Има неща, които са позитивни, но има и неща, които са чисто безобразие и протекционизъм. Борихме се, но накрая ни прегазиха големите държави\", отговори Станишев. И даде пример, че няма нищо социално в това един камион да бъде каран да се връща празен на всеки четири седмици. Президентът на ПЕС бе категоричен, че нищо не е решено окончателно и битката продължава в следващия Европейски парламент.   Станишев засегна и темата за енергийната политика на ЕС. И бе категоричен, че ЕС не трябва да води енергийна политика без да пита страна член. Че трябва да има диалог, а не ултиматуми.   \"Защо може да има \"Северен поток 2\", а не може да има \"Южен поток\"? Трябва да намираме съюзници и да си отстояваме интересите\", изтъкна Сергей Станишев.   Ние сме една от страните, където няма общоевропейска агенция, каза още в студиото на Дарик Станишев. И посочи, че седалище у нас може да получи новият Европейски орган по труда.   Запитан какъв ресор е подходящ за България в следващата Европейска комисия, Станишев посочи, че много зависи от кандидатурата: \"Трябва да има открита дискусия в България коя е най-подходящата кандидатура, за да можем да постигнем максимален резултат. Сериозен ресор е бюджетът, регионална политика, кохезионна политика, енергетика. Трябва да умеем да го постигнем, защото в миналия мандат имахме сериозна позиция - бюджет, която заради една авантюра в кандидатстването за генерален секретар на ООН загубихме.\"   Според него не трябва да се подхожда тясно партийно, а да се търси кандидатурата, която би имала най-голям авторитет и шанс да получи добър за станата ресор.   На въпрос на какъв език ще говори в ЕС, Станишев каза - на езика на аргументите и самочувствието.   Запитан в заключение кой е най-важният въпрос, който смята да поставе в ЕП, Станишев бе категоричен: \"Социална Европа! Цялостна трансформация на ЕС в съюз, в който социалното е водещо, защото това е големият интерес на една страна, която е най-бедна. На второ място - \"Не\" на Европа на скоростите, дискриминациите и двойните стандарти към България, защото това е неприемливо!\"  ", "date": "2019.05.18", "title": "Станишев: България не трябва да приема ултиматуми в ЕС, а да говори на езика на самочувствието!"}
{"url": "http://epicenter.bg/article/Prezidentstvoto-nabira-dareniya-za-abiturientskiya-bal-na-mladezhite--izrasnali-bez-roditeli-/183316/2/0", "text": "На 30 май 2019 г. президентът Румен Радев ще бъде домакин на традиционния абитуриентски бал на младежите, отгледани в институции, който е част от благотворителната инициатива „Подкрепи една мечта”, съобщиха от прессекретариата на държавния глава.  Държавният глава Румен Радев отправя благодарност към дарителите, които през годините разпознават президентската инициатива като своя социална кауза.  „Вие дарявате на тези млади хора вълнуващо преживяване, което бележи младостта им с надежда и мечти. Вашата щедрост осигурява на бъдещите студенти финансовата опора, която иначе дава семейството“– с тези думи президентът се обръща към всеки, който има желание и възможност да подпомогне финансово благотворителната инициатива.  С дарените средства Администрацията на Президента покрива разходите по организацията на празничната вечер, а останалата част се разпределя като еднократна стипендия между абитуриентите, които ще продължат образованието си във висше училище или професионален колеж, и отличните ученици в 12 клас през учебната 2019/2020 година.  Над 100 зрелостници от випуск 2019, които са израснали в социални услуги, очакват с нетърпение своята бална вечер. Благодарение на партньорствата, които съпругата на президента г-жа Десислава Радева, договори с проф. Любомир Стойков от Академията за мода и с г-жа Елена Кристиано от „Кристиан оф Рома“, 34-ма младежи вече получиха като подарък своите бални рокли и абитуриентски костюми от дизайнерите София Борисова, Жана Жекова, Радослава Лазарова, Христо Чучев и модна къща „Десизо Мони“, а в деня на бала елитни стилисти ще се погрижат за празничния вид на всички абитуриенти.  Организациите, фирмите и гражданите, които ще дарят средства в подкрепа на инициативата „Подкрепи една мечта”, могат да го направят по банковата сметка на Администрацията на президента:  IBAN BG 45 BNBG 9661 3000 1909 01  BIC BNBGBGSD  Банка БНБ  ", "date": "2019.05.18", "title": "Президентството набира дарения за абитуриентския бал на младежите, израснали без родители "}
{"url": "http://epicenter.bg/article/Andrey-Novakov-v-Pazardzhik--Za-30-godini-nikoy-ne-e-napravil-tolkova-mnogo-za-Balgariya--kolkoto-GERB/183317/2/48", "text": "  Голямата зала на театъра в Пазарджик се оказа тясна да побере членовете и симпатизантите на ГЕРБ, дошли на представянето на листата. Над 600 души аплодираха кандидатите на ГЕРБ и СДС и изразиха твърдата си решимост на 26 май да гласуват с номер 12 в бюлетината, съобщиха от пресцентъра на ГЕРБ.  “Дойде време да направим равносметка на постигнатото в България. Тя показва, че за 30 години никой не е направил толкова много за България, колкото ГЕРБ. Нашите опоненти знаят само да мразят, но не и да градят. От най-малкото село до най-големия град хората оценяват постиженията от реализацията на проекти с европейско финансиране”, заяви Андрей Новаков.  Най-младият евродепутат в Европейския парламент допълни: „Горд съм, че съм ваш съгражданин, че съм един от вас. За да продължи възходът на България, единственият избор на 26 май е номер 12 в бюлетината“.  „Много се радвам, че съм с вас на място, на което на всяка крачка личи Европа. И това е благодарение на кметовете, общинските съветниции и народните представители от ГЕРБ. За да продължи развитието на страната, трябва да изпратите силен екип в Европа, който да защитава интересите на България“, каза Ева Майдел.  Тя заяви още, че не се страхува да застане лице в лице с пазарджиклии и не се плаши от силните светлини на общественото внимание, тъй като е работила упорито в интерес на хората. Таксите за преводи в евро намаляха десет пъти и така отпадна един двоен стандарт в Европа. Това е само една от заслугите на четвъртата в листата на ГЕРБ Ева Майдел.  „Приемането ни в ЕС е едно от най-големите постижения в най-новата история на България. То не се изразява само във финансовата страна или със свободата за движение на хора, стоки и капитали - а в цялостния авторитет на страната ни в Европа и света. Ефектът за нас, гражданите на България, са над 15 милиарда лева в българската икономика, реализацията на програми, които подобриха жизнената среда за хората и средата за бизнес. В момента имаме най-добрите икономически показатели в най-новата история на нашата държава. Доходите започнаха да растат. Хората повярваха в ГЕРБ и не се оставиха да бъдат подведени от откровените лъжи, фалшивите новини, скандали и нападки на нашите опоненти“, заяви в препълнената зала на ДКТ „Константин Величков“ областният координатор на ГЕРБ в Пазарджик Найден Шопов.  „На тези избори се явяват много и различни партии. От всички тях само една политическа сила - ГЕРБ и СДС има шанс и дълг към гражданите на България да победи БСП“, обясни на свой ред кандидатът за евродепутат Александър Йорданов. Той припомни всички управления на БСП - в това число Лукановата зима, управлението на Жан Виденов, както и месечната заплата от 30 лева и пенсията от 20 лева на българите тогава. „Вземе ли пак БСП властта – чака ни нова катастрофа, историята го е доказала“, отбеляза той.  ", "date": "2019.05.18", "title": "Андрей Новаков в Пазарджик: За 30 години никой не е направил толкова много за България, колкото ГЕРБ"}
{"url": "http://epicenter.bg/article/Aleksandar-Vaklin--Vsichko--koeto-kaza-g-zha-Ivancheva--e--quot-feyk-nyuz-quot---VIDEO-/183318/2/0", "text": "\"Първоначално се шокирах, но спя спокойно. Свърших това, което трябваше да свърша. Съвестта ми е чиста\", това заяви пред bTV бизнесменът Александър Ваклин, след като специализираният съд осъди Десислава Иванчева на 20 години затвор за подкуп.  \"Всеки може да твърди куп неистини. Всичко, което каза госпожа Иванчева, е фейк нюз. Над 200 страници съдията в никакъв случая не я оневинява никъде. Това е прекрасен труд, съветвам всеки юрист да го прочете. Вътре има подробен анализ на опита за политизирането на случая от госпожа Иванчева\", заяви Ваклин, цитиран от Блиц.  \"Това, че съм казал, че имам и други проекти, ги провокира да поискат допълнително пари. Аз го направих, за да видя докъде ще стигне наглостта им\", коментира предприемачът.  Той твърди, че не познава жената до Иван Гешев - Детелина Ханчева.  \"1995 година прекарах Нова година на студентски купон с господин Лозан Панов, знам, че е добър кулинар и прави хубава баница, но това значи ли, че имам нещо общо с ВКС?\", попита Ваклин. Той смята, че присъдата на Иванчева ще бъде потвърдена на следваща инстанция.  ", "date": "2019.05.18", "title": "Александър Ваклин: Всичко, което каза г-жа Иванчева, е \"фейк нюз\" (ВИДЕО)"}
{"url": "http://epicenter.bg/article/D-r-Daritkova-v-Sliven--Za-reforma-v-zdraveopazvaneto-tryabva-da-tarsim-maksimalen-konsensus-/183319/2/48", "text": "  Народното събрание удължи с четири години срока за получаване на специалност „Обща медицина“ за общопрактикуващи лекари. Причината за това е, че 658 практики за индивидуална първична медицинска помощ и около 103 лекари в групови практики не са успели да придобият тази специалност. Това каза по време на среща с лекарското съсловие в Сливен председателят на Парламентарната група на ГЕРБ и председател на Комисията по здравеопазване в НС д-р Даниела Дариткова.  „Важно е да осигурим достъп на пациентите до първична помощ. По-голямата част от тези лекари имат дългогодишен стаж и се ползват с доверието на пациентите си. Това ни даде основание да удължим срока. В последните години имаме дефицит на общопрактикуващи лекари. И това е огромен проблем на здравната ни система“, обясни д-р Дариткова.  Според председателя на здравната комисия трябва се търсят гъвкави възможности за специализация на общопрактикуващите лекари.  „Това е необходимо, защото в момента програмата изисква присъствие в базата за обучение за определен период от време. Затова, ако не се постигне възможност за дистанционно обучение, отново ще имаме затруднение. Убедена съм, че ако имаха възможност за придобиване на специалност, повечето колеги ще решат да се обучават“, каза още д-р Дариткова.  С гласуваните промени в Закона за лечебните заведения се даде възможност приходите от наеми да се използват от лечебните заведения с общинско и държавно участие. Стартиралите преговори за нови цени на клиничните пътеки в областта на педиатрията, майчиното здраве и пулмологията ще доведат до по-добра грижа за пациентите и по-добро състояние на лечебните заведения.В следващите две години се очаква да приключи проектът за модернизацията на спешната помощ. Стартирала е процедурата за закупуване на линейки, предстои да започнат процедурите за строителство, ремонт и оборудване с техника на центровете.  Работи се и по проекта за електронно здравеопазване. Дейностите са на различни етапи на изпълнение, заради обществените оръчки има забавяне, но очакванията на д-р Дариткова са този проект да приключи до края на мандата на правителството през 2021 година.  „Когато говорим за реформа в здравеопазването трябва да търсим максимален консенсус и да се избягва политизиране и употреба с политически цели, защото това не води до устойчиви промени в сектор „Здравеопазване“. Важно е да има диалог между всички заинтересовани страни в сектора, за да се постигне съгласие. Продължава и разговорът за усъвършенстване на здравноосигурителния модел в страната“, каза още председателят на здравната комисия.  На срещата с лекарите присъстваха още народният представител от ГЕРБ Мария Белова, кандидатът за евродепутат от ГЕРБ/ЕНП Камен Костов и общинският съветник д-р Димитър Павлов.  ", "date": "2019.05.18", "title": "Д-р Дариткова в Сливен: За реформа в здравеопазването трябва да търсим максимален консенсус "}
{"url": "http://epicenter.bg/article/Ninova-v-Haskovo--Borisov-si-kupuva-spokoystvie-za-6-mlrd--leva--a-tvardi-che-nyama-pari-za-zaplati-/183320/2/48", "text": "  \"Борисов е изхарчил еднолично за две години 5. 9 млрд лева. С над 190 решения, извън официално приетия бюджет на страната, с вашите пари, си купува личното политическо оцеляване. Ние всички си плащаме данъци и такси, които правителството увеличи. След това един човек решава как да се разпорежда с нашите пари. И те не стигат до хората. Те отиват за ремонт на ремонтите, в близките фирми до властта, в къщите им за гости, в личния асансьор на Цветанов. Затова искаме справедливост сега.\" Това каза в Хасково лидерът на БСП Корнелия Нинова, която беше там заедно с кандидатите за евродепутати от \"БСП за България\" Елена Йончева, Цветелина Пенкова и Емил Георгиев, съобщиха от пресцентъра на партията.  Според нея бедността е големият ни проблем, но той може да бъде решен.  \"Драстичното увеличение на доходите е възможно. Не е вярно че няма пари. Преизчисляването на всички пенсии би струвало около милиард , а той изхарчи шест- без отчет за какво. И би било справедливо. Над един милион от нашите родители, баби и дядовци живеят под прага на бедността. Минималната заплата може да бъде 60% от средната или 660 лв., ако се ограничи кражбата на онези 10млрд., които изтичат годишно в сивата икономика и в корупцията на властта,\" отбеляза още Корнелия Нинова.  Тя каза, че правителството на Борисов е единственото в годините на прехода, в което има девет оставки, седем от които за корупция.  \"Корупцията е неговата емблема. Справедливостта е неговата алтернатива. Някои се питат защо да гласувам за БСП? С какво са различни? Преди три години назовах проблема - паралелна държава. Онази, в която официалните институции са параван. Истинските решения се взимат от задкулисието. Подкрепете ни в тази битка срещу паралелната държава,\" призова председателят на БСП.  По думите й БСП през тези три години нито за миг не е влизала в договорки.  \"Предлагаха ни много, отказахме всичко. Понесохме удари, заливаха ни с лъжи, хули, фалшиви новини. Предпочетохме почтеността към вас пред парите и личните облаги. Заедно с вас, хората на България, шест месеца, в над 500 срещи, изработихме план за развитието на страната- Визия за България. Пак заедно можем да го реализираме, но ни е нужна вашата подкрепа- на 26 май, с номер 18 в интегралната бюлетина. Възстановяването на България минава през свалянето на правителството на Борисов . Можем да го направим заедно,\" заключи лидерът на БСП Корнелия Нинова.  ", "date": "2019.05.18", "title": "Нинова в Хасково: Борисов си купува спокойствие за 6 млрд. лева, а твърди, че няма пари за заплати!"}
{"url": "http://epicenter.bg/article/Eva-Maydel--Investitsiite-v-obrazovanie-v-Dimitrovgrad-sa-nay-otgovornata-politika-na-mestnata-vlast-/183321/2/48", "text": "  „Инвестициите от над 6 милиона лева в образование в Димитровград са най-отговорната и далновидна политика, която местната власт, в лицето на кмета Иво Димов, могат да реализират. Усилията за подобряване на образованието допълват активната политика за привличане на инвестиции, която след довършването на магистрала „Марица” доведе до повишаване на стандарта на живот в региона.“ Това заяви кандидатът за евродепутат от ГЕРБ Ева Майдел по време на посещението си и срещи с граждани в Димитровград, съобщиха от пресцентъра на партията.  „Комбинацията от работа в екип, активни и предприемчиви граждани и компетентна местна власт е ключът към модерното развитие на регионите ни. Димитровград е точно такъв пример. Важно е, че тук се разкриват и работни места за висококвалифицирани хора, което прави местният бизнес по-ефективен и конкурентен на световно ниво.“ Това допълни Ева Майдел, която има информационен офис в област Хасково.  Като част от посещението си в Димитровград, Ева Майдел се срещна с ръководството и колектива на ПМГ „Иван Вазов“.  „Европа се усеща от всеки ъгъл и човек във Вашето училище. Създавате активни и мислещи млади граждани, с отношение към обществените проблеми и конкретни идеи как да живеем по-добре. Това е гаранция за развитието на здраво и успяващо общество“, заяви Ева Майдел по време на разговор с преподавателите в елитната гимназия.  В срещите участваха народният представител от ГЕРБ Евгения Ангелова и кметът на Димитровград Иво Димов.  „Образованието е основен приоритет на правителството на ГЕРБ и изпълнението му вече дава видими положителни резултати. Вие сами го усещате и по заплатите си, и по инвестициите в учебната инфраструктура, и по възможността всяко дете да получи максимално добро и перспективно образование”, каза Евгения Ангелова.  Кметът Иво Димов посочи, че Ева Майдел е един от най-емблематичните евродепутати.  „Благодарение на нейната активна работа в региона десетки ученици и учители познават работата на ЕС, а чрез създадената от нея програма Образование България 2030 се създават съвременни умения на учениците и се осигурява подкрепа за учителите и директорите”, обясни градоначалникът.  ", "date": "2019.05.18", "title": "Ева Майдел: Инвестициите в образование в Димитровград са най-отговорната политика на местната власт "}
{"url": "http://epicenter.bg/article/Rumen-Gechev--Bitkata-za-Evropa-e-bitka-za-Balgariya-/183322/2/48", "text": "  \"Всички промени в България трябва да са съобразени с европейското законодателство и хората го знаят. Икономическото ни развитие и политика също зависят от Европа. Над 60% от търговския ни оборот е свързан с Европейския съюз. Битката за Европа е битка за България.\" Това заяви по БНТ кандидатът за евродепутат от \"БСП за България\" проф. Румен Гечев, съобщиха от пресцентъра на партията.  По думите му икономическият ръст на Китай може да доведе до там той да се превърне в основен икономически партньор на Стария континент и да измести САЩ.  \"Левите от България в европарламента ще искаме да не се следва каквато и да е идеология в икономическите отношения с партньорите, в това число Китай и Русия, а повече прагматизъм\", заяви икономистът. Той се обоснова с твърдението, че Германия следва именно този принцип и увеличава търговския си оборот с Русия с 25% на година, докато ние блокираме сериозни икономически проекти, като Южен поток, съобразявайки се с чужд натиск.  \"Трябва да се сложи край на слугинажа на българското правителство. Премиерът заяви пред Българо-Американската търговска камара, че лично е спрял трите проекта АЕЦ \"Белене\", \"Южен поток\" и \"Бургас-Александруполис\", и добави, че е спрял самолетите от Русия. Румяна Бъчварова каза, че се гордее с премиера, че бил спрял трите \"руски\" проекта. Тези проекти не са руски, те са и български и европейски. \"Белене\" може да вдигне икономиката ни\", подчерта проф. Румен Гечев.  Тежко и горко на една икономика, която разчита на подаяния от чужбина  Той охарактеризира като трагедия факта, че страната ни е зависима от парите, изпращани от работещите ни сънародници в чужбина.  \"През 2009 г., преди Борисов да поеме властта, годишните инвестиции бяха за 9 милиарда евро годишно, а сега под 1 милиард. Днес преводите от работещите в чужбина към близките им в България са два пъти повече от чуждите инвестиции на година. Ние не можем да мобилизираме вътрешните резерви на България. Тежко и горко на една икономика, която разчита на подаяния от чужбина\", добави още проф. Гечев.  Румен Гечев заяви, че ПЕС оказва сериозен натиск върху десницата в Европа и затова ЕНП е осъзнала, че моделът на развитие на ЕС е сбъркан.  \"Европа се раздира от социална поляризация. Тя беше притегателна сила като социална справедливост, докато сега \"жълтите жилетки\" във Франция показват, че либералният модел е грешен\", добави професорът. Според него в Европа е нужна реиндустриализация и инвестиции, чрез публично-частно партньорство.  Той беше категоричен, че е нужна реформа в данъчната система, бюджетните приходи на ЕС и промяна на разпределение на БВП, за да се намали разликата между бедни и богати и да се засили средната класа, която е в ерозия през последните години.  ", "date": "2019.05.18", "title": "Проф. Румен Гечев: Битката за Европа е битка за България "}
{"url": "http://epicenter.bg/article/Lilyana-Pavlova--Shumen-se-prevrashta-v-industrialnoto-sartse-na-Severoiztochna-Balgariya-/183324/2/48", "text": "  „Шумен се превръща в индустриалното сърце на Североизточна България“, каза кандидатът за евродепутат от ГЕРБ Лиляна Павлова в областния град, допълвайки че за последните три години в шуменския край са се открили 20 нови предприятия. Това съобщиха от пресцентъра на партията.  Павлова посети три водещи фирми, работещи в областта на алуминиевото производство и заяви, че стабилното устойчиво икономическо развитие е възможно само когато има индустрия с висока добавена стойност, а формулата за това включва усилията на предприемачите и подкрепа от институциите на европейско и национално ниво.  Тя припомни, че благодарение на членството на България в ЕС от 12 години достъпът до единния пазар на ЕС дава възможност на индустрията да реализира успешно своята продукция. Тя допълни, че между 2002 и 2017 г. износът за ЕС на произведени в България стоки е нараснал повече от 5 пъти – от 3,7 млрд. до 19 млрд. евро.  „Ще продължаваме да създаваме условия за развитието на българската индустрия, намаляване на административната тежест за бизнеса и гражданите, така че да има увеличаване на доходите и перспективи за развитие на младите хора в нашата родина“, завърши Павлова.  По-късно в град Каспичан Лиляна Павлова се срещна с над 300 жители, членове и симпатизанти на ПП ГЕРБ, където заяви, че тяхната подкрепа е важна както в добри, така и в трудни моменти.  „На 26 май да гласуваме разумно с №12 в бюлетината, за да изпратим компетентни кандидати, които ще имат и подкрепата на политическите семейства в Европейския парламент, а ГЕРБ е част от най-голямата група - тази на Европейската народна партия“, каза тя.  Павлова отбеляза, че опонентите на ГЕРБ предлагат само популистки предизборни „кукички“, а като кандидати за Европейския парламент са включени хора, които са довели държавата до фалит през 90-те години.  „Листата на ГЕРБ включва богата палитра от експерти, което гарантира, че българският интерес във всяка сфера ще бъде защитен“ завърши тя.  ", "date": "2019.05.18", "title": "Лиляна Павлова: Шумен се превръща в индустриалното сърце на Североизточна България "}
{"url": "http://epicenter.bg/article/Georgi-Harizanov--Prezidentat-Radev-ochevidno-raboti-v-polza-na-BSP-i-negovite-kandidati-v-listata/183325/2/48", "text": "Президентът Румен Радев очевидно работи в полза на социалистическата партия и неговите кандидати в листата им. Това каза за седмичното обзорно предаване „Метроном“ на Радио „Фокус“ политическият анализатор Георги Харизанов.  Той добави още, че настояването на държавния глава да се разкрие банковата тайна и офшорните сметки е евтин трик, а вмешателството му в работата на съдебната власт отстрани изглежда странно. ГЕРБ не губят от това, че водят положителна кампания, въпреки че на някои от поддръжниците на партията би им се искало да има по-резки и по-категорични отговори на всички критики и спекулации от страна на опозицията, обясни той.  Инициативата на главния прокурор да разследва офшорни сметки и имоти на български политици в чужбина не би довела до реални резултати, каза още Харизанов. Действията на президента целят активност и попадане в медиите и заглавията, чрез което да се налее доверие в неговите кандидати в листата на социалистическата партия, каза той.  „Смехотворната претенция за равна отдалеченост работи до момента, в който не се сетим, че четвъртият в листата на БСП продължава да е шеф на стратегическия съвет на президента, назначен с негов указ. Не мисля, че г-н Радев има други служители, особено пък ръководители на негови звена, които са в политическите листи на други партии, за да може да претендира, че е равноотдалечен“, каза още той.  Относно кампанията на ГЕРБ и отсъствието на Цветан Цветанов Георги Харизанов каза, че това до момента е част от печелившата стратегия – след натрупването на негативите, правилният ход е бил Цветанов да отстъпи крачка назад и премиерът Бойко Борисов да се нагърби с кампанията.  ", "date": "2019.05.18", "title": "Георги Харизанов: Президентът Радев очевидно работи в полза на БСП и неговите кандидати в листата"}
{"url": "http://epicenter.bg/article/Asim-Ademov--ES-ima-doverie-na-Borisov-i-GERB-i-rekordniyat-evropeyski-byudzhet-za-Balgariya-go-dokazva/183328/2/48", "text": "  „Не сме тук за да ви лъжем, а да кажем какво реално сме направили и какво предстои да направим. Кандидатите на ГЕРБ за евродепутати са най-знаещите и най-подготвените и сме го доказали с работата си. Това каза кандидатът на ГЕРБ за евродепутат Асим Адемов пред жители на селата Подайва, Самуил и Раковски. На срещите с хората от област Разград той беше придружаван от депутата от ГЕРБ Десислава Атанасова и от областния ръководител на ГЕРБ и кмет на Разград д-р Валентин Василев, съобщиха от пресцентъра на партията.  „Важно е да гласуваме на тези избори, защото ние сме част от европейското семейство. Благодарение на членството си в ЕС пътуваме и търгуваме свободно в Европа, а страната ни получава повече средства, отколкото дава с цел изравняване на стандартите на живот на страните-членки”, посочи Адемов.  „Европа има доверие на правителството на Борисов и ГЕРБ. Доказателство за това е рекордният европейски бюджет за България за периода 2021 – 2027 г.”, поясни Адемов.  „За тези 12 години постигнахме немалко резултати и те са видими. Продължаваме да работим и да обещаваме да изпълним онова, което е реалистично. Лесно е даваш гръмки обещания – но как после ще погледнеш хората в очите, след като си ги излъгал. Нека нашите политически опоненти се замислят над това“, коментира в заключение кандидатът за евродепутат.  ", "date": "2019.05.18", "title": "Асим Адемов: ЕС има доверие на Борисов и ГЕРБ и рекордният европейски бюджет за България го доказва"}
{"url": "http://epicenter.bg/article/Tsentralniyat-lach-na-DPS-beshe-na-kafe-pri-pochetniya-predsedatel-na-DPS-d-r-Ahmed-Dogan-/183330/2/48", "text": "  Централният лъч на ДПС беше на кафе при почетния председател на ДПС д-р Ахмед Доган. Това съобщиха от пресцентъра на партията.  Припомняме, че преди дни почетният председател на Движението излезе с лично обръщение към членовете и симпатизантите на ДПС.  В него той обяви, че \"Каузата на ДПС е твърде голяма, за да си позволим лукса да се борим помежду си и да спъваме развитието на младите хора да живеят по-свободни в един по-добър свят, който те имат куража да изградят за себе си. Този избор на визия за развитие е техен.\"  \"Политическият код на ДПС се основава на постоянното подмладяване и непрекъснато движение към по-добри условия на живот с по-голяма свобода, отговорност и толерантност,\" заяви почетният председател на Движението.  Той призова партията си към \"пълна мобилизация и успехи, които да ви удовлетворят!\"  Доган подчерта, че евроизборите \"са изключително важни за ДПС, защото трасират пътя за доброто ви представяне на следващите местни и парламентарни избори в България\" и специално изтъкна, че ДПС винаги е залагало на младите и на бъдещето.  За първи път почетният председател се обърна към разочарованите и разсърдените, от които иска прошка за допуснати грешки в близкото минало:  \"Затова се обръщам към разсърдените и разочарованите: ако има допуснати грешки в близкото минало – Простете!\"  ", "date": "2019.05.18", "title": "Централният лъч на ДПС беше на кафе при почетния председател д-р Ахмед Доган "}
{"url": "http://epicenter.bg/article/Nikolay-Dikov-i-Yoana-Yoncheva-Filyova-byaha-na-finala-na-konkursa--Tsaritsa-Roza-2019--v-Kazanla/183331/2/98", "text": "  Впечатлени сме както от вашата красота, така и от начина, по който представяте себе си и Казанлък - с българските традиции, с българската култура и с българските ценности. Това каза Николай Диков, кандидат за евродепутат, пред 17-те претендентки за титлата „Царица Роза 2019“ в Казанлък. Той, заедно с Йоана Йончева – Фильова, която също е част от листата на ГЕРБ, връчиха на всички участнички в конкурса ваучери за посещение на Европейския парламент, съобщиха от пресцентъра на партията.  \"Има с какво да се гордеем като нация, има какво да покажем на Европа. Затова с Йоана, от името на целия екип на ГЕРБ за евровота, ви каним на посещение в ЕП, в новия му мандат. С пожелание да се развивате като достойни млади български жени и да представяте България по най-добрия начин навсякъде по света\", подчерта Николай Диков.  \"Тази вечер всички видяха, че в Казанлък растат и живеят млади хора, които здраво са стъпили на тази красива земя, които са откъснали най-красивите цветя от долината“, каза кметът на Казанлък Галина Стоянова. Тя допълни, че с избора на „Царица Роза 2019“ се слага началото на 116-те празници на розата в Казанлък. Подготвени са десетки събития посветени на роза „Дамасцена“ и произвежданото от нея розово масло, което е сочено за течното злато на България и света.  ", "date": "2019.05.18", "title": "Николай Диков и Йоана Йончева–Фильова бяха на финала на конкурса „Царица Роза 2019“ в Казанлъ"}
{"url": "http://epicenter.bg/article/Emil-Radev-v-rayon--Primorski--Kauzite-na-Varna-imat-moyata-bezrezervna-podkrepa-/183336/2/48", "text": "  Винаги съм бил ангажиран с каузите на Варна и съм ги подкрепял всеотдайно. През годините никога не прекъснах връзката с родния си град – нито докато бях народен представител, нито като евродепутат. Убеден съм, че за да решаваш проблемите на хората, които са те избрали, трябва да останеш много близо до тях. Тази позиция кандидатът за евродепутат от листата на ГЕРБ и СДС Емил Радев изрази на среща с граждани във варненския район „Приморски”, съобщиха от пресцентъра на ГЕРБ.  Пред присъстващите той припомни някои от знаковите инициативи, които е организирал в Европейския парламент в подкрепа на Варна.  „Съдействах да представим в ЕП кандидатурата на Варна за Европейска младажка столица. В Брюксел организирах изложба на Варненското златно съкровище – най-старото обработено злато в света. Събитието, което се проведе под патронажа на премиера Борисов, привлече интереса на „тримата големи” в ЕС – председателите на Европейската комисия, на Европейския парламент и на Съвета на ЕС. В продължение на седмица експозицията бе визитна картичка на Варна и България в сърцето на Европа. Показахме, че освен плажове и красива природа, имаме древна история и богата култура. Прекрасните си впечатления за града ни споделя до днес и председателят на ЕП Антонио Таяни, който дойде за откриването на информационния ми офис тук”, припомни Радев.  „Европейските институции са далеч и често работата им изглежда абстрактно за мнозина, но всъщност европейската солидарност е близо до хората. Тя достига до всеки от нас чрез новите пътища, площади, пречиствателни станции, но и чрез новите машини за бизнеса, социалните програми, възможностите за обучение на младите хора. Очакваме през следващия програмен период европарите за България да са 18 млрд. лв. – 4 млрд. лв. повече. Това са инвестиции, които ще дадат допълнителен тласък за развитие на страната ни, а силната икономика и успешните предприятия ще доведат и до желаното увеличение на доходите”, коментира Емил Радев.  Апелирайки хората да не подценяват предстоящите евроизбори, той поясни, че около 60% от законодателството, което се приема в Народното събрание, е вследствие на промените, гласувани в Европейския парламент.  „Затова е важно интересите на страната ни да бъдат добре защитени във всяка фаза на законодателния процес. Подкрепата за номер 12 в бюлетината е подкрепа за силния глас на Българя в ЕС, а това е гласът на компетентни, отговорни и последователни в усилията си представители на голямото европейско семейство”, изтъкна Радев.  По-рано той посети и Суворово, където се срещна с членове и симпатизанти на ГЕРБ. Пред тях варненският представител в ЕП се ангажира да доведе до край битката, която поведе срещу двойните стандарти при храните.  „Защото не може да ни предлагат под една и съща марка и в една и съща опаковка храна с по-ниско качество и дори с по-висока цена”, категоричен бе Емил Радев и припомни, че вече е даден ход на извоюваната от него и колегата му Андрей Новаков първа европейска програма срещу двойните стандарти при храните и напитките.  „Следващата ми цел е създаването на общоевропейски контролен орган”, изтъкна кандидатът на ГЕРБ. Той акцентира и върху усилията си за намаляване на административната тежест за гражданите чрез премахването на апостилите и нуждата от легализация за официални документи за гражданско състояние.  „Настоявам регламентът да обхване и дипломите, удостоверенията за квалификации, за актуално състояние на фирмите и др. 17 млн. граждани на ЕС, в това число и много българи, учат, работят или живеят в различна от родната им държава. По изчисления на ЕК законодателната промяна им спестява над 40 млн. евро годишно”, обясни Радев.  Той запозна присъстващите и с новата евродиректива, в която прокара текст, препоръчващ да сложим край на „вечните длъжници”.  „От години работя да има 10-годишна абсолютна давност за задълженията на физическите лица. Не успях да го постигна в националния парламент, но го направих в Европейския. Защото 600 000 български граждани имат заведени изпълнителни дела и не могат да се измъкнат от тежите финансови затруднения, в които са изпаднали”, мотивира се Радев.  Като инициатор за създаването на зоополицията в България, той акцентира и върху друга своя кауза – благосъстоянието на животните.  „На тези, които ще си кажат: „Решихте ли другите проблеми?!”, ще препоръчам да обърнат внимание на статистиката – тя доказва, че изършителите на насилие над животни рано или късно посягат на хора. Затова създадохме зоополиция по холандски модел”, обясни Емил Радев и даде за пример разбития край Варна нелегален развъдник за кучета, където четириногите, отглеждани за продан, са били държани в условия като в концлагер.  ", "date": "2019.05.18", "title": "Емил Радев в район „Приморски”: Каузите на Варна имат моята безрезервна подкрепа "}
{"url": "http://epicenter.bg/article/Momchil-Nekov--Zakonat-za-rozata-tryabva-da-e-spravedliv-i-da-garantira-rolyata-na-darzhavata-v-sektora-/183337/2/48", "text": "  “България има уникален продукт на признато световно ниво - българското розово масло, което столетия вече слави страната ни. Държавата трябва да играе роля в търсене на пазари, обучаване на кадри и улесняване правилата за наемен труд.” Това коментира Момчил Неков, кандидат за член на Европейския парламент от \"БСП за България\" в град Карлово на празника на розата.  По думите му цената, на която се изкупува розовият цвят, трябва да е справедлива и да дава стимул на хората в региона да продължат да отглеждат роза у нас.  “Законът за розата е задължителна стъпка, но не трябва да се използва за натиск към най-малките. По-малко бюрокрация и изисквания, които да са съразмерни и справедливи за производителите и преработвателите. Само така може да се гарантира, че ще има суровина и работна ръка. Държавата трябва да създава условия за развитие, а не само изисквания за производителите и преработвателите” допълни още Момчил Неков.  Българското розово масло е продукт със защитено географско означение, признат в целия Европейски съюз от 2014 г.  “След проведени срещи в Главна дирекция “Земеделие” към Европейската комисия, се радвам, че успях да защитя включването на българското розово масло в международното споразумение с Китай. Това е важно, защото освен видимост, дава и защита от имитация на уникалния ни продукт на този огромен пазар”, сподели Момчил Неков пред присъстващите производители на продукти от българска роза.  “Грижата за малките розопроизводители трябва да бъде осъзнат ангажимент на държавата. Хората от населените места в община Карлово разчитат на доходите от ежегодния тежък труд, който полагат за своите малките градини с розови насаждения. Държавата е длъжна да балансира присъствието на пазара както на големите, така и на малките, а не да създава изкуствени конфликти между тях. Малките розопроизводители съхраняват вековния поминък в района и въпросът би могъл да има демографски отзвук. Необгрижването на държавата може да доведе до още повече демографски проблеми в региона”, коментира Веска Ненчева, народен представител от ПГ на \"БСП за България\", която също взе участие в честванията по случай празника на розата в Карлово.  ", "date": "2019.05.18", "title": "Момчил Неков: Законът за розата трябва да е справедлив и да гарантира ролята на държавата в сектора "}
{"url": "http://epicenter.bg/article/Dzhambazki--Nevlizaneto-ni-v-Shengen-e-chast-ot-planirano-sasipvane-na-iztochniya-transporten-bransh/183338/2/48", "text": "  Невлизането на България в Шенген е част от планомерното съсипване и унищожаване на източноевропейския транспортен бранш. Това каза кандидатът за евродепутат и водач на листата на ВМРО- БНД Ангел Джамбазки в предаването „Седмицата“ по Дарик радио.  „България има хилядолетна култура и традиция и аз не се съмнявам в бъдещето на Отечеството. Безспорен факт е, че Европейският съюз е най-успешният политически съюз, в който България е членувала от времето на Второто българско царство“, отбеляза той.  „Европейският съюз е добър избор за България. България я е имало и ще я има и преди, и след Европейския съюз“, добави Джамбазки.  Според него България трябва да използва създалата се обстановка около Брекзит за връщането на българите у нас, като създава по-добри условия в страната. Ангел Джамбазки се обяви срещу квотите за приемането на мигранти в страните членки, определени от Европейския съюз.  „Категорично, абсолютно, безусловно, без съмнения, в никакъв случай. България има своя система за национална сигурност, поддържана от вътрешен ред и въоръжени сили. Външната граница на България е един от признаците на националния суверенитет. Тя трябва да бъде защитавана срещу нелегалното преминаване. Незаконното преминаване на държавни граници понастоящем е състав от Наказателния кодекс и е престъпление“, допълни Джамбазки.  Според него България категорично трябва да влезе в Шенген. Попитан след като страната ни е член на ЕС вече 12 години, защо все още не сме влезли в пространството, той отговори: „Защото Германия и Холандия, водени от вътрешнополитическите си лицемерни послания, пречат политически на влизането на България, Румъния и Хърватска в Шенген. Невлизането на България в Шенген е част от планомерното съсипване и унищожаване на източноевропейския транспортен бизнес и бранш“, добави той.  ", "date": "2019.05.18", "title": "Джамбазки: Невлизането ни в Шенген е част от планомерното съсипване на източния транспортен бранш"}
{"url": "http://epicenter.bg/article/Marin-Markovski--Horata-v-Kostenets-tryabva-da-spokoyni--Zaykov-nyama-da-se-varne-da-ubie/183304/2/0", "text": "\"Стоян Зайков не е патологичен сериен убиец. Хората в Костенец трябва да спокойни, че няма да се върне да убие. Може да посегне само ако се уплаши, че е разкрит\". Това каза пред ТВ Европа адвокат Марин Марковски.    \"Зайков е изпечен престъпник и убиец. Вероятно е вече да е избягал от България. Първата стъпка е била след убийствата в Костенец да се укрие. Колкото повече пари има, толкова по-голяма е вероятността да е преминал границите и да не е в страната ни. Той е изтеглил спестяванията си. Само полицията знае колко пари е имало в сметката му\", коментира адвокатът.   \"Ние не знаем до каква степен полицията е успяла да опази границите. Когато бъде заловен, ще иска съкратена процедура, за да избегне доживотна присъда без право на замяна. Трябва да отчетем усилията на полицията. В Костенец има полицаи, дронове, вертолет, които трябва да успокоят хората\", каза още Марковски.", "date": "2019.05.18", "title": "Марин Марковски: Хората в Костенец трябва да спокойни, Зайков няма да се върне да убие"}
{"url": "http://epicenter.bg/article/Elena-Yoncheva-kam-Tsatsarov--Prouchete-sluchaya-s-kashtata-v-Barselona/183305/2/0", "text": "\r\n \r\n   \r\n „Настояваме главният прокурор да проучи случая с къщата в Барселона. Разполагаме с всички необходими документи и ще му ги предоставим”. \r\n   \r\n Това заяви в гр. Хасково водачът на листата на „БСП за България” за предстоящите евроизбори Елена Йончева. Тя подчерта, че една от битките на левицата не само в България, но и в Европейския парламент, е борбата с корупцията. \r\n \r\n \r\n \r\n   \r\n   \r\n „Приветстваме главния прокурор за инициативата му да бъдат разследвани офшорни сметки и имоти на български политици в чужбина и ще му помогнем, като предоставим документи за така наречената къща в Барселона”, заяви тя.  \r\n   \r\n По думите й 1, 7 млн. евро са постъпили по сметка на фирмата „EMA BGS SL“, която е регистрирана на адреса на къщата в Барселона – ул. „Францеск Ривалта”, 8. Управители на дружество, основано юли 2013 г., са Борислава Йовчева, а впоследствие и нейният баща Георги Йовчев. \r\n   \r\n Йончева обясни, че тези средства са предоставени от офшорната фирма „Palms Enterprises“ (Overseas) LTD , на която номинален собственик е   кипърски безработен Никос Михайлидис. \r\n   \r\n   \r\n „Проследихме пътя на тези пари и свързаните с тях лица. Те  водят до трима души – до Иван Саздов, управител на “Tенис клуб Банкя” ЕООД и председател на инициативния комитет, който издига кандидатурата на Бойко Борисов за кмет на София 2005г. \r\n   \r\n   \r\n Вторият човек  е негов съдружник - Радослав Иванов, братовчед на Борисов, който към настоящия момент е собственик на бившия бизнес на премиера, включително и фирмите „Ипон“. \r\n   \r\n   \r\n Третият човек е Йордан Христов, управител на „Спортни имоти Приморско“ АД, обясни тя. \r\n   \r\n По думите й Саздов и Христов са представлявали офшорната фирма „Palms Enterprises“ (Overseas) LTD в България. Тя допълни, че  съдружник във въпросната фирма е „Gordon Holdings”, чиито собственици са осъдени ефективно за организиране на международна схема за пране на пари през 2015 г. \r\n   \r\n Йончева коментира, че едно от обвиненията е за прикриване на действителните собственици на фирмите, както и за опит за възпрепятстване на правосъдието чрез унищожаване на документи. \r\n   \r\n   „Настояваме главният прокурор да провери тези лица и фирми  и да изисква от прокуратурата в Каталуния цялата информация за фирмата „EMA BGS SL“, по силата на договора за взаимна правна помощ между България и Кралство Испания”, заяви тя. \r\n   \r\n Елена Йончева каза, че заедно с юристи подготвя сигнал до главния прокурор с документи, проследяващи произхода на парите. \r\n   \r\n \r\n", "date": "2019.05.18", "title": "Елена Йончева към Цацаров: Проучете случая с къщата в Барселона"}
{"url": "http://epicenter.bg/article/Vazrazhdane--Kontsesiyata-na--Letishte-Sofiya--i-vavezhdaneto-na-TOL-sistemata-e-prestaplenie-/183306/2/0", "text": "  Партия Възраждане на Костадин Костадинов излезе с много остра декларация, както по отношение подготвяната концесия на „Летище София”, така и във връзка с очакваното въвеждане на тол системата за преминаване по републиканската пътна мрежа.   В декларацията си, патриотите на Костадинов, не пестят епитети и определения, но оставяйки това настрана, аргументите им звучат убедително.   Поместваме декларацията на Възраждане, без каквито и да било съкращения или редакционна намеса: „Покушение, грабеж, престъпление! Три думи, даващи най-доброто описание за случилото се в България през изминалите три десетилетия.   Днес, когато правителството на ГЕРБ и Обединени патриоти е на път да финализира нови две сделки и да се разпореди за десетилетия напред, с огромна по размер и значение обществена собственост, те отново са актуални.   Този път на прицел са обекти от националната стратегическа инфраструктура – „Летище София“ и тол системата за българските пътища.   Засегнати от престъпните действия на правителството за пореден път ще бъдат всички българи, като щетата този път няма да има само финансови измерения, но ще засегне и сигурността на страната в дългосрочен план.   На пръв поглед концесията е нещо хубаво – както за държавата или общината, така и за концесионера. Когато обаче бива сключена от хора с обвързаности, по непрозрачен начин и с неизгодни финансови условия, тя ще засегне не само гражданите, но и сигурността на страната.   А когато става въпрос за обекти, които засягат пряко цялото население и националната ни сигурност, както в краткосрочен, така и в дългосрочен план, ние от Възраждане сме категорични, че подписването на договорите е недопустимо, а подготвилите ги трябва да бъдат разследвани. Офертите на участниците в процедурата за отдаване на концесия на летище „София“ бяха отворени на 9 май. С тържествен патос и усмивка на лицето, министърът на транспорта Росен Желязков заяви, че ще избере най-добрия концесионер, с оглед всички интереси. Практиката от изминалите три десетилетия обаче ясно показва, че при подобни сделки интересът не е за всички, а за определени лица и групи, които не бранят обществения интерес, а личната облага.   В публичното пространство отдавна се говори, че най-големият български аеропорт ще бъде предоставен за стопанисване на турската държава и представянето на офертите от преди дни потвърждава това. Най-високата цена от общо петте участници в конкурса е на \"Еърпорт Де Пари\" и „ТАВ Хавалинманларъ Холдинг\" А. Ш.   Последната фирма е турска и е с преимуществено държавно участие. Срещу смехотворно заплащане, което в сравнение със сегашните приходи на летището на годишна база е няколко пъти по-ниско, южната ни съседка, която държи в ръцете си огромна част от бизнеса у нас, ще вземе на концесия и най-голямото летище в България за срок от 35 години. На задаваните не веднъж въпроси, кое точно налага сключването на тази концесия и защо тя изобщо трябва да бъде правена, при положение, че дори и сега „Летище София“ регистрира печалба от няколко десетки милиона годишно, получаваме обичайния за 30-годишния преход отговор – бизнесът е по-добър стопанин от държавата.   А това, че в конкретния случай зад „бизнеса“ стои държавата Турция, която ежедневно се меси във вътрешните работи на България, предявява претенции към нашите територии и дори настоява за изучаване на турски език в училищата, за управляващия ни престъпен режим е без значение.   Сделката за летището показва за пореден път, че министър-председателя Бойко Борисов и подкрепящите го Обединени патриоти слугуват на Ердоган и обслужват интересите на държава, която с действията си доказва, че е враг на България и народа ни. Втората престъпна концесия, за която се говори в публичното пространство от няколко дни е тази за изграждане на тол системата. Същата, вероятно ще бъде предоставена на австрийците от Kapsch, които пък от своя страна са свързани със съмнителни офшорни фирми, които ще бъдат посредници и подизпълнители, и зад които вероятно стоят скрити български олигарси. Още при представяне на идеята за събиране на подобни такси за движение по българските пътища, сред съгражданите ни настъпи суматоха.   Онези от тях, които са пътували в Западна Европа и са заплащали тол такси там споделиха, че състоянието на пътищата у нас е такова, че не би било справедливо да се въведе подобна система за разплащане. Въпреки това обаче, нейното въвеждане предстои през есента, като дори пробния период започна на 15 май.   Това от своя страна доведе до вълна от негодувание сред транспортния бранш. На първо място бе посочена липсата на ясни правила. Сериозен проблем представлява и обхвата на системата, защото на таксуване ще подлежи преминаването, не само по магистралите и първокласните пътища, каквато е европейската практика, но и по второкласните и третокласни отсечки. Така, стотици хиляди български граждани, живеещи в села и по-отдалечени места, могат да се окажат в абсурдната ситуация, да плащат тол такса, за да си отидат от градината или бостана. Липсва яснота и относно размера на тарифите, които ще заплащат превозвачите. Това от своя страна, създава сериозни затруднения при планиране разходите на фирмите, чиито бюджети са изготвени за съвсем други условия. Възраждане се обявява категорично против налагането на подобни практики, които ще доведат до нови затруднения за транспортния бранш.   И тук идва следния интересен въпрос, защо казионните български политици и евродепутати, нададоха такъв вой срещу пакета „Макрон”, който засяга интересите на не повече 5 процента от българските транспортни фирми, опериращи на европейския пазар, а сега, когато с въвеждането на тол системата се засягат интересите на останалите 95 процента от бранша, работещи предимно в България, мълчат? Отговорът е прост.   Първите са компании мастодонти със стотици камиони, приближени до властта, неплащащи данъци и осигуровки, и притежаващи огромен финансов ресурс, с който си купуват политици, висши чиновници и евродепутати, които да ги защитават, дори на европейско ниво. Вторите са хиляди малки, обикновено семейни компании, с по един или максимум няколко камиона, които корумпираната политическа класа, нарича просто електорат. В заключение ще заявим, че ние от Възраждане еднозначно определяме действията на кабинета „Борисов 3”, относно отдаването на концесия на „Летище София“ и системата за тол таксите като двоен удар срещу интересите и инфраструктурата на България.   Поражения се нанасят, както по въздух, така и по суша. Наблюдаваме добре планирани действия, които целят предоставяне на националния суверенитет в областта на въздухоплаването на чужда държава и въвеждането на практики в сухопътния транспорт, които ще доведат до сериозни затруднения за един от малкото останали и добре работещи браншове в страната.   Ето защо заявяваме, че когато Възраждане започне да управлява, както тези две сделки, така и всички подобни в последните 30 години, ще бъдат разследвани, а виновните наказани! Възраждане – само ние можем!”", "date": "2019.05.18", "title": "Възраждане: Концесията на „Летище София” и въвеждането на ТОЛ системата е престъпление "}
{"url": "http://epicenter.bg/article/Tsvetanov-otkri-nova-detska-gradina-vav-velingradskoto-selo-Draginovo/183307/2/0", "text": "    ,,Изключително съм щастлив, че днес участвах в откриването на новата детска градина във велинградското село Драгиново. Двете сгради на детска градина „Пролет“ са с капацитет 150 места, като за тяхното построяване държавата отпусна 1,62 млн. лв. Детската градина и средното училище в съседство се отопляват с геотермална енергия. Сградите са изградени от термопанели по най-модерна технология със стъклопакети с термозащита. В двора са изградени 6 детски площадки с ударопоглъщаща настилка и ергономични катерушки'', написа Цветанов в профила си във \"Фейсбук\".   На събитието присъстваха още главният мюфтия на България д-р Мустафа Хаджи, кандидатът за евродепутат Андрей Новаков, областният управител на Пазарджик Стефан Мирев, областният координатор на ГЕРБ Найден Шопов, народният представител Димитър Гечев, кметът на Велинград д-р Костадин Коев и кметът на Драгиново Бисер Маджиров.   ,,Използвах възможността да благодаря на главния мюфтия д-р Мустафа Хаджи за това че е с нас и за това че работи за толерантността между религиите. Заявих категорично, че всеки от нас, политиците, народните представители, общинските съветници - трябва да работи за бъдещето на България, а гражданите са тези, които трябва да преценят кой наистина върши работа в техен интерес, включително и тук, в Драгиново'', допълни още зам.-председателят на ГЕРБ.   ,,По време на откриването направих и кратка ретроспекция на това как се стигна до обновяването на детската градина. През 2015 година жителите на Драгиново поискаха от мен съдействие за ремонт на ДГ „Пролет“.   Тогава запознах премиера Борисов и той не се поколеба в решението си да отпусне 1, 62 млн. лв. с постановление на Министерски съвет. Дори и когато решението беше взето, имаше колебаещи се, които не вярваха, че детската градина ще бъде построена, а дни преди старта на проекта разбрах, че в едно от помещенията на старата сграда е паднал таванът, докато децата са били вътре.   Това бе поредното доказателство, че решението на правителството на ГЕРБ бе правилно и навременно. Уточних, че когато държавата е стабилна и правителството и бизнесът работят - има достатъчно приходи в бюджета, които могат да се преразпределят за реализацията на проекти като този в Драгиново'', написа в заключение Цветан Цветанов.", "date": "2019.05.18", "title": "Цветанов откри нова детска градина във велинградското село Драгиново"}
{"url": "http://epicenter.bg/article/Prof--Radulov--Nedopustim-propusk-e-vtoroto-ubiystvo-v-Kostenets/183308/2/0", "text": "Трудно е да се направи коментар. Девети ден няма никакви резултати и тази акция наистина е безпрецедентна. Акцията надмина и миналогодишната в Нови Искър. Безпрецедентно е, че толкова много хора, екипи и техника не могат да постигнат резултат.  Това каза в предаването \"Събуди се\" по Нова телевизия бившият главен секретар на МВР Николай Радулов по повод продължаващото издирване на Стоян Зайков в Костенец.   \"Недопустим пропуск е второто убийство в града. Не можеш да оставиш човека сам да си претърсва къщата. Претърсват се огромни райони, но е друг въпрос как точно се претърсват. Този човек се превръща в особено опасен криминален престъпник. Тук трябва да попитаме защо от МВР не са наблюдавали този човек. Знаело се е, че този човек има проблеми с жената. За това сега ще събираме трупове. Специализираният отряд за борба с тероризма не трябва да се използва в тази акция. Тези хора са обучени за друга работа, а не за издирване и охрана на населени места. Всички тези полицаи си пречат там. Тези хора няма да получат извънредно заплащане и аз съм убеден, че след няколко дни полицаите отново ще излязат на протест за повече средства\", каза още проф. Радулов.  Заедно с него гост в студиото беше и криминалистът Иван Савов.   \"Проф. Радулов е прав за много неща. Претърсват се огромни райони, но без ясна насока. За едно такова престъпление най-важни са първите 24 часа. Този ресурс, който е впрегнат сега, трябваше да бъде употребен още в началото, а не да се чака второто убийство. Според мен действията вече са хаотични. Ръководството на МВР дори не знае дали този човек не е напуснал България. Полицейското управление в Костенец е като всяко едно управление в малко населено място - не достигат хора, не достига техника. На тях трябваше да им се помогне още в първия ден. В момента в Костенец цари стрес. От Стоян Зайков може да се очаква всичко. Според мен, ако той въобще е там, се е покрил\", категоричен беше Савов.", "date": "2019.05.18", "title": "Проф. Радулов: Недопустим пропуск е второто убийство в Костенец"}
{"url": "http://epicenter.bg/article/Bezplatni-izsledvaniya-za-600-zhiteli-na-obshtina-Momchilgrad-/183310/2/98", "text": "В края на лятото стартират безплатни медицински изследвания на над 600 души от различни населени места на община Момчилград. Пълна кръвна картина, изследвания на щитовидната жлеза, кръвната захар, туморни маркери и други ще бъдат направени на жени и на мъже на различни възрасти. Целта е да се направи база данни и анализ на резултатите, за да се види каква е заболеваемостта и от какви болести страдат жителите на района. Това обяви пред лекари и медицински сестри кметът на община Момчилград Сунай Хасан.  Масовите изследвания са част от проект, в рамките на който вече е извършен ремонт на фоайетата, стълбищата и смяна на асансьора в общинската болница. Здравното заведение вече е оборудвано с нов многофункционален ултразвуков апарат, анестезиологичен апарат със съвместими газов анализатор и пациентен монитор, система за дигитализация на рентгенови изследвания и 3 компютъра.  \"Убеден съм, че резултатите на мащабните изследвания и анализа им ще дадат информация, която ще бъде много полезна за вас медиците в превантивната дейност. С вас имаме обща цел - подобряването качеството на живот на хората в община Момчилград. Едва ли има общинска болница в страната, в която да има толкова добри битови условия. Оборудването по всички клинични пътеки, по които се работи, е напълно ново. За съжаление има проблем с медицинските кадри, но така е в цялата страна. Екипът ни винаги е подкрепял здравеопазването в общината. Уверявам ви, че и занапред ще бъде така\", заяви при срещата с медиците Сунай Хасан.  ", "date": "2019.05.18", "title": "Безплатни изследвания за 600 жители на община Момчилград "}
{"url": "http://epicenter.bg/article/Tsvetelina-Penkova-v-Haskovo--Shte-se-borim-za-po-dobri-usloviya-na-obrazovanie-/183311/2/48", "text": "  “В България има постоянен недостиг и глад за специализирани кадри и за добри работници”. Това заяви кандидатът за евродепутат от листата на \"БСП за България\" Цветелина Пенкова на среща с граждани в Хасково, съобщиха от пресцентъра на БСП.  По думите й дори и тези, които имат желание да останат и да се реализират тук, нямат тази възможност защото образователната ни система не отговаря на нуждите на икономиката.  “Ние заедно ще се борим за по-добри условия на образование, да заздравим връзката между бизнеса и образователните институции и да създадем благоприятна среда за тези, които искат да се реализират не просто в България, а в родните си места - при техните семейства”, каза още тя.  Емил Георгиев: С Елена Йончева начело, без съмнение, ще спечелим  „С Елена Йончева начело, без съмнение, на 26-ти май, с номер18, ще спечелим евроизборите”, заяви кандидатът за евродепутат Емил Георгиев. По думите му, след загубата, Борисов няма да има друг избор освен да подаде оставка. Според него само така ще се освободим от шайката, която ограбва и съсипва държавата ни.  По-рано през деня Цветелина Пенкова и Емил Георгиев, заедно с лидера на БСП Корнелия Нинова, водача на листата Елена Йончева, народните представители от региона Виолета Желева и Никола Динков и зам.-председателя на ПГ на БСП за България и член на ИБ на БСП Крум Зарков, посетиха Областния предизборен щаб в града и се срещнаха с граждани на главната улица.  ", "date": "2019.05.18", "title": "Цветелина Пенкова в Хасково: Ще се борим за по-добри условия на образование "}
{"url": "http://epicenter.bg/article/Ivan-Krastev--Na-26-may-da-izvedem-Balgariya-ot-danoto-na-evropeyskite-klasatsii-/183313/2/48", "text": "  „Тази кампания не е само за Европейски парламент, а за да се поиска оставка на управляващите и незабавни избори в страната. На хората им писна да живеят в неравенства и бедност. На първо място сме в Европа по този показател, за сравнение: при румънците неравенствата намаляват, заплатите растат, а при нас обратно”, заяви кандидатът за евродепутат от \"БСП за България\" Иван Кръстев в Павел баня на среща с жители на общината. Това съобщиха от пресцентъра на партията.  По думите му българите са с най-ниската минимална заплата в цяла Европа, със средна заплата - под 20% от средното за ЕС, с пенсии, които са два пъти по-ниски от линията на бедността – 200 лв. минимална пенсия, 348 лв. - официална линия на бедност. „Управляващите тестват предела на българското търпение, спрямо политиката на грабеж и има ли гражданско общество”, коментираха участниците в срещата, които изразиха категоричност, че на 26 май трябва да се гласува с номер 18 в бюлетината, за да спре тенденцията- страната ни да стои стабилно на европейското дъно.  „Представителите на „БСП за България” ще работим за повишаване на жизнения стандарт и възстановяване на европейския социален модел, защитавайки интересите на българите. Евровотът ще покаже крещящата нужда от промяна за България”, заяви Иван Кръстев.    „Да направим единен фронт, за да отстраним ГЕРБ от властта, да си върнем държавата и да победим „феодализма”, превзел българските общини”, каза кандидатът за евродепутат д-р Велизар Енчев в Чирпан и в Стара Загора, където обсъди с граждани предстоящите избори за ЕП. Според него трябва да има Европейски комисар по демографията и да се създаде фонд за демографски застрашените страни в ЕС.  „България трябва да е най-големият получател на финансови стимули за младите семейства в районите с най-ниска раждаемост. В рамките на диалога \"ЕС - Република Турция\" ще поставя акцент върху изплащането на задълженията на турската страна към тракийските бежанци”, каза Велизар Енчев.  На финала на срещата той заяви:  „Да сме граждански неподчинени и да се бунтуваме срещу беззаконието, завладяло управляващите в България, да сме категорични и радикални при спазването на ред и закони. Така ще изведем страната по пътя на развитието”.  ", "date": "2019.05.18", "title": "Иван Кръстев: На 26 май да изведем България от дъното на европейските класации "}
{"url": "http://epicenter.bg/article/Mladen-Shishkov-v-Karlovo--Na-izborite-shte-zayavim-kak-iskame-da-se-razviva-Balgariya-prez-idnite-godini/183339/2/48", "text": "  Кандидатът за евродепутат Младен Шишков се срещна с представители на структурите на ГЕРБ и на СДС в Карлово в заседателната зала на общинската администрация. На срещата присъстваха също народният представител ген. Константин Попов, областният координатор Георги Мараджиев, административният секретар на ГЕРБ-Пловдив област Павел Гуджеров, кметът на Карлово Емил Кабаиванов, областният ръководител на ЖГЕРБ Евелина Апостолова, общинският ръководител на ГЕРБ - Карлово Данка Люртова, съобщиха от пресцентъра на партията.  „Карлово е пример за добре усвоени пари от ЕС. Тогава, когато местната власт работи в синхрон с правителството и европейските програми - резултатите са видими дори и по селата, коментира кметът Емил Кабаиванов.  Нямаше как да случим толкова много проекти, ако не бяха парите от Европа и това трябва да е ясно за всеки. Той уточни, че cpeдcтвaтa пo oпepaтивнитe пpoгpaми ca чecтo eдинcтвeният нaчин зa финaнcиpaнe нa peдицa мecтни пpoeĸти.  „Toвa вaжи c ocoбeнa cилa зa нaчинaния, ĸoитo изиcĸвaт cepиoзни ĸaпитaлoви paзxoди“, каза Кабаиванов. По думите му Европа променя общините и помага да бъде завършено започнатото и затова тези европейски избори са толкова важни, защото са за бъдещето и на България, и на Европа.  „Особено важно е да убедим хората, че въпреки жестоката компроматна война ние - ГЕРБ, СДС, „Обединени земеделци и всички десни избиратели сме единни, сплотени и заедно ще се победим БСП. Десницата заедно с номер 12 на 26 май! “, призова Кабаиванов.  „В Карлово се направи много и това е видимо за всички наши съграждани, без европейските програми нямаше на направим нито улиците, нито да сменим водопроводи, нито да санираме училища и детски градини, коментира и зам. кметът и общински ръководител Данка Люртова. А поредният проект, който ще бъде реализиран в Карлово с пари от ЕС е за патронажна грижа за  възрастни хора и лица с увреждания, подчерта още тя. Люртова коментира, че проектът е пилотен и за първи път се извършва финансиране на такъв тип социална дейност със средства от Европа.  „Затова е важно да сме победители и солидарността да продължи. Да покажем, че, че сме силни, че сме заедно за силна България и обединена Европа!“, завърши изказването си Люртова.  „Европейските фондове работят с пълна сила и тази солидарност е видима за всеки един гражданин – с по-добрите пътища, километрите сменени водопроводи, изградените пречиствателни станции, санираните училища и детски градини, каза и ген. Попов. Той допълни, че с увеличения бюджет за България през следващия програмен период, благодарение на българските  евродепутати ще има още пари за магистрали, за паркове и площади, за малките населени места също. Той призова присъстващите към активно гласуване на 26-май, за да е убедителна победата на ГЕРБ и парите от Европа да не спират.  „Това са избори, в които ще заявим как бихме искали да се развива България през идните години, както и Европа. За всички трябва да е ясно, че мястото на България е в Европа. Много от проблемите, с които с сблъсква страната ни могат да намерят решения през членството ни в ЕС, каза Младен Шишков пред препълнената зала в Карлово. Пред всички присъстващи той изтъкна важността на европейските избори на 26 май, като подчерта, че от активността ни в изборния ден зависи да продължат успешните политики, водени от правителството.  Младен Шишков подчерта и свършеното от българските евродепутати, чиято работа всъщност пряко се отразява върху начина на живот на хората в България. Шишков подчерта намалените десетократно такси за преводи в евро, което ще спестява пари на всеки, който превежда или получава пари от чужбина, намаляването на таксите за роуминг, предприетите мерки за двойните стандарти за храните и превъртането на километражите и много други.  По думите му членството ни в Съюза и развитието на единния пазар дават повече възможности за търговията, за развитие на енергийния сектор, за стимулиране на българското производство и селско стопанство, както и туризма. В същото време като членове на ЕС имаме гаранции за сигурността на страната ни и защитата на българските граждани от глобални заплахи като миграцията, тероризма, кибератаките, фалшивите новини. Младен Шишков отбеляза, че основен приоритет на ГЕРБ е увеличаването на жизнения стандарт на българските граждани и това поетапно се случва с повишаването на заплатите на администрацията, на учителите, в социалната сфера.  „Ние сме отбор, който ще спечели изборите, ако получим вашата подкрепа, изберете номер 12, изберете ГЕРБ“, призова Шишков.  ", "date": "2019.05.18", "title": "Младен Шишков в Карлово: На изборите ще заявим как искаме да се развива България през идните години"}
{"url": "http://epicenter.bg/article/Denitsa-Zlateva-v-Berlin--Navsyakade-po-sveta-balgarskite-grazhdani-iskat-spravedlivost-v-darzhavata-ni-/183340/2/48", "text": "  \"Независимо в кой край на света се намират и къде са устроили живота си, българските граждани искат спрадливост - за хората, в начина, по който се случват нещата в България.\" Това каза Деница Златева, кандидат за евродепутат от листата на \"БСП за България\" и заместник-председател на НС на БСП, на среща с представители на българската общност в Берлин, съобщиха от пресцентъра на партията.  Една от основните теми, по които разговаряха Златева и българите в немската столица, беше нуждата от по-ефективно сътрудничество между българската държава и диаспората. В рамките на срещата беше обсъден и прекъснатият контакт между българите, живеещи в чужбина, и държавните структури и представителства. Златева обсъди с участниците възможностите за сътрудничество и подкрепа от страна на Държавната агенция за българите в чужбина, посолствата и културните институти в ангажирането на българските граждани извън страната с различни обществени и културни инициативи.  Деница Златева обсъди със сънародниците ни и впечатленията си от пътуванията из цяла България в рамките на кампанията.  \"Има страх и огорчение у хората, но и същевременно желание и кураж за промяна. Особено в малките населени места - там са най-осезаеми последиците от масовата миграция към по-развитите страни в Европа и по света. Има цели села, които пустеят, редица места, където хората нямат достъп до болница и аптека. Това не може да продължава така\", каза още Златева.  Кандидатът за евродепутат подчерта още, че искрено се надява все повече български граждани в чужбина за заявяват гражданската си позиция и да участват в изборите.  \"Независимо къде точно се намираме, всички имаме отговорност към бъдещето на страната ни и е много важно да не бъдем безучастни, когато се решава то\", допълни Деница Златева.  ", "date": "2019.05.18", "title": "Деница Златева в Берлин: Навсякъде по света българските граждани искат справедливост в държавата ни "}
{"url": "http://epicenter.bg/article/Trus-v-pravitelstvoto-na-Avstriya-sled-skandala-s-vitsekantslera-Shtrahe-/183326/7/0", "text": "Австрийският канцлер Себастиан Курц, който оглавява управляващата дясна коалиция в страната, изключва възможността да продължи да работи с вицеканцлера Хайнц-Кристиан Щрахе - лидер на крайно дясната Партия на свободата (АПС) след внезапно разразилия се вчера политически скандал, свързан с минали деяния на Щрахе, съобщи източник от коалицията, цитиран от Ройтерс и БТА.  Това решение идва малко преди Курц да се срещне с вицеканцлера си тази сутрин.  Вчера две авторитетни немски издания - списание \"Шпигел\" и вестник \"Зюддойче цайтунг\", публикуваха видеозапис, направен тайно през юли 2017 г., - три месеца преди парламентарните избори в Австрия, които изведоха АПС до властта и направиха Щрахе втория човек в правителството. В него се вижда и чува как лидерът на АПС обещава строителни проекти на мнима племенница на руски олигарх в замяна на дарения за неговата формация.  Аферата, която се разрази броени дни преди изборите за Европейски парламент, поставя под натиск управляващата коалиция, и опозицията веднага поиска оставката на Щрахе.  Канцлерът Себастиан Курц планира да направи днес изявление по случая. Отзвукът от скандала е толкова голям в страната, че коалиционното правителство е на прага да рухне, отбелязва Ройтерс.", "date": "2019.05.18", "title": "Трус в правителството на Австрия след скандала с вицеканцлера Щрахе "}
{"url": "http://epicenter.bg/article/Boris-Dzhonsan-e-absolyuten-lider-v-borbata-za-premierskiya-post-vav-Velikobritaniya-/183327/7/0", "text": "Бившият външен министър на Обединеното кралство Борис Джонсън е основният претендент за поста британски премиер след евентуалната оставката на сегашния ръководител на правителството Тереза Мей, пише британският вестник The Times, цитиран от TACC и Агенция \"Фокус\".  Вестникът публикува резултатите от проучване сред членовете на управляващата британска Консервативна партия, проведено от социологическата служба YouGov.  Според данните от изследването бившият външен министър е подкрепен от 39% от участниците в изследването. Доминик Рааб, бивш министър за Брекзит, е на второ място по популярност с голяма разлика от Джонсън. Според проучването, симпатиите на консерваторите също ще бъдат на страната на Джонсън в съотношение от 59% до 41%.  На трето място са министърът на околната среда, храните и земеделието Майкъл Гоув и вътрешният министър Саджид Джавид, с подкрепата на 9% от анкетираните.  Бившият шеф на британското външно министерство и бивш кмет на Лондон Борис Джонсън заяви в четвъртък, че възнамерява да участва в борбата за поста на лидер на Британската консервативна партия, а оттам и за премиер на страната, когато Тереза Мей напусне тези длъжности.  Сегашният британски премиер каза по-рано, че ще подаде оставка веднага след като парламентът приеме проекта за споразумение с ЕС за Брекзит, но не посочи какъв ще бъде бъдещият й план, ако сделката не премине през парламента.  Греъм Брейди, ръководител на Комитета на Консервативната партия „1922 г.“, обединяващ обикновени парламентаристи от торите, заяви в писмено изявление, че датите за напускане на ръководителя на британското правителство и за избор на нов лидер на Консервативната партия ще бъдат определени в началото на юни след парламентарния вот по проекта за споразумение за Брекзит.  ", "date": "2019.05.18", "title": "Борис Джонсън е абсолютен лидер в борбата за премиерския пост във Великобритания "}
{"url": "http://epicenter.bg/article/Otkriva-se-magistrala--koyato-svarzva-Sarbiya-s-Makedoniya-/183329/7/51", "text": "Открива се магистрала, която свързва Сърбия с Македония, информира скопската телевизия ”TB 21”, цитирана от Агенция \"Фокус\".  От Ниш до Солун ще се пътува за три часа. С това \"мото\" днес се открива магистралата от Коридор 10, която минава през Гърделичката клисура. Премиерът Зоран Заев също ще присъства на церемонията по откриването по покана на сръбския президент Александър Вучич.  С новата магистрала сръбските граждани лесно ще пътуват до Македония, както и към Гърция, която е водеща дестинация за почивка на сърбите.  В същото време това беше и последния участък без автомагистрала от Македония към централноевропейските и западните страни.  ", "date": "2019.05.18", "title": "Открива се магистрала, която свързва Сърбия с Македония "}
{"url": "http://epicenter.bg/article/Avstriyski-medii--Vitsekantslerat-Shtrahe-shte-podade-ostavka-/183334/7/0", "text": "Австрийският вицеканцлер Хайнц-Кристиан Щрахе, ключова фигура на европейската крайна десница, подаде оставка след уличаващи разкрития, само няколко дни преди европейските избори, предава AFP, цитирана от Агенция \"Фокус\".  \"Подадох оставката си като вицеканцлер на Австрия пред канцлера Курц и той прие това решение,\" каза Щрахе в емоционално телевизионно изявление. Той обяви, че е станал \"жертва на целенасочена политическа атака\", която е използвала незаконни средства, но че напуска, за да избегне по-нататъшни щети за правителството.  Според различни информации поста на вицеканцлер на Австрия ще бъде зает от министъра на транспорта Норберт Хофер. Както беше отбелязано, в момента австрийското правителство, оглавявано от канцлера Себастиан Курц, обмисля две възможности: да назначи нови избори за Националния съвет (долната камара на парламента) или да продължи работата на правителствената коалиция на Австрийската народна партия и Австрийската партия на свободата с новия вицеканцлер Норберт Хофер.  Вестниците Der Spiegel и Süddeutsche Zeitung публикуваха на 17 май видеоклип и написаха, че през 2017 г. лидерът на австрийската Партия на свободата Хайнц-Кристиан Щрахе (понастоящем вицеканцлер) и неговият помощник Йохан Гуденус (понастоящем ръководител на парламентарната група на Австрийската партия на свободата в парламента) са се срещнали на остров Ибиса с руска гражданка, която е искала да инвестира в Австрия, по-специално в закупуването на вестника Kronen Zeitung.  Според германската преса Щрахе й е предложила да направи тайна сделка и също така й е обещал да й предостави достъп до австрийските правителствени договори в замяна на финансовата помощ за неговата партия на парламентарните избори през октомври 2017 г.  По-рано Сметната палата на Австрия поиска Австрийската партия на свободата да изясни изявленията на своя председател във видеозаписа.   Главната прокуратура на Австрия също започна проверка на информацията за тайното финансиране на партията от чужбина в замяна на обещания за достъп до правителствени договори, съобщиха от Министерството на конституцията, реформите, свободната конкуренция и правосъдието.  ", "date": "2019.05.18", "title": "Австрийският вицеканцлер Хайнц-Кристиан Щрахе подаде оставка"}
{"url": "http://epicenter.bg/article/Srabskata-pravoslavna-tsarkva-reshi-da-razgovarya-s-Makedonskata/183345/7/51", "text": "Сръбската православна църква (СПЦ) реши да разговаря с Македонската православна църква-Охридска архиепископия, пише скопският вестник “Независен“ в материал, представен от Агенция \"Фокус\" без редакторска намеса.  Възможно ли е да се затоплят отношенията и да се стигне до някакъв краен етап от разрешаването на църковния спор, след като след много време сръбските епископи решиха да подновят диалога с Македонската православна църква?  Сръбската църква, както изтъкнаха медиите, имаше условие за започване на обновяване на диалога - освобождаването на Охридския архиепископ Йован Вранишковски. Това се случи през 2015 г., но ситуацията остана без промяна. Според информацията Вранишковски уев частва в последното, както и на няколко предишни заседания на събора на СПЦ, заедно с епископите на Православната охридската архиепископия, която са под крилото на Сръбската църква.  Показателно е, че това решение на СПЦ идва веднага след решението на Вселенската патриаршия да започне разглеждането на искането на МПЦ-ОА и македонското правителство за разрешаване на нейния статут.  Според експертите няма съмнение, че това решение бележи началото на процеса на решаване на македонската църковна проблематика, но въобще не се знае в каква форма и в каква посока ще бъде взето решението на Вселенския патриарх Вартоломей.  \"Между другото, заседанието също обсъди искането за апелативния съд (еклектикон), представено от църквата в Северна Македония, която остава в разкол\", се казва в изявлението на уебсайта на Вселенската патриаршия.  От МПЦ-ОА заявяват, че все още не са получили официална писмена информация от Сръбската православна църква за евентуално искане за възобновяване на диалога. Говорител на МПЦ, епископ Тимотей отказа да коментира тази информация в сръбските и македонските медии и казва, че ще изчака официалното искане.  \"Ако получим такова предложение, ще бъде свикано заседание на Синода на епископите на МПЦ и те ще решат. Какво решение ще бъде взето, ще бъде съобщено. Засега е неползотворно да се спекулира по този въпрос ”, каза епископ Тимотей.  Част от религиозните анализатори смятат, че сега има много по-благоприятен климат за разрешаване на дългогодишния църковен проблем, защото, както те подчертават, е нереалистично да се очаква сръбската църква да постави македонския въпрос в дневния ред, без да се разреши политическия спор между Македония и Гърция. В тази посока се посочва също, че Патриархът на СПЦ, Ириней, произхожда от т. нар. Твърдо крило, клонящо към гръцката църква.  Някои от тях обаче казват, че това е тактически ход от СПЦ, за да покаже пред другите църкви, че те са отворени за диалог, след съобщенията, че Вселенската патриаршия отново ще бъде активирана за разрешаване на дългогодишния спор и възможността да се вземе положително решение за автокефалията на МПЦ-ОА според примера на Украйна.  В интервю за белградския вестник \"Политика\" Вартоломей не даде конкретни отговори за признаването на автокефалността на МПЦ-ОА, но посочи разликите между църковните спорове в Украйна с тези между СПЦ и МПЦ-ОА. Той обаче подчерта, че не възнамерява да променя устава на Сръбската православна църква и нейните граници, ако няма адекватни условия.  „Около този въпрос, за съжаление, има огромни дезинформации. Някои сравняват случая с Украйна с този със Скопие и Черна гора, и това е много вредно, защото искат да настроят СПЦ срещу Вселенската патриаршия. Доколкото ни е известно, много епископи на СПЦ са въздържани по въпроса с Украйна, опасявайки се, че това, което се случи там, ще бъде повторено в Черна гора и Охрид. Разликата по отношение на Украйна от канонична и църковна гледна точка е, че Русия е нахлула и окупирала Киевската митрополия и не я е върнала, докато това, което има Сърбия й принадлежи канонично и еклесиологично“ - каза Вартоломей.  Тези смирени думи на предстоятеля на Вселенската патриаршия идват, след като патриарх Ириней от СПЦ му изпрати писмо миналата година на старогръцки език, в което той съобщи, че прави много лоши стъпки, които ще имат последствия за цялото Православие. Но освен съветите, речникът, който той употребява за \"разколната\" македонска църква е пълен с омраза. Македонците се наричат \"нежелани северно-македонци\", а Македония е измислена държава от комунистическата партия и Тито. Ириней напомня на Вартоломей, че с Томос от 1922 г. Вселенската патриаршия е предала на СПЦ религиозните области на тогавашната Вардарска бановина в рамките на Кралството на сърбите, хърватите и словенците. И че сега няма логика и би било безпринципно това, което й е дадено през 1922 година, да й бъде отнето.  Църквите, казват религиозните анализатори, не могат да бъдат изолирани от геостратегическата конфронтация, която се случва около Украйна. Не е ясно, според тях, как ще бъде действа Вселенската патриаршия, на която, във всеки случай, принадлежи последната дума. Тя дава Томосите за автокефаклия.  \"Македонската православна църква има богат и плодотворен духовен живот, който по същество потвърждава автокефалността й, но също така и страда от отдавна извършена несправедливост. Очаквам, че християнската любов ще бъде причина за мъдри и справедливи решения в православния свят. Време е местните църкви на Балканите да покажат своята широчина, нашите народи са братски и споделят общи ценности. Вярвам в мъдростта на Вселенския патриарх като първа чест за постигане на църковно единство и справедливост\", казва Дарян Сотировски, директор на Комисията за връзки с религиозните общности и религиозните групи.  ", "date": "2019.05.18", "title": "Сръбската православна църква реши да разговаря с Македонската"}
{"url": "http://epicenter.bg/article/Zelenskiy--Ukrayna-shte-osvobodi-Krim--quot-ot-okupatsiyata-quot--no-tova-nyama-da-stane-skoro-/183347/7/0", "text": "Избраният за президент на Украйна Володимир Зеленский вярва, че Крим ще се върне в състава на страната му, но \"пътят ще е дълъг\", предаде ТАСС, цитирана от БТА.  \"Днес е 75-ата годишнина от началото на депортирането на кримските татари. Вярвам, че ще освободим родината на кримските татари от окупацията. И дори пътят към връщане на Крим да е дълъг, ще го изминем заедно\", написа Зеленский във Фейсбук.  През април 2014 г. - месец след анексията на Крим от Русия, президентът Владимир Путин подписа указ за реабилитация на кримско-татарския и други народи на полуострова, пострадали от сталинските репресии.  Според официални данни на кримските власти, цитирани от ТАСС, сега в Крим живеят 268 700 души от депортираните и впоследствие реабилитирани народи, включително 260 100 кримски татари и общо 8600 арменци, българи, гърци и немци.  ", "date": "2019.05.18", "title": "Зеленский: Украйна ще освободи Крим \"от окупацията\", но това няма да стане скоро "}
{"url": "http://epicenter.bg/article/Iranskiyat-vanshen-ministar-othvarli-perspektivata-za-vazmozhna-voyna-sas-SASht-/183350/7/0", "text": "Иранският външен министър Мохамад Джавад Зариф отхвърли перспективата за нова война в региона, предава AFP, цитирана от Агенция \"Фокус\".  Напрежението между Вашингтон и Техеран се покачва, след като Съединените щати са разположили самолетоносач и стратегически бомбардировачи B-52 заради „иранската заплаха\", припомня агенцията.  \"Сигурни сме ... няма да има война, тъй като нито ние искаме война, нито някой има илюзията, че може да се изправи срещу Иран в региона,\" каза Мохамад Джавад Зариф пред държавната информационна агенция IRNA в края на посещението си в Китай.  \"Американският президент Доналд Тръмп не иска война, но хората около него го подтикват към война под претекст да направи Америка по-силна срещу Иран\", добави Зариф.  ", "date": "2019.05.18", "title": "Иранският външен министър отхвърли перспективата за възможна война със САЩ "}
{"url": "http://epicenter.bg/article/Shtrahe-zayavi--che-v-sluchaya-sas-skandalnoto-video-e-zamesena-latviyska-grazhdanka--a-ne-ruskinya-/183356/7/0", "text": "Австрийският вицеканцлер Хайнц-Кристиан Щрахе, лидер на крайнодясната Партия на свободата (АПС), който съобщи днес, че подава оставка, заяви, че се е срещал на испанския остров Ибиса с латвийска гражданка, предват ТАСС и БТА. По-рано германски медии писаха, че е имал срещи с предполагаема рускиня преди парламентарните избори през 2017 г.  Щрахе и Йохан Гуденус - друг политик от АПС, заявиха по-рано днес, че напускат политическите си постове в правителството на Австрия, парламента и партията.  Щрахе бил записан тайно от две германски издания - списание \"Шпигел\" и вестник \"Зюддойче цайтунг\", да обещава строителни проекти на мнима племенница на руски олигарх в замяна на дарения за неговата формация, предаде по-рано днес ДПА.  Според Щрахе, говорил днес на пресконференция във Виена, две жени - явно подставени лица, \"потърсили Гуденус след смъртта на баща му, когато е бил в потиснато настроение, и разказали, че имат интерес към ловното имение на семейството\".  Предполагаема латвийска гражданка, придружена от дъщеря си, заявила пред Гуденус, че иска да се засели във Виена и да инвестира в Австрия. Имала намерение да се запознае с Щрахе чрез свой германски познат. После, през лятото на 2017 г., на остров Ибиса се състоял \"частен разговор\" в присъствието на този германец, който поканил Щрахе и Гуденус на вечеря.  Според Щрахе по време на вечерята, записвана с \"незаконни средства за проследяване\", бил направен опит те двамата с Гуденус да бъдат въвлечени в престъпление и в разговори на противоправна тема. \"Откъси от видеото бяха изрязани от общия контекст и насочени срещу нас\", заяви той.  Политикът посочи, че след това никога не е контактувал с тази жена, нито пък Австрийската партия на свободата е получавала от нея някакви вноски. \"Това бе частна среща, в която участвахме само ние двамата\" (с Гуденус), добави той.  Щрахе подчерта, че историята със скандалния видеозапис е мръсна кампания за дезинформация и той не желае заради нея да поставя под заплаха дейността на австрийското правителство. Той изтъкна, че всички обвинения са извадени от контекста, и настоя да се публикува пълният видеозапис с всички подробности от разговора на остров Ибиса. Политикът призна, че повлиян от алкохола, може би си е позволил да обсъжда всякакви теми през въпросната вечер.  Видеозаписът, публикуван от германските медии, предизвика политически скандал в Австрия. Сметната палата на страната настоя АПС да внесе яснота в изявленията на своя лидер. Върховната прокуратура на Австрия започна проверка на данните за тайно финансиране на Австрийската партия на свободата, допълва ТАСС.  ", "date": "2019.05.18", "title": "Щрахе заяви, че в случая със скандалното видео е замесена латвийска гражданка, а не рускиня "}
{"url": "http://epicenter.bg/article/Siriya-obvini-Izrael-v-nanasyane-na-vazdushni-udari-v-blizost-do-Damask-/183358/7/0", "text": "Сирия обвини израелските военновъздушни сили, че са нанесли въздушни удари, в близост до столицата Дамаск, предаде израелското издание „Jerusalem Post“, цитирано от Агенция \"Фокус\".  Сирийските държавни медии съобщиха, че противовъздушната отбрана на страната е прихванала много израелски ракети.  „Противовъздушната отбрана засече цели, идващи от посока Кинейтра и ги прихвана“, заяви сирийски военен представител, пред държавната агенция SANA.  Сирийската държавна телевизия показа снимки от предполагаемите експлозии, в резултат на въздушните удари.  По данни на сирийски опозиционни източници, въздушните удари са поразили цели на сирийската армия, южно от Дамаск. Други местни медии съобщиха, че ударите са поразили ирански военни складове.  Няма официални коментари за въздушните удари от страна на Израел. Тел Авив често изразява своите притеснения относно иранското присъствие в Сирия, и контрабандата на въоръжения за радикалната групировка „Хизбулла“, осъществявана от Техеран през сирийска територия.  В стремежа си да предотврати снабдяването на „Хизбулла“ с иранско въоръжение, Израел постоянно нанася въздушни удари срещу цели на иранските съюзници в Сирия. През януари израелският премиер Бенямин Нетаняху заяви, че Тел Авив ще провежда политика на ограничаване на иранското присъствие в Сирия, допълва изданието.  ", "date": "2019.05.18", "title": "Сирия обвини Израел в нанасяне на въздушни удари в близост до Дамаск "}
{"url": "http://epicenter.bg/article/-quot-Stratfor-quot--Rusiya-i-Iran---kakvi-shte-sa-sledvashtite-hodove-na-Moskva-na-fona-na-natiska-na-SASht-/183312/11/33", "text": "Последните две седмици, след като Иран обяви, че спира да изпълнява част от своите задължения по Съвместния всеобхватен план за действие (СВПД), руската дипломация работи на високи обороти. Малко след заявлението на Техеран за СВПД, външният министър на Русия Сергей Лавров се срещна с иранския си колега Мохамед Джавад Зариф и разкритикува излизането на САЩ от ядрената сделка. След това, след срещата му с държавния секретар Майк Помпео в Сочи на 14 май, Лавров изрази желанието на Русия за избягване на ескалиране на напрежението в американско-иранските отношения до въоръжен конфликт, но предупреди, че такъв изход е възможен заради твърдата политика на САЩ спрямо Иран, пише американският аналитичен център Stratfor в материал, представен от Агенция \"Фокус\" без редакторска намеса.  В съчетание с различните стратегически планове на Русия за Иран и Съединените щати, последните изявления на Лавров показват, че Москва ще се опита да се възползва от нарастващата загриженост на Вашингтон за Техеран, за да получи концесии от САЩ в други области, като санкциите, Украйна и контрола над оръжията. В същото време Москва ще увеличи стратегическата подкрепа за Иран през следващите седмици, като се стреми да придобие нови лостове за натиск върху Вашингтон по време на преговорите. По-специално следва да се очакват следните действия:    Въпреки това мащабът на руската подкрепа е ограничен от собствените й намерения по отношение на Техеран. Русия оценява Иран като ключов съюзник в конфронтацията със САЩ и иска това да продължи и в бъдеще. Затова Москва продължава да се противопоставя на опитите на САЩ да провокират смяна на режима в Иран, като се оттеглят от СВПД и налагат санкции. В същото време Москва не желае Техеран да укрепи достатъчно военната си мощ, за да се противопостави на самата Русия в бъдеще. По същата причина не иска Иран да получи ядрено оръжие.  Цялата сложност на тези отношения, развиващи се с различен успех, най-добре се илюстрира от периодичното участие на Русия в изграждането на ядрен реактор в иранския Бушер. АЕЦ не са предназначени за производство на оръжейни материали (поне не директно), но някои от нейните доставчици също участват в иранската оръжейна програма. Въпреки че атомната електроцентрала в Бушер все още не е завършена, гражданската й мисия показва готовността на Русия да продължи да помага на Иран в мирната област, включително ядрената енергия.  От своя страна Иран приветства подкрепата на Русия, особено що се отнася до поддържането на СВПД, предвиден за облекчаване на санкциите. Но като се имат предвид историческите отношения с Русия и участието й в иранските дела, Техеран е предпазлив да се приближи твърде близо до Москва, за да не попадне отново под огромното й влияние.  ", "date": "2019.05.18", "title": "\"Стратфор\": Русия и Иран - какви ще са следващите ходове на Москва на фона на натиска на САЩ "}
{"url": "http://epicenter.bg/article/Boy-za-postove--Merkel-i-Makron-v-chelen-sblasak-za-sledvashtiya-shef-na-Evrokomisiyata-/183333/11/33", "text": "Европейските парламентарни избори следващата седмица ще предизвикат политическа битка за най-мощните постове в Брюксел, като Германия и Франция ще спорят кой да се наложи. При това битката ще се води цялото лято. Фаворитът за председателския пост на Еврокомисията, който все още е зает от Жан-Код Юнкер, е германският евродепутат Манфред Вебер. Той е кандидатът на Европейската народна партия (ЕНП), която пък е главният десноцентристки блок в Европарламента.  Но главният спонсор на Вебер, германската канцлерка Ангела Меркел, е в схватка с френския президент Емануел Макрон, който се противопоставя на Вебер, а столиците на ЕС не искат да оставят на Европарламента решението на спора.  \"Ако Германия не получи Комисията заради Франция, тогава и Франция няма да го получи\", прогнозира добре информиран вътрешен човек в Брюксел. Това съответно намалява шансовете на Мишер Барние, който води от името на ЕС преговорите за Брекзит. Това пък би могло да отвори вратата за някой друг кандидат, евентуално за напускащата комисарка по конкуренцията Маргрет Вестагер, която е бившата датска министърка и \"звездата” в администрацията на Юнкер.  Ако това наистина стане, тя ще стане първата жена, която ще се качи на върха на ЕС. Вестагер не е евродепутатка, но е предложена от либералната група АЛДЕ, която се очаква да нарасне по размер и сила с присъединяването към нея на хора от центристкото движение на Макрон.  Тази демократично-компромисна фигура може да успокои привържениците на т. нар. процедура \"шпиценкандидат”, при която лидерът на най-голямата група в Европарламента – в случая ЕНП на Вебер - трябва да седне в председателското кресло на Еврокомисията.  \"Канцлерът ще подкрепи кандидатурата на Вестагер, защото парламентът ще настоява кандидатът да дойде от една от политическите групи\", увери високопоставен политическият източник.  Няколко парламентарни източника потвърдиха за Франс прес, че никой кандидат, който не е минал през процедурата на „шпиценкандидат” няма да бъде приемлив за евродепутатите. В същото време кандидатът не трябва да бъде предложен от мнозинство, което има подкрепа на всемогъщия Европейски съвет (ръководителите на страните-членки).  Доскоро в Брюксел се говореше, че Барние може да бъде компромисен кандидат. Уважаваният преговарящ е от ЕНП, от която е и канцлерката Меркел. Но той е от Франция на Макрон. Миналата седмица, когато лидерите на ЕС се събраха в румънския планински курорт Сибиу, Меркел не реагира, когато Макрон публично се обяви срещу Вебер и самата процедура на \"шпиценкандидат”.  \"Не трябва да правим компромиси с един лош кандидат\", коментира Макрон, което бе възприето като удар както срещу Вебер като консервативен съюзник на Меркел, така и срещу сегашния шеф на Комисията и бивш кандидат на ЕНП Юнкер.  На предишната европейска среща Макрон вбеси колегите си, противопоставяйки се срещу удължаването на крайния срок за Брекзит, като по този начин изрази подкрепата си за Барние.  След Сибиу Меркел призна в интервю, че понякога тя и Макрон \"се борят\" по отделни въпроси, а вътрешните хора в Брюксел описват тази дума като учтив евфемизъм за \"ужасни\" отношения.  \"Липсата на разбиране е пълна\", каза един от тези хора .  Сред останалите кандидати за най-високия пост в ЕС е холандецът Франс Тимерманс, който ръководи групата на социалдемократите. В момента той е първият зам-председател на Еврокомисията и на Юнкер.  Над 400 млн европейци имат право да гласуват в серия от избори между четвъртък и неделя, след което лидерите на групите ще преговарят в Страсбург за новите избираеми длъжности. Но националните лидери ще искат да наложат своя избор за най-високите постове в общността. Така че Европейският съвет ще се срещне на 28 май, почти веднага след вота.  Там те ще започнат лов не само за някой, който да смени Юнкер в Комисията, но и кой да смени бившия полски премиер Доналд Туск като председател на съвета на лидерите.  Други важни постове, подлежащи на смяна, в момента се заемат от италианци: от върховния представител за външните отношения Федерика Могерини, шефа на Европейската централна банка Марио Драги и председателя на Европарламента Антонио Таяни.  Служителите в Брюксел са склонни да смятат, че висшите постове ще бъдат разпределени по географски признак и ще обхванат целия континент, а търгът между бъдещия Европарламент и Европейския съвет ще се определят и от идеологически фактори.  Но мнозина, включително и самата Вестагер, настояват, че този път жените трябва да получат справедлив дял.  След срещата на 28 май Туск си е поставил задачата да състави списък от кандидати, които да бъдат одобрени на планираната среща на върха на Европейския съвет на 20 и 21 юни.  \"Ще направя всичко възможно, за да изградя по-голямо равновесие от днес\", зарече Туск в Сибиу.   ", "date": "2019.05.18", "title": "Бой за постове: Меркел и Макрон в челен сблъсък за следващия шеф на Еврокомисията "}
{"url": "http://epicenter.bg/article/Haykata-v-Kostenets--V-skrivalishte-kray-rekata-e-otkrita-pushkata-s-mnogo-patroni-/183323/3/0", "text": "Оръжието, което полицията намери днес до Костенец е ловна пушка, oткрити са и голям брой боеприпаси - патрони. По непотвърдена информация, пушката и патроните са били намерени в скривалище, което се намира близо до кошери до реката в Костенец, съобщават БНР и Канал 3. Предполага се, че скривалището е направено от Стоян Зайков, но за да бъде категорично потвърдено това, трябва да бъдат назначени експертизи на оръжието.  Днес главният секретар на МВР Ивайло Иванов съобщи пред журналисти в Костенец. за откритото оръжие. По думите му то съответства по калибър и по вид на една от пушките, с които е извършено едно от двете убийства в Костенец. Според досегашните данни първото - на бившата приятелка на Зайков, е извършено с ловна пушка, а второто - на негов съсед, с пушка самоделка.  Днес в акцията ще бъдат включени термокамери на Гранична полиция, а при нужда ще бъде повикан и хеликоптер.  Зайков е в неизвестност от 9-и май, когато беше открито тялото на бившата му приятелка, от която има дете. На 16-и май полицията откри и тяло на мъж, съсед на заподозряния. По данни на МВР, мъжът е бил убит с ловна пушка, той е и братовчед на издирвания.  ", "date": "2019.05.18", "title": "Хайката в Костенец: В скривалище край реката е открита пушката с много патрони "}
{"url": "http://epicenter.bg/article/Shefat-na-politsiyata--Izdirvaniyat-Zaykov-e-v-Balgariya--spored-nashite-danni-/183335/3/0", "text": "Пълна блокада има на входовете и изходите на Костенец, с щателна проверка на всички автомобили, както и на лични документи на всички влизащи в него. Блокиран е и кварталът, където са живеели издирваният Стоян Зайков и жертвата на второто убийство - Валентин Петров, предава Канал 3.  \"Сигналите, които подават гражданите за издирвания за две убийства в Костенец Стоян Зайков, се увеличиха\", заяви главен комисар Христо Терзийски, директор на Главна дирекция \"Национална полиция”. \"Имаше сигнали и от територията на други области и градове затова, че лицето е виждано. Длъжни сме всеки сигнал да бъде проверен\".  Терзийски потвърди информацията на главния секретар на МВР Ивайло Иванов за откритото оръжие в Костенец. \"Но не можем да кажем с категоричност дали е на издирваното лице. Трябва експертиза, която категорично да установи оръжието\", призова за търпение главен комисар Терзийски.  Пушката е открита на около 6 км от дома на издирвания, информира TrafficNews, позовавайки се на свои източници. Това означава, че издирваният вече девети ден бивш затворник се укрива в района на Костенец и се придвижва в радиус от няколко километра.  Районът в Гледжова махала - Горна Василица, където е намерена ловната пушка, в момента е блокиран и го претърсват. Пушката е намерена в пчелен кошер, в една от къщите в махалата. Хората, които живеят в най-близките къщи, признават, че се страхуват. Те не познават Зайков, виждали са го само на снимка.  Според директора на полицията Христо Терзийски търсеният Стоян Зайков е на територията на страната. \"Когато ангажираме такива ресурси на МВР, а това е скъпа операция, съм сигурен, че ще бъде установено лицето. Засега данните ни са, че е на територията на България. Няма как да допуснем при такава масирана операция превишаване на правомощията, но имаме право по закон да влизаме в помещения, жилища и сгради, дори когато техният собственик не е там\", уточни Терзийски.  Полицейската акция в Костенец по издирването на заподозрения в две убийства Стоян Зайков продължава и днес.  Вчера в търсенето се включи и хеликоптер. Мъжът е в неизвестност от 9 май, когато беше открито тялото на бившата му приятелка, от която има дете. На 16 май пък полицията откри и тяло на мъж, който живеел в непосредствена близост до дома на Зайков. По данни на МВР мъжът е бил убит с ловна пушка, а освен съсед, е и братовчед на издирвания. Мъжът дори е бил сред разпитваните след изчезването на Зайков.  ", "date": "2019.05.18", "title": "Шефът на полицията: Издирваният Зайков е в България, според нашите данни "}
{"url": "http://epicenter.bg/article/Zam-ministar-Tanya-Mihaylova--Natsionalnoto-vanshno-otsenyavane-za-IV-klas-e-savsem-normalen-izpit-/183348/2/0", "text": "Не бива толкова да се акцентира, че националното външно оценяване за IV клас е изпит, който решава, едва ли не, всичко. Това каза зам.-министърът на образованието и науката Таня Михайлова в интервю за Агенция „Фокус“.  „В момента се въвеждат резултатите на изпитите от националното външно оценяване за IV клас“, каза Таня Михайлова. Тя подчерта, че това е един съвсем нормален изпит в системата.  „Бих призовала родителите да вярват повече на собствените си деца. Това не е изпит, при който да се определят оценки или кандидатстване, с изключение на изпита по математика, при V клас за влизане в природо-математическите и математическите гимназии“, отбеляза зам.-министърът на образованието и науката.  Михайлова посочи, че изпитите за малките са преминали нормално, като напомни, че все пак те са на училищно ниво.  „Децата бяха доволни, от това, което са направили“, сподели тя, като допълни, че форматът не е променен. „Той е такъв, какъвто беше и миналата година. Вчера беше последното външно оценяване по „Човек и природа“ и сега очакваме вече да видим резултатите. В IV клас празни листове, по принцип, няма. Дори децата отиват с добро настроение на този изпит“, каза тя.  По думите й относно това, че изпитите за четвъртокласниците са събрани в рамките на една седмица е напълно нормално и допустимо.  „Така, както правят контролна работа, класна работа или писмено изпитване, в системата за оценяване са поставени исканията в една седмица, че е напълно допустимо и няма абсолютно никакъв проблем да има съответно два изпита, две писмени изпитвания, две контролни работи, или една класна и една контролна работа. Всичко това е съобразено в наредбата за оценяване, с която работим“, отбеляза Михайлова.  Тя подчерта, че преди всичко, на тези изпити децата показват това, което са научили през годината.  „Въпросите са такива, че ако си учил така, както трябва, през цялата учебна година, не ти трябва специална подготовка. Не трябва някой да си представя, че те сядат и трябва за един ден да научат учебника, за да се справят на външно оценяване. Не това е смисълът на едно външно оценяване. По-скоро трябва да се види, как е усвоен материалът и да се направят изводи и на училищно ниво, регионално управление и министерство, за да може съответно да се знае, къде да бъдат следващите акценти в рамката“, каза още тя.  ", "date": "2019.05.18", "title": "Зам.-министър Таня Михайлова: Националното външно оценяване за IV клас е съвсем нормален изпит "}
{"url": "http://epicenter.bg/article/Saedinenie-kam-Elena-Yoncheva--Evropeyski-sredstva-tryabva-da-dostigat-i-do-malkite-naseleni-mesta-/183349/2/48", "text": "  „И до малките населени места трябва да стигат европейски средства”. Така се обърнаха жителите на гр. Съединение към водача на листата на „БСП за България”, с номер 18, Елена Йончева по време на среща с нея. Те споделиха, че градът има сериозен проблем - липсата на канализация. По думите им Съединение многократно са кандидатствали по различи европроекти, но не са били одобрявани и всеки път им е отказвано с различни мотиви, след като са преработвали проектите според дадените изисквания. Това съобщиха от пресцентъра на БСП.  „12 години България е член на ЕС и милиарди са отпуснати за страната, но те не стигат до малките населени места. С тези средства България трябваше да е едно по-добро място за живеене, а не всяко 10-то село да изчезва, близките ни да напускат родината ни и България да е на дъното в почти всички европейски класации”, категорична бе тя.  Йончева обясни, че без качествено образование и здравеопазване, без добра инфраструктура и работни места, където да могат да работят за достойни доходи, хората ще продължат да се преселват към по-големите градове или чужбина.  „Така обезлюдяването на големи райони от страната ни ще продължи. Няма да позволим това”, категорична бе Йончева. Водачът на листата на левицата обясни, че БСП предлага алтернатива. Тя поясни, че левицата се бори европейските и държавни средства да стигат и до малките населени места и да подпомагат малкия и средния бизнес, младите фермери.  Като други приоритети на БСП, застъпен във „Визия за България” и „Визия за Европа”, Йончева посочи икономика, която да създава принадена стойност, както и да се работи за изравняване на стандарта на живот както между отделните страни членки, така и между отделните региони вътре в страната ни.  Кристиан Вигенин: С помощта на хората ще изведем битката с корупцията на европейско ниво  „Елена Йончева се бори с корупционната машина у нас и изнесе много информация. Имаме нужда от помощта на хората, за да продължим битката и на европейско ниво”. Това заяви секретарят на ПГ на „БСП за България” Кристиан Вигенин. По думите му ГЕРБ са узаконили корупцията и са я облекли в закони.  Той обясни, че много проекти, реализирани с евросредства у нас, са със завишена стойност и част от парите са изтекли в ръцете на близки до кметовете фирми, на местно ниво и близки до министри, на национално.  „Европейските средства са, за да стигнат до хората и да подобряват живота им. С какво животът в малките населени места е по-малко ценен от някоя голяма община, която получава десетки милиони?”, попита Вигенин и заяви, че цел на левицата ще е да спре порочното разпределяне на средства от европейския и националния бюджет.  На срещата присъства председателят на БСП-Съединение Елена Попова и председателят на БСП-Садово Атанас Телчаров.", "date": "2019.05.18", "title": "Съединение към Елена Йончева: Европейски средства трябва да достигат и до малките населени места "}
{"url": "http://epicenter.bg/article/Magla-ot-fin-prah-nad-tsyalata-strana-/183351/2/0", "text": "Атмосферата над страната ни от няколко дни е наситена с прах от пустините на Северна Африка, показват данните на Гръцката метеорологична служба. Облакът от фин пясък е обхванал България, Сърбия, Гърция и други балкански държави, предава Нова тв.  В следващите дни концентрацията ще се увеличи, а обхватът на запрашената територия ще се разшири на север чак до Полша и Германия, както и на североизток към Украйна. Прогнозата е облакът да се оттегли след 23 май.  На този етап станциите за измерване на чистотата на въздуха на Изпълнителната агенция по околна среда у нас не отчитат опасни стойности на фините прахови частици. Въпреки това, видимостта е намалена. По равните открити повърхности се вижда прах, а ако завали, дъждът ще е кален.  ", "date": "2019.05.18", "title": "Мъгла от фин прах над цялата страна "}
{"url": "http://epicenter.bg/article/Abiturienti-v-Momchilgrad-shte-poluchat-diplomite-si--oblecheni-v-togi-/183353/2/98", "text": "Абитуриентите от випуск 2019 на СУ \"Н. Й. Вапцаров\" в Момчилград ще получат дипломите си облечени в тоги. Това стана възможно след като училището получи като дарение 20 комплекта тоги от Хасан Йозтюрк, председател на Сдружението на изселниците от Момчилград в гр. Бурса, Турция и членовете на ръководството на организацията Гюрсел Саидоглу и Ахмед Саидоглу.  При връчването на дарението присъстваха кметът на община Момчилград Сунай Хасан и секретарят Бахатдин Ахмедов.  \"Благодаря за жеста. За пореден път вие доказахте, че не сте забравили корените си и участвате активно във всички сфери на обществения живот на Момчилград\", заяви Сунай Хасан. Благодарности от името на ученици, учители и родители към сдружението изказаха директорът на училището Валя Чанева и заместниците й..  Хасан Йозтюрк пък обяви, че сдружението ще подкрепя и занапред училището. Едно от нещата, което организацията ще направи, е да организира пътуване до културно-исторически забележителности в Турция за изявени ученици.  ", "date": "2019.05.18", "title": "Абитуриенти в Момчилград ще получат дипломите си, облечени в тоги "}
{"url": "http://epicenter.bg/article/Nedzhmi-Ali-provede-rabotna-sreshta-s-kmetovete-v-obshtina-Dzhebel-/183354/2/48", "text": "  Евродепутатът Неджми Али проведе работна среща с кметовете на населени места от ДПС в община Джебел. На нея участваха също председателят на общинската структура на ДПС Хюсеин Мустафа и председателят на Общинския съвет в Джебел Сейфи Мехмедали, съобщиха от пресцентъра на партията.  Евродепутатът направи анализ на политическата ситуация в страната и запозна кметовете с политическата обстановка в Северна България, където участва в обиколката на Централния предизборен лъч на ДПС, начело с председателя Мустафа Карадайъ.  Той акцентира върху факта, че има много позитивна енергия и изрази надежда и увереност, че ще нарасне в монолитен вот за ДПС на предстоящия евровот на 26 май.  Евродепутатът беше удовлетворен от анализа, направен от кметовете на населени места, че партийните структури са в кондиция и има подкрепа от страна на населението за предстоящите избори за ДПС.  ", "date": "2019.05.18", "title": "Неджми Али проведе работна среща с кметовете в община Джебел "}
{"url": "http://epicenter.bg/article/Velizar-Enchev--Da-otstranim-GERB-ot-vlastta--da-si-varnem-darzhavata-i-da-pobedim--quot-feodalizma-quot--/183355/2/48", "text": "  Да направим единен фронт, за да отстраним ГЕРБ от властта, да си върнем държавата и да победим „феодализма”, превзел българските общини”, каза кандидатът за евродепутат д-р Велизар Енчев в Чирпан и в Стара Загора, където обсъди с граждани предстоящите избори за ЕП. Това съобщиха от пресцентъра на партията.  Според него трябва да има Европейски комисар по демографията и да се създаде фонд за демографски застрашените страни в ЕС.   „България трябва да е най-големият получател на финансови стимули за младите семейства в районите с най-ниска раждаемост. В рамките на диалога \"ЕС - Република Турция\" ще поставя акцент върху изплащането на задълженията на турската страна към тракийските бежанци”, каза Велизар Енчев.  На финала на срещата той заяви: „Да сме граждански неподчинени и да се бунтуваме срещу беззаконието, завладяло управляващите в България, да сме категорични и радикални при спазването на ред и закони. Така ще изведем страната по пътя на развитието”.  ", "date": "2019.05.18", "title": "Велизар Енчев: Да отстраним ГЕРБ от властта, да си върнем държавата и да победим \"феодализма\"! "}
{"url": "http://epicenter.bg/article/Dimitar-Danchev--Vazhno-e-da-se-glasuva-na-evroizborite--za-da-promenim-kakto-Balgariya--taka-i-Evropa/183357/2/48", "text": "  Най-важният въпрос, който поставят хората, е за смисъла от евроизборите. Има смисъл да се гласува, за да се промени както България, така и Европа. Това заяви кандидатът за евродепутат от „БСП за България“ Димитър Данчев на среща с жители на Приморско, съобщиха от пресцентъра на партията.  „Тази коалиция, която ни управлява в България - представителите на ЕНП и ГЕРБ, с вмешателство на консерваторите и либералите, както и с патриотите и ДПС, управлява и в ЕС. И затова с промяната в България, можем да направим и промяната в Европа“, допълни той. По думите на Данчев у хората се е натрупало голямо недоверие към Европа - че тя може да промени нещо в страната ни.  „Европа може да бъде спасена“, подчерта той. Според кандидата за евродепутат, за да останат младите хора в България, ние трябва да използваме максимално това, което получаваме по линия на ЕС, тези пари, които идват, да стигат до младите, до обикновения предприемач и до малкия бизнес. Димитър Данчев коментира, че на всички срещи в цялата страна хората поставят въпроси основно по вътрешнополитически теми.  „За българите най-важни са доходите, здравеопазването, образованието, намирането на нормална работа, тъй като голяма част от хората в България живеят изключително бедно“, каза той.  По време на среща с жители на Царево, Данчев посочи, че Европа може да помогне за подобряване на жизнения стандарт в страната и повишаването на доходите. По думите му, ако се обединим около определянето на един стандарт за минималната работна заплата и пенсия, ако целим привличането на повече инвестиции в България, създаването на повече работни места, това може да се случи.  „За създаването на нови работни места са нужни целенасочени инвестиции. Необходима е активна роля на държавата в този процес, както и активна роля на представителите ни в ЕП при определяне на бюджета и разпределение на средствата за преодоляване на дълбоките неравенства“, посочи още кандидатът за евродепутат. По-късно Димитър Данчев се срещна с жители на Созопол.  ", "date": "2019.05.18", "title": "Димитър Данчев: Важно е да се гласува на евроизборите, за да променим както България, така и Европа"}
{"url": "http://epicenter.bg/article/Mariya-Gabriel--Sofiya-i-Balgariya-mogat-da-doprinesat-Evropa-da-e-po-silna-/183359/2/48", "text": "  „София е европейски град. Постигнатите резултати в столицата са доказателство за това, че само когато работим в екип и сме единни – успехите ще дойдат. София е изключително специален град – тук можем да усетим пулса на демократичните ценности. Това заяви водачът на листата на ГЕРБ и СДС за европейските избори Мария Габриел по време на основното предизборно събитие на ГЕРБ в столичния 25 МИР, което се проведе в Северния парк, съобщиха от пресцентъра на партията.  По думите й София и България могат да допринесат Европа да е по-силна и да запази лидерската си позиция.  „Ние сме дигитална столица и имаме изобилие от млади и способни хора“, уточни водачът на листата. Според Мария Габриел е много важно образованието все така да стои високо в дневния ред на ЕС, като изтъкна и приноса на българските евродепутати за това.  „Инвестициите в образованието са инвестиции в бъдещето“, категорична бе тя.  „Само заедно можем да очертаем бъдещето на ЕС и България, само заедно можем да се противпоставим на двойните стандарти, само ако сме единни, можем и ние да задаваме дневния ред на Европа. Гласувайте за ГЕРБ с номер 12 в бюлетината, за да има страната ни силен глас в Европа“, подчерта Мария Габриел.  „Всяко кътче в София е Европа. Българското правителство, местната власт и евродепутатите постигнахме много, нужно е единствено да запазим темпото и да надградим. За целта ни е нужна подкрепата ви. Силна икономика и високи доходи ще върнат младите хора в България – това е и една от основните ни цели“, заяви кандидатът за евродепутат Ева Майдел.  \"По-висок стандарт на живот, повишаване на БВП, увеличени заплати, повече социални придобивки. Това искат хората, а за да се случи ЕНП трябва да има най-много евродепутати в ЕП и в България да управлява правителството на Бойко Борисов. Искаме бъдещето на България да е в ЕС, защото друга алтернатива за нас няма. Нека не рискуваме да се стигне до нова катастрофа и на 26 май да заложим на доказаните професионалисти от листата на ГЕРБ и СДС\", призова на свой ред д-р Андрей Ковачев.  ", "date": "2019.05.18", "title": "Мария Габриел: София и България могат да допринесат Европа да е по-силна "}
{"url": "http://epicenter.bg/article/Utre-shte-bade-predimno-slanchevo--maksimalnite-temperaturi-shte-sa-mezhdu-25--i-30--/183360/2/0", "text": "През нощта над страната ще бъде с разкъсана висока облачност. Утре ще бъде предимно слънчево, но в следобедните часове над планинските райони от Западна България ще се развие купеста облачност и на отделни места, главно в планините ще превали и прегърми. Ще духа до умерен югоизточен, в Източна България и по долината на Струма южен вятър. Температурите ще продължат да се повишават и максималните ще бъдат между 25° и 30°, в София около 26°. Това съобщи за Агенция „Фокус“ дежурният синоптик Христо Христов от Националния институт по метеорология и хидрология (НИМХ). Атмосферното налягане ще бъде малко по-ниско от средното за месеца. През деня слабо ще се понижи.  Над Черноморието ще бъде предимно слънчево. Ще духа слаб до умерен южен вятър. Максимални температури между 23° и 26°. Температурата на морската вода е 15-16°. Вълнението на морето ще бъде 2-3 бала.  Над планините ще има разкъсана висока облачност, в следобедните часове купеста и на отделни честа в Западна Стара планина и в Рила ще превали и прегърми. Ще духа силен юг-югозападен вятър. Максималната температура на височина 1200 метра ще е около 20°, на 2000 метра – около 13°.  В понеделник в източната половина от страната ще духа южен вятър и температурите ще останат високи. Над Западна България в следобедните часове и до полунощ ще се развива купеста и купесто-дъждовна облачност и на места ще превали краткотраен дъжд с гръмотевици. Възможни са градушки. През следващите дни въздушната маса над страната ще е неустойчива.  Във вторник от запад на изток ще премине атмосферно смущение. На места ще превали и прегърми. Вятърът ще се ориентира от запад-северозапад, до умерен. Дневните температури ще бъдат малко по-ниски. В сряда вероятността за валежи е малка, ще е почти тихо, с повече слънце  ", "date": "2019.05.18", "title": "Утре ще бъде предимно слънчево, максималните температури ще са между 25° и 30° "}
{"url": "http://epicenter.bg/article/--------------------------/183363/2/48", "text": "  „Повишаване на доходите на българските и европейските граждани ще е сред основните приоритети в нашата работа, заяви на среща в Пловдив кандидатът за член на Европейския парламент от листата на ГЕРБ и СДС Младен Шишков. Това съобщиха от пресцентъра на партията.  В централния предизборен пункт на партията на Главната пешеходна улица той разговаря с жители и гости на Пловдив.  „Членството на България в Европейския съюз даде тласък в развитието на регионите. С помощта на оперативните програми имаме нови пътища, училища и детски градини, паркове, спортни зали. Обновихме цели зони и подобрихме средата, в която живеем. Сега основен приоритет в нашата работа ще бъде повишаване на жизнения стандарт и увеличение доходите на гражданите“, каза Младен Шишков в отговор на въпрос на пловдивчани.  Като друг акцент той определи откриването на работни места, които ще задържат младите хора в страната ни.  Младен Шишков бе категоричен, че правилният избор на 26-ти май ще гарантира стабилността, развитието и авторитета на страната ни в Европейския съюз. Той призова гражданите да гласуват за листата на ГЕРБ за членове в Европейския парламент, която е с номер 12 в бюлетината.  На срещата присъстваха кметът на пловдивския район „Централен“ Георги Стаменов, кметът на Община Раковски Павел Гуджеров, общински съветници от ГЕРБ.  ", "date": "2019.05.18", "title": "Младен Шишков в Пловдив: Повишаването на доходите е важен приоритет в работата ни"}
