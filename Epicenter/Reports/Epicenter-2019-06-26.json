{"url": "http://epicenter.bg/article/Kotlenska-reka-se-razvilnya---razbi-ulitsi--zalya-kashti--butna-postroyki-/186629/2/0", "text": "Котленска река, която преминава през едноименния град, излезе от коритото си поради пороя и нанесе сериозни щети, наложили свикването на кризисен щаб от страна на кмета, предава Канал 3.  Има наводнени къщи по поречието й в ниската част на града, съборени постройки, пострадали коли, разрушена асфалтовата настилка по улиците.  Двама души са евакуирани на ръце от огнеборците.  \"В града има много материални щети и наводнени къщи, частично разрушени са асфалтовата настилка и тротоарите по улиците вследствие на обилните валежи от дъжд\", обясни кметът на Котел Коста Каранашев.  По думите му жители ще се настаняват в хотели, тъй като къщите им са напълно наводнени. Нивото на реката вече е спаднало, но кметът на града свика кризисен щаб.  ", "date": "2019.06.26", "title": "Котленска река се развилня - разби улици, заля къщи, бутна постройки "}
{"url": "http://epicenter.bg/article/Ninova--Nadvzetite-pari-shte-ni-badat-udarzhani-ot-sledvashtata-subsidiya--ne-razpolagame-s-tyah/186559/2/0", "text": "Надвзетите пари ще ни бъдат удържани от следващата субсидия, към момента не разполагаме с тях. Това каза пред журналисти лидерът на БСП Корнелия Нинова във връзка с надзветите партийни субсидии, предаде репортер на Агенция \"Фокус\".    \"Надвзетите пари ще ни бъдат удържани от следващата субсидия. Имаме, както знаете информацията към декември миналата година - 6 млн. лв., но ние за разлика от ГЕРБ не си държим парите на влогове за лихви. Тези близо 6 млн. лв. от началото на тази година сме похарчили за европейската кампания - 2 млн., старта на БСТВ - около 1, 5 млн. лв., също толкова за средства за издръжка на структурите, така че към момента ние не разполагаме де факто с тези пари. Имали сме ги преди половин година\", допълни тя.  На въпрос дали БСП ще отиде на консултации за субсидиите, Нинова отговори:   \"Да, разбира се, това беше наша инициатива още преди десетина дни. Смятаме, че това е разумното. Да седнем и с аргументи и без емоции да обсъдим в две посоки. Да не допускаме частни интереси да си купуват партии, да диктуват политиката на България, но да намалим субсидията, така че обществото да се успокои, че партиите не харчат излишни пари. С тези два принципа отиваме на разговори. Трябваше да бъдат днес. Бяхме вчера поканени за днес, но сега на председателски съвет са се уточнили, че няма да има такива\", коментира още Нинова.   Тя допълни, че колегите й от ГЕРБ ги няма.   \"Ние ще отидем с първоначалната си позиция\". Тя изрази съжаление, че няма да пада ДДС за храните.   \"Ние внесохме предложение за намаляване на ДДС за храни и лекарства\", припомни Нинова и обърна внимание, че тези мерки са добра европейска практика. Лидерът на БСП подчерта, че ръководената от нея партия ще продължава да отстоява тази политика.   \"Ще продължаваме, може би за трети път го внасяме. Ще го аргументираме и в следващия бюджет за следващата година, когато отворим отново данъчните закони през октомври\", посочи още Нинова.   ", "date": "2019.06.26", "title": "Нинова: Надвзетите пари ще ни бъдат удържани от следващата субсидия, не разполагаме с тях"}
{"url": "http://epicenter.bg/article/Boyko-Borisov--Istoricheski-sme-se-bili-s-vsichki-sasedi--no-po-toya-nachin-ne-stava---NA-ZhIVO-/186590/2/0", "text": "Министър-председателят Бойко Борисов изрази убеденост, че страните от Западните Балкани ще получат европейска перспектива.   Премиерът откри икономически форум в Пловдив. Той се организира от Делфийския икономически форум. За събитието в града са и представители на едрия гръцки бизнес.   \"Исторически ние сме се били с всички наши съседи. И те с нас. Резултатът е, че Западните Балкани сега са изостанали във всяко едно отношение. Така не става. Сега обърнахме нещата\", каза Бойко Борисов и допълни: \"Нашата земя е толкова пропита с кръв, колкото сигурно никоя друга земя\".  С българското европредседателство повдигнахме една забравена, неудобна, опасна и трудна тема. А именно за Западните Балкани, заяви още в началото на словото си Бойко Борисов.   Заедно с Борисов в Града под тепетата са половината членове на Министерския съвет - вицепремиерите Екатерина Захариева и Томислав Дончев, министрите на транспорта Росен Желязков, на туризма Николина Ангелкова, на финансите Владислав Горанов и на културата Боил Банов, както и еврокомисарят Мария Габриел.   В началото на изложението си Бойко Борисов коментира спора с Македония за Гоце Делчев. Вместо героите да ни обединяват, а те са се грижили за благото на всички хора от региона, стават ябълката на раздора, каза Борисов. И направи препратка към Че Гевара, който е аржентинец, но се е борил за свободата на Куба, а е загинал в Боливия.   \"Жалко е, да се коментира тази тема. Защото Гоце Делчев е един български герой, който се е жертвал и е заложил всичко за свободата на Македония. За радост Балканите имат в момента политици с разум и опит и ще преодолеем тези трудности\", каза той.   И продължи на икономическа тема.   \"Виждам тук банкери и анализатори - обърна се Борисов към присъстващите в залата Левон Хампарцумян и Петър Ганев - Жалко, че моят приятел Иван Кръстев, българският Конфуций го няма!\"   После премиерът показа графики, от които се вижда какъв е бил БВП на България, Германия, Унгария - защото много политици обичали да се сравняваме с тези страни. И препоръча на Петър Ганев когато коментира прехода, \"понеже много обичате, ви предлагам да гледате тази графика по години\". \"Огромният срив в българската икономика започва от 1990 г. Чак , когато ние идваме, започва напред. 10-15 години тотална загуба. Който иска да се припознава. Но когато фактите говорят и Конфуций трябва да мълчи. Тази лоша среда е била по време на предишните управляващи\", подчерта Бойко Борисов.    \"Нашата икономика се ориентира към машиностроене и металургия. Затова е този ръст. Принадената стойност остава тук. Четири пъти се е вдигнал износа ни в електронната промишленост. Два пъти повече – доходите, а доходите се вдигат с бизнеса, тези, които правят брутния вътрешен продукт. Щото на приказки е много лесно. БСП се хвалят, че ще вдигат доходите. Как ще ги вдигате?! От бюджета ли?! Вече ви видяхме как вдигахте и се сринахте. Доходи и заплати се вдигат с инвестиции\", каза още Бойко Борисов.   \"Само на КПП-то на Щатите с Мексико има повече коли, отколкото на границата ни с Турция. Едва направихме магистрала \"Тракия\", а тя отесня. И това е така, защото всеки нов инвеститор у нас изчислява за колко време ще минат ТИР-овете му през България\", категоричен бе премиерът. Според него за първи път в историята ни изнасяме повече продукти за Германия, отколкото внасяме.    Премиерът обърна внимание на \"изключително добрата данъчна среда\".  Тази година ще имаме огромен харч за нашите военни, за да бъдем адектватни, подчерта Борисов.  Споделих моето мнение - България показа как се прави така, че без да засяга ничии интереси, да е еднакво полезна за себе си и съседите си. Преди месец с премиера Ципрас започнахме изграждането на интерконекторната връзка с Александруполис - Димитровград, припомни Борисов и благодари на професионалистите, които правят газовите тръбопроводи, с които се е видял по време на обиколките си из страната.  Снощи имах среща с опозиционния лидер Мицотакис   в Брюксел. Той ми е приятел. И Ципрас, и Мицотакис са ми изключително близки и на мен, и на България, заяви Борисов.  Иска ми се да изградим връзката с Александруполус. От 1 август ни е готова тол системата.   \"Ако тръгнем от София до Бургас или от София до Истанбул се кара по магистрали, има нова жп линия. Магистрала Струма е към своя финал също така\", припомни Борисов добрите контакти на страната със съседите.   После се пошегува: \"Имаме Велика България, Велика Сърбия, Велика Елада, за Македония да не говорим - те са винаги най-велики. Велики, велики, ама най-бедни. Другите са по-малко велики, но са с по-висок в пъти БВП от нас. А ние можем да се свържем всички и да изградим магистрали, стоките да пътуват!\"    Имаме редкия шанс на тази територия - Балканите, да направим един прекрасен бизнес климат, заяви още премиерът Борисов в словото си на икономическия форум.   Втория пловдивски икономически форум се провежда в хотел „Империал“ в Пловдив на 26 и 27 юни, като над 55 международни експерти са потвърдили участието си в тематичните панели. Сред темите, които ще се обсъждат на двудневното събитие, ще бъдат европейската перспектива пред Западните Балкани, очакванията от новия Европейски парламент и новата Еврокомисия, демографските и здравни проблеми, пътната карта на България към \"чакалнята\" на Еврозоната - ЕРМ II, привличането на чужди инвестиции, енергийната и цифрова политика на ЕС и много други.      ", "date": "2019.06.26", "title": "Бойко Борисов сравни Гоце Делчев с Че Гевара! (ВИДЕО, СНИМКИ)"}
{"url": "http://epicenter.bg/article/Medvedev-i-Karayancheva--Optimisti-sme-za-razvitieto-na-otnosheniyata-mezhdu-Balgariya-i-Rusiya--SNIMKI--/186592/2/0", "text": "Оптимисти сме за развитието на двустранните отношения между България и Русия. Това беше общото послание на председателя на Народното събрание Цвета Караянчева и министър-председателя на Руската федерация Дмитрий Медведев по време на работна среща в Дома на правителството в Москва, съоБщиха от пресцентъра на парламента.  Цвета Караянчева благодари на Дмитрий Медведев за решението на казуса с възможността българските студенти да работят почасово в Руската федерация.  Председателят на парламента гарантира, че българската страна полага необходимите усилия за реализацията на проекта за изграждането на разклонението от „Турски поток“ към България и Сърбия, което страната ни предлага да се нарича „Балкански поток“.  „Проектът се изгражда по всички европейски изисквания и чрез свързването му с газов хъб „Балкан“ ще гарантира стратегическата роля на България на европейската газова карта“, заяви Цвета Караянчева.  Руският премиер Дмитрий Медведев приветства работата по изграждането и разширяването на газовата инфраструктура в България и региона и изрази задоволство, че България ще участва в реализацията на разклонението на „Турски поток“ и в транзита на газ.  Освен това руският премиер потвърди, че „Росатом“ ще се включи в процедурата за избор на стратегически инвеститор за АЕЦ „Белене“.  По време на разговора Цвета Караянчева и Дмитрий Медведев обсъдиха възможностите за увеличение на стокообмена между двете страни и отбелязаха, че най-важното в отношенията между България и Русия са контактите между хората.  В края на срещата руският премиер изпрати поздравления на българския си колега Бойко Борисов.  Българска парламентарна делегация, водена от председателя на Народното събрание Цвета Караянчева, е на двудневно официално посещение в Москва. В състава на делегацията са съпредседателите на Групата за приятелство България – Русия Красимир Велчев и Антон Кутев, заместник-председателят на групата Волен Сидеров и народните представители Диана Саватева, Боряна Георгиева и Ахмед Ахмедов.  ", "date": "2019.06.26", "title": "Медведев и Караянчева: Оптимисти сме за развитието на отношенията между България и Русия (СНИМКИ) "}
{"url": "http://epicenter.bg/article/Shefat-na-stroitelniya-kontrol-v-Sofiya--quot-izgorya-quot--zaradi-terasata-na-Plamen-Georgiev-/186597/2/0", "text": "Шефът на строителния контрол в София арх. Влади Калинов е подал оставка, която кметът на столицата Йорданка Фандъкова е приела. Новината съобщи самата Фандъкова във Фейсбук.  От съобщението става ясно, че оставката е заради проверката за законността на постройки върху терасата на шефа на КПКОНПИ Пламен Георгиев.  Днес поисках обяснения от директора на дирекция \"Общински строителен контрол\" – арх. Калинов, за проверката за законността на два навеса, собственост на Пламен и Ирена Димитрови на ул. „Проф. Г. Павлов“ 21 в кв. „Гео Милев“. Получих обясненията за решението да прекрати проверката, както и оставката му, която приех.  Връщам за ново разглеждане акта на район „Слатина“, които констатираха незаконно построени покриви върху постройките на покривната тераса. С кмета на район „Слатина“ още по време на тяхната проверка разгледахме строителната документация. В проекта на сградата няма покриви върху издигнатите колонади. Проверката засяга действия на строителя на сградата през 2007 г.  Фактите са такива каквито са, и никой няма интерес от това да бъдат прикривани и премълчавани.  ", "date": "2019.06.26", "title": "Фандъкова прие оставката на шефа на строителния контрол арх. Влади Калинов"}
{"url": "http://epicenter.bg/article/Kaloyan-Pargov-poiska-informatsiya-za-navodneniyata-v-Sofiya-sled-poroya-v-ponedelnik/186600/2/0", "text": "Лидерът на БСП - София и председател на групата на социалистите в СОС Калоян Паргов официално поиска информация за наводненията в столицата след пороя в понеделник. Той направи това по време на днешното заседание на Комисията по транспорт и туризъм към СОС.   Предложението му беше още на следващото заседание на комисията ръководителите на Дирекция \"Аварийна помощ и превенция\" Красимир Димитров и на Дирекция \"Сигурност\" Кристина Лазарова, както и директорът на Столичния инспекторат Веска Георгиева да изнесат официална информация за ситуацията.  \"Също така очаквам от тях и предложения за мерки. Какво ще предприемат оттук-нататък, за да не бъдат допускани повече наводнения по централните столични улици, а и не само по тях, каза Калоян Паргов. - В понеделник след пороя гневът на гражданите за пореден път се изля върху Столична община. И с право. А ние, като общински съветници, не бива да допускаме подобни проблеми. Какво значи продавачи в магазини да стоят на вратите и с четки и парцали да се борят с водата, за да не влезе вътре? А за шахтите и канализацията - да не говорим! Вярно, че отговорността за поддръжката им е разделена на три, включително и на \"Софийска вода\", но в края на юни да оправдават запушванията с листа - не е сериозно. Не сме в сезона на листопада\". ", "date": "2019.06.26", "title": "Калоян Паргов поиска информация за наводненията в София след пороя в понеделник"}
{"url": "http://epicenter.bg/article/Samolet-katsna-avariyno-na-letishte-Sofiya-/186601/2/0", "text": "Самолет \"Боинг\" 737-800 на израелските авиолинии \"Ел Ал\" кацна аварийно на Летище София, предаде Нова тв.  Полетът е бил от София за Тел Авив. Продължил е само 41 минути до обратното кацане на софийското летище.  По непотвърдена информация причината за извънредното приземяване е авария, предизвикана от ударила се птица в един от двигателите.  Забелязан е дим в кабината на самолета.  ", "date": "2019.06.26", "title": "Самолет кацна аварийно на летище София "}
{"url": "http://epicenter.bg/article/Mladite-sotsialisti--quot-vaorazhiha-quot--zabelezhitelnosti-v-Pernik-s-QR-kodove/186602/2/0", "text": "Благодарение на младите социалисти, забележителностите в Перник посрещат гостите на града с QR кодове, съобщиха от пресцентъра на \"Позитано\" 20. По повод отбелязването на 90 години от обявяването на Перник за град, младежите от Младежко обединение в БСП спретнаха инициатива, която едновременно показва уважение към миналото и познаване и отвореност към най-модерните технологии. Паметникът на Кракра Пернишки, Мемориалът на миньорския труд и Музеят на минното дело (подземният минен музей) в централната градска част се сдобиха със свои собствени QR кодове, чрез които гостите на града могат да се информират за съответната забележителност чрез бързо сканиране на кода от мобилните си телефони, вследствие на което се зарежда интернет страница с информация за обекта.  „Макар и да не е сред големите туристически центрове на България – Перник все пак е както забележителен град, така и град с интересни забележителности. Жалко е, че на някои от тях липсва каквато и да е информация, или най-много да се намери лаконична табелка с името на обекта. Този огромен пропуск на нашата община е отбелязван неведнъж от гостите на Перник, които при определени прояви като фестивала Сурва например, могат да достигнат сериозна бройка. С акцията ни по генериране и поставяне на QR кодове на пернишките забележителности като будни граждани компенсираме пропуските на местната управа и правим жест към туристите и гостите на Перник, които лесно, бързо и модерно могат да се информират за ключовите обекти в града ни.”- заявиха от МО в БСП – Перник.  В допълнение младежите обещаха, че това е само началото на тяхната кампания, целяща да снабди с информационни QR кодове големи и малки забележителности в Перник и цялата област.  *QR код (съкращение от \"Quick Response\" – бърза реакция, бел.пр.) е специфичен матричен баркод (още наречен двумерен баркод), разпознаваем от специални QR четци за баркодове или камери на мобилни телефони. Баркодът се състои от черни модули, подредени в квадратен шаблон върху бял фон. Информацията в него може да бъде текстова, URL или друга.", "date": "2019.06.26", "title": "Младите социалисти \"въоръжиха\" забележителности в Перник с QR кодове"}
{"url": "http://epicenter.bg/article/53-godishen-gamen-zaplashi-mazh-s-pistolet-v-Devin/186563/3/0", "text": "51-годишен мъж е заплашен с пистолет в двора на частна фирма в гр. Девин. Това съобщиха от пресцентъра на ОДМВР-Смолян.   Срещу нападателят В.В. на 53 г. от София е образувано бързо производство, за това че на 25 юни 2019 г. в двора на частна фирма е заплашил с огнестрелно оръжие – пистолет марка ТТ, 51-годишния мъж от гр. Кричим. Работата по случая продължава.", "date": "2019.06.26", "title": "53-годишен гамен заплаши мъж с пистолет в Девин"}
{"url": "http://epicenter.bg/article/Tsenata-na-zlatoto-na-svetovnite-pazari---nay-visoka-ot-6-godini-nasam-/186562/4/0", "text": "Цената на златото на световния пазар през последните седмици скочи до най-високите си нива от август 2013 година, на фона на нарастващото търсене на безопасни активи и ако тази тенденция продължи, цената на ценния метал може да подмине 1500 долара за унция, според експерти, цитирани от РИА Новости и БГНЕС.  “Цената на златото показва рязко покачване, зад което стоят фундаментални, спекулативни и технически фактори, които набират сила за продължаване на възходящия тренд”, каза Роман Антонов, главен анализатор в Promsvyazbank. Според него, забавянето на бизнес активността, световната търговия и растежа на БВП на САЩ само ще дадат импулс, който ще добави нестабилност на фондовите пазари и ще подкрепи котировките на метала.  Цената на златото на световния пазар нараства бързо от началото на 2000-та година: от февруари 2001 г. до май 2006 г. цената се повиши почти три пъти – от 255 долара до 732 долара за унция, след което последва краткосрочен спад, но от 2007 г. до септември 2011 г. цената му се утрои.  Абсолютният исторически максимум бе достигнат през септември 2011 г. – $ 1,923.7 за унция, но след година златото влезе в продължителен цикъл на спад – минимумът достигна $1,045 през декември 2015 г.  Миналата седмица цената на златото на пазара се повиши до нивата от август 2013 г. – инвеститорите го купиха за хеджиране на рисковете.  “Сутринта на 21 юни тройунция злато се търгуваше на 1409 долара, като по този начин реализираше най-амбициозната ни цел”, заяви старши анализаторът от „Алпари“ Анна Бодрова. Според нея шансовете за продължаване на положителната динамика остават, а нова цел може да бъде ниво от 1435 долара и дори 1500 долара в дългосрочен план.  „В дългосрочен план подкрепата за пазара на злато идва от общия спад на доверието в политическите институции по света, в икономическата и финансовата система, от предстояща очаквана рецесия и общата девалвация на валутите. 1600 долара ще достигне цената”, обобщават някои анализатори. А други дори са убедени, че ако цената премине 1500 долара, то тогава може да стигне и 1700 долара за унция.  ", "date": "2019.06.26", "title": "Цената на златото на световните пазари – най-висока от 6 години насам "}
{"url": "http://epicenter.bg/article/Prof--Iskra-Baeva--Dvama-dushi-atakuvat-uchebnitsite-po-istoriya--zashto-ne-napisaha-svoi-/186572/11/0", "text": "Не за пръв път констатирам, че българското общество живее от скандал до скандал. Още минал не заминал скандалът със субсидиите за политическите партии и влязохме в нов – този път за учебниците по история.   Преди година отново имаше остра дискусия с обучението по история – тогава беше за програмите, по които да се пишат учебниците. Преди няколко години беше за термините „турско робство” или „турско присъствие”. Въпросът е дали наистина нашето общество не може да живее без скандали или политиците предпочитат да му ги поднасят, за да отклоняват вниманието му от по-важни проблеми? Защото моето впечатление е, че повечето скандали са по-скоро театрални, отколкото реални. Така ми изглежда и днешния с учебниците. За да докажа своята теза ще се върна малко назад – към неверните твърдения, които обикновено предизвикват най-острите дискусии. Например онова за османското присъствие, термин, който никога не е фигурирал в учебниците. Такава е и първата теза на новопоявилите се борци за „истината”. Че „комунизмът” (както странно наричат социализма, защото комунизмът е нещо съвсем различно, което никога не е било факт не само в България, а където и да било) най-после трябва да влезе в учебниците. Всъщност въпросният строй намира място още в първите учебници на прехода, издадени през 1996 г. Те са и първите алтернативни, след като през 1992 г. правителството на Филип Димитров спря всички действащи учебници и предложи на „верни” хора да напишат набързо „Записки по история”. В „Записките” социализмът действително липсваше, вероятно защото авторите не знаеха какво да пишат, след като само няколко години по-рано са следвали „повелите” на конституционно абонираната за властта БКП. Но всички учебници от 1996 г. не само представяха социализма, а и достигаха до прехода. И никъде той не беше възхваляван, а навсякъде критикуван заради репресиите, липсата на политически свободи и икономическата криза, която в края на краищата го довежда до крах.  Следващият кръг учебници бяха подготвени в началото на новия век – през 2001 г., и в тях отново присъстваше следвоенния период и отново без да бъдат изразявани каквито и да било симпатии към системата. Сегашните учебници са трети кръг, като в програмата, по която са написани, стриктно са регламентирани темите, очакваните резултати, понятията, които трябва да присъстват (   ). Пет издателства се ангажираха с подготовката на учебници и представиха своите проекти пред Министерството. Тези учебници са преминали през рецензии на професионални историци, методисти и учители, след което са ги оценили комисии от Министерството. И всички те са одобрени, което означава не нещо друго, а че отговарят както на научните критерии (професионалната историческа оценка), така и на методическите изисквания (методиците) и на приспособеността им към възможностите на 17-годишните младежи (оценката на учителите). Така че всичко дотук изглежда нормално. Изведнъж обаче в медиите се появиха двама души, които атакуваха учебниците, макар и да признават, че те отговарят на програмата и изискванията. Причината е, че не отговарят на техните лични представи как трябва да се интерпретира периодът на „комунизма”. Проблемът е, че те са били активни и при предишните скандали и са сред създателите на програмата за учебниците. Вместо обаче да се опитат сами да напишат учебник според собствените си изисквания и с него да се състезават с останалите колективи, те си запазват правото на окончателни съдници. Няма как да не си зададем въпроса на какво основание? Откровено казано, не разбирам. Това не са академични изследователи на периода. Вярно е, че журналистът Христо Христов се е посветил на проучването на документите на Държавна сигурност и има поредица от книги, но те нито отговарят на академичните критерии, нито пък историята на ДС е равнозначна на историята на България в целия период. Д-р Евелина Келбечева е написала дисертация за културата на България в годините на Първата световна война, но не е известна в академичните среди като изследовател на социализма. Да, има и такива писания, но те са политически, по-точно емоционално-антикомунистически. В което няма нищо лошо, но не бива емоционално-политическото виждане на един човек да се налага на всички останали, включително и на цялото младо поколение. Защото ако това стане, по какво днешното демократично общество се отличава от еднопартийното управление на БКП и стриктната цензура върху историческата наука, която добре си спомняме и нямаме никакво желание да се връщаме към онова време. После щафетата на скандала беше поета от политически организации от рода на: дискусионен клуб „Свободна България”, Съюз „Истина”, Движение 7000, Християнски център „Прелом”, фондация БАМО, Апостолската реформирана църква и Църквата „Царството на Христос” в Габрово, Демократична България. И в това няма нищо лошо, всеки има право да изразява мнението си в една демократична държава. Но ми се струва, че щеше да бъде по-добре, ако първо бяха проверили твърденията на двамата нови цензори. Защото в техните обвинения има сравнително малко истина – повечето от темите, за които пишат, не отсъстват от учебниците – има ги, вероятно представени не точно по начина, по който те искат. Но нали затова има плурализъм и свобода, дори и при учебниците. Пак ще повторя: ако тези искат да наложат своите тези, нека напишат свой учебник, който да се състезава редом с другите. Доказателство за манипулативния характер на обвиненията са отговорите, които написахме по отношение на нашия учебник. Прилагам и него в друг файл, защото трудно би се събрал в една статия (той е с обем от 50 000 знака или 25 страници -  ). В него са посочени пространни цитати от учебника, както и изследванията по повдигнатите въпроси. На как да обявим българската антикомунистическа съпротива за първа и най-масова в Източна Европа, като това не е вярно – полската антикомунистическа съпротива е по-ранна и значително по-масова. Същото се отнася и до искането да напишем, че „народният съд” в България е издал повече смъртни присъди от всички останали, като дори ни предлагат да направим сравнение с Германия. Защото Нюрнбергският процес е само върхът на айсберга в наказанията срещу военнопрестъпниците – процесите срещу тях са десетки и дори стотици и то не само на територията на Германия, а и в страните, окупирани от Третия райх в годините на войната, а издадените смъртни присъди са многократно повече от българските. Струва ми се, че няма как всички автори на всички учебници, всички рецензенти и оценители на учебниците, всички учители, които са ги избрали, да грешат в положителните си заключения, а двама души, самоназначили се за цензори и очевидно не познаващи основните изследвания за периода, да се обявят за носители на единствената и окончателна истина и да поискат да я наложат на всички останали. Зная, че те имат силни политически покровители, включително и от средите на управляващите, но това достатъчно ли е, за да станеш носител на абсолютната истина? Ако това е така, значи сме се върнали във времената на политическата цензура, когато някъде отгоре, от политическия връх ни нареждаха какво трябва да пишем. Нека не се плашим, а се доверим на нашите изследвания и върху тяхната основа се преборим за правото на свободна научна воля!    ", "date": "2019.06.26", "title": "Проф. Искра Баева: Двама души атакуват учебниците по история, но защо не написаха свои?!"}
{"url": "http://epicenter.bg/article/-quot-Galap-quot--Pochti-polovinata-balgari-ne-haresvat-demokratsiyata/186593/11/0", "text": "76% от хората по света се съгласяват с твърдението, че демокрацията може да има недостатъци, но е най-добрата форма на управление. У нас също има мнозинство в подкрепа на това твърдение, но по-малко – 52%. Така в България, в третото десетилетие след началото на демократичните промени, отношението към демокрацията остава по-скоро положително, но в по-ниска степен спрямо света.  В рамките на десетилетие степента на приемане на демокрацията по света като че ли леко спада – мнозинството, което приема, че това е най-добрата форма на управление, е разколебано от 79% на 76%. В България има сходни белези – от 60%, съгласните спадат за десетилетие до 52%.  Това показват данните от две вълни на изследване, проведени от световната асоциация „Галъп интернешънъл“ (в сътрудничество с УИН) в повече от 60 държави и сред повече от 60 хиляди души. Вълните са в средата на двете десетилетия на двайсет и първия век – през 2005 и 2015 г.  За първи път тук сравняваме даннитe от двете мащабни изследователски вълни. Поводът е 30-тата годишнина от 1989 г. Специално по този повод „Галъп интернешънъл“ започва да публикува нагласите на българите по важните въпроси на съвремието ни.  Част от данните вече бяха излъчени в предаването #Европа и рубриката „Къде сме ние“ по БНТ.   Населението на света показва висока степен на приемане на демокрацията. В нашето десетилетие 76% от всички запитани отговарят положително или по-скоро положително на твърдението „Демокрацията може и да има своите недостатъци, но е най-добрата форма на управление“. 20% по-скоро не са съгласни или съвсем не са съгласни с това твърдение, а делът на тези, които не могат да отговорят, е 4%.  Десет години по-рано делът на съгласните и по-скоро съгласните е бил 79% – срещу 17% по-скоро несъгласни или съвсем несъгласни, а останалите – колебаещи се.  В дела на харесващите демокрацията се отбелязва разколебаване във всички изследвани региони. Най-осезаема е разликата в Азия, Африка и в Източна Европа. Разбира се, за да се отчете трайна тенденция, е нужна и още една вълна на изследване – която предстои.   Ходът на политическите събития в световен мащаб напоследък може би е оказал свето влияние. Отчетеният известен спад в дела на световното население, припознаващо демокрацията като най-добър начин за решаване на обществените дела, може да означава и уклон към все по-авторитарни и популистки модели на управление, но тепърва трябва да се види дали става дума за устойчива тенденция.  Възприемането на демокрацията като най-добра форма на управление днес е широко разпространено във всички демографски групи по света. Подкрепата по отношение на демокрацията е висока, независимо от нивото на религиозност и се среща практически сред всички вероизповедания. Закономерно, колкото по-високо е нивото на образование и доходите, толкова по-висока е и подкрепата на демократичното управление.  Ако погледнем картината по региони, през 2015 г. демокрацията е най-харесвана – очаквано – в Северна Америка (82% мнозинство съгласно, че демокрацията е най-добра форма на управление) и в Западна Европа (80%). От друга страна, нивата на съгласие с твърдението, че демократичната система е най-добра са най-ниски в Източна Европа (64%) и Северна Азия (55%).   България е в съзвучие със страните в Източна Европа, които споделят по-скоро позитивни оценки за демокрацията, на не в особено висока степен. А дори и на фона на Източна Европа България е под средните стойности. Явно е, че при нас резултатите от трансформацията след 1989 г. е оставила много въпросителни за качеството на демокрацията.  Изследването отчита, че в хода на третото десетилетие след демократичните промени у нас, 52% от българите са съгласни, че макар и да има своите недостатъци, демокрацията все пак е най-добрата форма на управление. Една трета от нашите сънародници обаче не могат да се съгласят с това твърдение, а 16% не знаят как да отговорят.  У нас и спадът в последното десетилетие като че ли е още по-осезаем – 52% процента одобряват демокрацията сега срещу 60% преди десетилетие. А делът на българите, които не смятат, че демокрацията е най-добрата форма на управление, се е повишил с една десета – от 23% на 32%.   Ситуацията е сходна и в непосредствено съседните на България държави. Впечатление прави Румъния, държава, с която България сподели в последните десетилетия общ път на демократично развитие. Там, например, през 2005 г. делът на съгласните, че демокрацията е най-добра система е бил 80%, а през 2015 се стопява до 58%.       ", "date": "2019.06.26", "title": "\"Галъп\": Почти половината българи не харесват демокрацията"}
{"url": "http://epicenter.bg/article/Erdogan--Shte-prodalzhim-sas-sondazhite-kray-Kipar--nezavisimo-ot-tova-kakvo-kazva-Tsipras/186558/7/0", "text": "Държавният глава на Турция Реджеп Тайип Ердоган продължава с войнствената реторика срещу Гърция, уверявайки, че Анкара ще продължи с проучванията за петрол в Източното Средиземноморие, независимо от това какво казва гръцкият премиер Алексис Ципрас, съобщава електронното издание на атинския ежедневник Protothema, цитирано от \"Фокус\". „В района имаме четири кораба и взехме мерки. Министър-председателят на Гърция казва някои неща самосиндикално. Каквото и да твърди обаче, ние имаме права там. В името на защитата на нашите права, ще продължим с проучванията. Ние предприехме и ще предприемем необходимите мерки“, подчерта Ердоган в обръщение пред членове на управляващата в Анкара „Партия на справедливостта и развитието“.  „Докато не постигнем справедливо разпределение на природните ресурси в Източното Средиземноморие, ще продължим нашите решителни стъпки в региона. Няма да позволим никакви усилия за сондиране, които да игнорират правата и интересите на Турция и Севернокипърската турска република“, категоричен бе Ердоган.  ", "date": "2019.06.26", "title": "Ердоган: Ще продължим със сондажите край Кипър, независимо от това какво казва Ципрас"}
{"url": "http://epicenter.bg/article/j/186561/8/0", "text": "Сребро и10-и медал за България на Европейските игри в Минск. В груповите изпълнения на аеробиката нашият тим грабна среброто, само на 64 хилядни след Русия. Отборът ни е в състав Ана–Мария Стоилова, Антонио Папазов, Дарина Пашова, Ивелина Лукаки и Тихомир Баротев.   Вече имаме по-добро представяне от миналите Европейски игри със спечелените дотук в първите четири дни 1 златен, 5 сребърни и 4 бронзови медала, съобщават от БОК.", "date": "2019.06.26", "title": "Сребро и 10-и медал за България на Европейските игри в Минск "}
{"url": "http://epicenter.bg/article/Kluni-povozi-Obama-na-lodka-v-ezeroto-Komo/186575/10/100", "text": "Бившият американски президент Барак Обама се отдаде на почивка в компанията на семейството си и звездната двойка Джордж и Амал Клуни.     Семействата излязоха на разходка с моторна лодка във водите на езерото Комо близо до италианското имение на Клуни. Всъщност те са стигнали по вода до благотворителната вечеря на правозащитната фондация на Клуни. Тя е основана от Амал и Джордж, за да защитава маргинализираните общности, които са станали жертва на нарушаване на човешките права.   Благодарение на международния опит на Амал като адвокат фондацията се занимава с мониторинг на световните правителства, които използват своите законни системи, за да преследват политическите си врагове.   Джордж Клуни бе забелязан да се движи по дока, облечен в сив костюм, а няколко крачки зад него вървеше Барак Обама в тъмен костюм и светлосиня риза.   Половинките им - Амал и Мишел, бяха заедно с тях на лодката. Адвокатката носеше дълга рокля Gucci в оранжево с флорален десен на едри цветя в розово, допълнени от зелени листа, а бившата първа дама бе заложила на бяла блуза и черен панталон. С тях бе и по-голямата дъщеря на семейство Обама - Малия, което бе облечена в дълга рокля и черни гладиаторски сандали, комбинирани с чантичка в същия цвят.   Джордж Клуни никога не е крил, че е поддръжник на президента Обама и е една от знаменитостите, стояла изключително близо до бившия първи в САЩ.   Източник: Дир.бг", "date": "2019.06.26", "title": "Клуни повози Обама на лодка в езерото Комо"}
{"url": "http://epicenter.bg/article/Provazglasiha-Naomi-Kembal-za-modna-ikona/186583/10/100", "text": "Наоми Кембъл бе обявена за модна икона на събитие в хотел \"Риц“ в Лондон, предадоха френските медии.   Супермоделът получи тази награда за забележителния си принос в модната индустрия, както и за своята филантропска дейност.   49-годишната Кембъл ще получи наградата на 2 декември на церемония по награждаването на \"Британските модни награди“.   Наоми Кембъл, известна като Черната пантера, коментира, че е развълнувана от тази чест.   Кембъл каза също, че създадената от нея през 2005 г. фондация “Fashion for Relief” ще организира благотворително изложение през септември в рамките на Лондонската седмица на модата.   Наоми вече е организирала подобни прояви в помощ на жертвите на урагана \"Катрина\", разрушителното земетресение и последвалото цунами в Япония и земетресението в Хаити.   Наскоро Кембъл се появи пред британското издание \"Vogue\" в провокативна фотосесия без дрехи. Тя сподели, че не се чувствала добре в тялото си дълго време. Но сега вече не е така.    Източник: Канал 3", "date": "2019.06.26", "title": "Провъзгласиха Наоми Кембъл за модна икона"}
{"url": "http://epicenter.bg/article/Anya-Pencheva-i-Sasho-Dikov-pozirat-s-vnuka-si-na-snimka/186605/10/100", "text": "\r\n Илиян Любомиров и Петя Дикова рядко показват сина си Александър, който се роди преди два месеца, но сега са публикували кадър, на който позират с бебето и с гордите баба и дядо - Аня Пенчева и Сашо Диков. \r\n \r\n \r\n \r\n Любомиров е споделил снимката в профилите си в социалните мрежи с текст към нея, гласящ \"достоен наследник\". \r\n   \r\n Петя и Илиян, които са заедно повече от две години, съобщиха, че ще стават родители през декември миналата година, а на 22 април тази година на бял свят се появи Александър. Двамата са много щастливи. Петя не бърза да се върне на работа като тв водеща, а иска да се отдаде на майчинството. \r\n   \r\n Източник: Дир.бг \r\n \r\n    \r\n \r\n", "date": "2019.06.26", "title": "Аня Пенчева и Сашо Диков позират с внука си на снимка"}
{"url": "http://epicenter.bg/article/Iskren-Veselinov--/186557/2/0", "text": "„На коалиционния съвет дадохме възможност за нещо, което трябваше да се случи в самото начало – смислен и мотивиран дебат. Това липсваше от самото начало. БСП поискаха оставката на Владислав Горанов заради сгрешени субсидии. Последва искането за 1 лев субсидия от ГЕРБ. Последва анонсът на ДПС за 0 лева субсидия и отваряне на вратата за фирмено финансиране. В цялата тази какафония дебатът се загуби!” Това заяви депутатът от \"Обединени патриоти\"/ВМРО Искрен Веселинов в предаването \"Здравей, България\" по Нова телевизия.  Според него ВМРО не са се включвали в това надлъгване. „От самото начало ние заявихме, че трябва да има минимум, който да е дори еднакъв за всички партии, с който да се осигури тяхното съществуване – наеми на клубове, минимален персонал и други”, каза той.  „Аз съм внесъл предложение в Народното събрание. То е подкрепено и от колегите от ВМРО. Смятаме, че тоталната сума, с която може да се издържа една партия е между 1,5 млн. и 2 млн. лева, като тук говорим за проектно финансиране, при което да се признават разходите на партията”, коментира още Веселинов.  Според него е важен средният разход, а не големината на партията. „Имаме един обем от работа, който е еднакъв за всички партии”, каза той.  На въпрос дали например в тези разходи би влизало поддържането на телевизия, Веселинов отговори: „Това не е задължителен разход на една партия. Ние, например, издаваме едно изключително евтино вестниче, което разпространяваме в 100 000 тираж”, коментира Веселинов.  „Ние сме против необмисления, прибързания и популистки подход за дебата за субсидиите. Важната новина за нас от вчера е, че в едномесечен период ще се направи преглед на управленската програма - какво е свършено досега и какво предстои да се случи”, каза още депутатът.", "date": "2019.06.26", "title": "Искрен Веселинов: Дебатът се загуби в какафонията около субсидиите"}
{"url": "http://epicenter.bg/article/Valeri-Simeonov--Nyamame-problem-da-varnem-nadvzetata-subsidiya--ne-sme-poharchili-vsichko-za-evrovota/186560/2/0", "text": "Нямаме проблем да върнем надвзетата субсидия, не сме похарчили всичко за евровота. Това каза лидерът на НФСБ Валери Симеонов пред журналисти във връзка с надвзетите партийни субсидии, предаде репортер на Агенция \"Фоукус\".   Според него това бързане и непрекъснатото медийно говорене усложнява намирането на решение по въпроса за субсидиите, когато става въпрос за позиции на различни партии. \"Ще ви информираме\", уточни още Симеонов. На въпрос дали ще е проблем, ако до края на юли не се вземе решение, Симеонов обясни, че партньорите са се разбрали да бъде взето такова дотогава. \"За мен решението може да се вземе и за една седмица. Ще се постарая да намерим сравнително бързо решение. Въпросът не е чак толкова сложен\", каза още лидерът на НФСБ.  ", "date": "2019.06.26", "title": "Валери Симеонов: Нямаме проблем да върнем надвзетата субсидия, не сме похарчили всичко за евровота"}
{"url": "http://epicenter.bg/article/Anna-Slavova-i-Smilyana-Nitova-Krasteva-polozhiha-kletva-kato-deputati-ot-PG-na--quot-BSP-za-Balgariya-quot-/186564/2/0", "text": "Анна Славова и Смиляна Нитова-Кръстева положиха клетва като народни представители от ПГ на \"БСП за България\", предаде репортер на Агенция \"Фокус\".  Двете стават депутати с решение на Централната избирателна комисия от 24 юни 2019 г. Славова заема мястото на Петър Витанов в 25-ти Многомандатен избирателен район София-град, а Смиляна Нитова - Кръстева на Елена Йончева в 29-ти Многомандатен избирателен район - Хасково.  На 21 юни парламентът освободи от длъжност народните представители от ПГ на \"БСП за България\" Елена Йончева и Петър Витанов. Те са освободени на база постъпило от тях заявление.  Това се налага, тъй като двамата бяха избрани за евродепутати на изборите за Европейски парламент на 26 май.  ", "date": "2019.06.26", "title": "Анна Славова и Смиляна Нитова-Кръстева положиха клетва като депутати от ПГ на \"БСП за България\""}
{"url": "http://epicenter.bg/article/GERB--Ako-predlozhenieto-ni-za-1-lev-subsidiya-ne-sabere-podkrepa--sme-sklonni-na-razgovori-/186565/2/0", "text": "Ако предложението ни за 1 лв. партийна субсидия не събере достатъчна подкрепа, сме склонни на разговори, каквито ще инициират колегите ни от \"Обединени патриоти\". Това каза народният представител от ПГ на ГЕРБ Десислава Атанасова във връзка с партийните субсидии, предаде репортер на Агенция \"Фокус\".  \"Нашата позиция не се е променила, както и вчера стана известно от изявлението на премиера и председател на нашата партия след консултациите с нашите коалиционни партньори. Ние твърдо стоим зад позицията си и решенията на Министерски съвет за 1 лв. партийна субсидия такъв, какъвто беше вотът на българските граждани\", каза Атанасова и припомни за референдума, при който 2,5 млн. души са отговорили с \"да\" на въпроса за субсидиите.  \"Ние сме 95 народни представители в парламент от 240. Ако нашето предложение не събере достатъчна подкрепа в пленарна зала, виждаме, че единствено \"Воля\" заявяват, че ще подкрепят 1 лв., сме склонни на разговори, каквито ще инициират колегите ни от \"Обединени патриоти\" през тази седмица\", уточни още Атанасова.  ", "date": "2019.06.26", "title": "ГЕРБ: Ако предложението ни за 1 лев субсидия не събере подкрепа, сме склонни на разговори "}
{"url": "http://epicenter.bg/article/Mustafa-Karadaya--DPS-nyama-da-uchastva-v-konsultatsii-za-partiynite-subsidii-/186569/2/48", "text": "Няма да участваме в консултации за партийните субсидии. Това каза пред журналисти председателят на ДПС Мустафа Карадайъ, предаде репортер на Агенция \"Фокус\".  \"Това, което имахме да кажем по темата, го казахме и пред медиите, и с писмени предложения за промени в Закона, внесен от Министерски съвет и на консултациите ни с БСП и с ГЕРБ\", каза още Карадайъ.  Той коментира, че с националистите ДПС няма какво да си говори.  \"Предложението идва от Министерски съвет, в който те участват. Ако те са решили да бламират своето правителство, това е тяхно решение\", уточни още Карадайъ.  Председателят на ДПС посочи, че партията е била активна, когато правилата са позволявали това.  \"Сроковете за предложение между първо и второ четене са изтекли. След тези консултации какво ще се произведе? Може би Министерски съвет ще си изтегли закона, ще има нови предложения, ние нямаме яснота по тази тема\", посочи още той.  Карадайъ припомни позицията на ДПС, че субсидиите трябва да са с размер, с който партиите да могат да финансират дейността и кампанията си.  \"Ако няма да могат политическите партии да финансират дейността си чрез субсидии от държавата, то тогава трябва да има отворен, ясен, прозрачен модел за финансиране на политическите партии\", допълни Карадайъ.  ", "date": "2019.06.26", "title": "Мустафа Карадайъ: ДПС няма да участва в консултации за партийните субсидии (ВИДЕО)"}
{"url": "http://epicenter.bg/article/SEM-izslushva-dnes-i-utre-kandidatite-za-generalen-direktor-na-BNR-/186570/2/0", "text": "Днес и утре ще се проведат изслушванията на кандидатите за генерален директор на Българското национално радио в Съвета за електронни медии. Кандидатите са петима и изслушванията им ще бъдат по реда на подаване на заявленията им за участие в конкурса в СЕМ, предава БНР.  Изслушванията днес ще бъдат от 9.30 до 17 часа в следния ред – Светослав Костов, Митко Димитров и Валерий Тодоров. За четвъртък са насрочени изслушванията на останалите двама кандидати – Даниела Манолова и настоящият генерален директор на БНР Александър Велев.  Съгласно приетите от СЕМ правила, изслушванията на кандидати са публични, ръководят се от председателя на медийния регулатор и ще се предават директно на интернет страницата на БНР и радио Бинар.  Кандидатите ще представят концепциите си, след което всеки член на Съвета има право да зададе въпросите си. Предвидена е възможност за въпроси и от представители на БНР.  В паузите между изслушванията на отделни кандидати, при изразено желание от тяхна страна, СЕМ предоставя възможност за въпроси и на останалите присъстващи журналисти.  Съветът за електронни медии ще вземе решението си кой ще бъде генерален директор на общественото радио в петък.  ", "date": "2019.06.26", "title": "СЕМ изслушва днес и утре кандидатите за генерален директор на БНР "}
{"url": "http://epicenter.bg/article/Narodnite-predstaviteli-odobriha-doklada-na-VSS-za-2018-g--/186571/2/0", "text": "Със 121 гласа \"за\" и 1 \"въздържал се\" депутатите одобриха доклада на ВСС за 2018 г., предаде репортер на Агенция \"Фокус\". Документът отразява разделно дейността на Съдийската и Прокурорската колегии към Висшия съдебен съвет, както и на постоянно действащите комисии към тях, съгласно правомощията на съответната колегия.  Документът съдържа пет отделни структурно обособени части, като в първата част последователно са изложени информация и данни относно управлението и администрирането на съдебната власт, което включва управление на човешките ресурси в съдебната система, кадровата и конкурсната дейност на Комисията по атестирането и конкурсите, управлението на финансовите и материалните ресурси, в това число управление на бюджета на съдебната власт, управление на съдебните сгради, електронно правосъдие и професионална квалификация.  През 2018 г. Комисия „Съдебна карта, натовареност и съдебна статистика“ към Съдийската колегия е провела 26 заседания, в които са обсъдени и приети решения в няколко насоки: иницииране на законодателни промени в частта относно правилата за местна и родова подсъдност по определена категория дела, мониторинг и анализ на натовареността на съдилищата с предложения за изменения и допълнение на Правилата за оценка на натовареността на съдиите, в номенклатурата на статистическите кодове и други вътрешно – организационни мерки.  В доклада са отчетени и 8 редовни заседания на Комисия „Съдебна карта и натовареност на прокурори и следователи“ към Прокурорската колегия.  Като най–значима и мащабна дейност на комисията и на Прокурорската колегия се отбелязва реорганизацията и оптимизирането на районните прокуратури чрез създаване на унифициран модел.  Съгласно създадения модел за оптимизиране на съдебната карта на районните прокуратури, считано от 1 януари 2019 г. са закрити 11 районни прокуратури.  ", "date": "2019.06.26", "title": "Народните представители одобриха доклада на ВСС за 2018 г. "}
{"url": "http://epicenter.bg/article/Borisov-kachi-Donchev--Goranov-i-Nankov-na-dzhipa-za-inspektsiya-na-AM--quot-Trakiya-quot---VIDEO--/186576/2/0", "text": "Премиерът Бойко Борисов инспектира ремонтите на АМ \"Тракия\" на път за Пловдив. С него са и вицепремиерът Томислав Дончев, министърът на финансите Владислав Горанов и зам.-министърът на регионалното развитие и благоустройството Николай Нанков.  \"Заедно със зам.-министъра на регионалното развитие и благоустройството Николай Нанков направихме инспекция на ремонтните дейности на мостовете по АМ „Тракия“ на път за Пловдив. Увериха ме, че пътният участък ще бъде пуснат на 1 юли\", написа премиерът във Фейсбук.   Министър-председателят Бойко Борисов инспектира строително-ремонтните дейности на виадуктите на автомагистрала „Тракия“, разположени при 13-ия, 15-ия и 20-ия км., уточниха от правителствената информационна служба.  В инспекцията участваха вицепремиерът Томислав Дончев, министърът на финансите Владислав Горанов и заместник-министърът на регионалното развитие и благоустройството Николай Нанков.  „На практика се правят нови мостове“, заяви премиерът Борисов след като строителните екипи му разказаха за хода на дейностите. Заместник-министър Нанков увери министър-председателя, че ще бъдат спазени определените срокове за завършване на ремонтите на трите съоръжения. Нанков докладва на премиера за състоянието на ремонтирания участък, като подчерта, че нещата са били много зле - пред падане. Движението по виадукта при 20-ия км ще се възстанови на 30 юни, по съоръжението при 13-ия км – на 1 юли, а по това при 15-ия км – на 2 юли.  „Каква строителна армия“, отбеляза премиерът Борисов при инспекцията, а работниците заявиха, че такива ремонти по виадуктите не са правени. \"Как е, става ли?\", обърна се към строителите борисов. И коментира: \"Един майстой, ако не си харесва работата, не е майстор!\" И добави: \"Колко години не е правен тоя път?! Ако е било лесно, да го бяха направили!\" Работниците обясниха, че през 2002 г. е правен ремонт, но не основен. \"Ако не го направиш като хората, то пак си тече. Хвърлени пари на вятъра!\", обобщи премиерът. И пожела: \"Да сте живи и здрави!\" Строително-ремонтните дейности на връхните конструкции на трите виадукта са идентични.  Демонтажните дейности на трите виадукта включват фрезоване на асфалтобетонова настилка, разкъртване на замазка и бетонова плоча, и тротоарни конзоли, демонтаж на дилатационни фуги, демонтаж на оградни съоръжения и др.  При монтажните дейности се извършва направа на изравнителна армирана стоманобетонова плоча над съществуващата бетоновата плоча, монтаж на нови дилатационни фуги, направа на нови гардбаластови стени, преходни плочи и насип, направа на отводнителна система, полагане на хидроизолация, осигуряване на нова асфалтобетонова настилка, монтаж на нови оградни съоръжения и маркировка.  Планирани за ремонт са връхните конструкции на левите плътна на съоръженията. В зависимост от ремонтната програма на АПИ те ще бъдат извършени през есента или идната пролет. За виадуктите на 13-и и 15-и км са разработени и съгласувани с Института за пътища и мостове проекти за ремонт на долното строене на съоръженията. Предстои възлагането им за изпълнение от АПИ през юли 2019 г. На виадукта на 20-и км се извършва ремонт на долно строене на дясно плътно. За лявото плътно е разработен и съгласуван проект и предстои възлагането му. По този начин ремонта на съоръженията няма да бъде прекъсван, а ще се извършва последователно през цялата година. Днес премиерите на България и на Северна Македония Бойко Борисов и Зоран Заев заедно откриват втория икономически форум в Пловдив.  Премиерът Бойко Борисов ще открие втория Пловдивски икономически форум. Днес и утре министри, представители на бизнеса и на неправителствения сектор от страната и Европа ще дискутират предизвикателствата пред икономическия растеж и конкурентоспособността у нас и в Югоизточна Европа.  Сред обсъжданите теми ще бъдат очакванията от новия Европейски парламент и новата Еврокомисия, демографските и здравни проблеми, пътната карта на България към ЕРМ II, привличането на чужди инвестиции, енергийната и цифрова политика на ЕС, перспективите пред Западните Балкани.  В дискусиите ще се включат вицепремиерите Томислав Дончев и Екатерина Захариева, министрите Теменужка Петкова, Росен Желязков и Николина Ангелкова, както и еврокомисар Мария Габриел. Във форума ще участват и над 40 водещи личности и анализатори, които формират общественото мнение в Европа.  Пловдивският икономически форум се организира от Делфийския икономически форум със седалище Атина и от Центъра за либерални стратегии.  ", "date": "2019.06.26", "title": "Борисов качи Дончев, Горанов и Нанков на джипа за инспекция на ремонтите по АМ \"Тракия\" (ВИДЕО) "}
{"url": "http://epicenter.bg/article/Pravitelstvoto-sazdade-Natsionalen-koordinatsionen-tsentar-za-bezopasno-dvizhenie-po-patishtata-/186578/2/0", "text": "Министерският съвет одобри Годишния доклад за младежта за 2018 г. Докладът представя информация за състоянието на младежта в страната и отчита предприетите мерки от страна на отговорните институции в изпълнение на държавната политика в тази сфера през изминалата година. Това съобщиха от правителствената информационна служба.   Проследяват се специфичните за младите хора предизвикателства, социално-икономическите реалности, нагласите и ценностите на младежите, което дава възможност за разграничаване на краткосрочните, средносрочните и дългосрочните решения по отношение на младежките политики.  За целите на доклада, по инициатива на Министерството на младежта и спорта е реализирано и национално представително социологическо проучване сред младите хора в страната на тема „Установяване на ефекта от политиките за младежта върху младите хора в страната“. Въпросите, заложени в проучването, следват основните теми и приоритети на Националната стратегия за младежта 2010-2020 г. - повишаване на гражданската активност, повишаване на ролята на младите хора в превенцията на престъпността, насърчаване на здравословния начин на живот, подобряване на достъпа до информация и качествени услуги, насърчаване на икономическата активност и кариерно развитие на младите хора, развитие на младежкото доброволчество, развитие на междукултурния и международния диалог, развитие на младите хора в малките населени места и селските райони, превенция на социалното изключване на младите хора в неравностойно положение.    С 2 млн. лв. ще се увеличи бюджетът на проект „Красива България“ на Министерството на труда и социалната политика. Това предвижда изменение в Националния план за действие по заетостта за 2019 г., което беше одобрено от правителството.  Със средствата ще се реализират още до 24 проектни предложения на общини и държавни институции за осигуряване на достъпна среда на обществени сгради, подобряване на обществената среда, социалната инфраструктура и социалните услуги. С допълнителното финансиране от 2 млн. лева ще се осигури работа на 130 безработни за изпълнение на строително-монтажни/ремонтни работи на значими общински и държавни обекти.  Общият бюджет на проект „Красива България“ ще се увеличи на 5,3 млн. лв., с които се очаква да се финансират около 60 проекта. През 2019 г. по програмата ще се осигури заетост на около 830 души, от които 330 регистрирани в бюрата по труда безработни, както и обучение на 120 души.    С правителствено постановление се създава Национален координационен център за безопасно движение по пътищата като част от мерките за ограничаване на пътнотранспортния травматизъм до 2020 г.   В структурата на Центъра влизат служители на главните дирекции „Национална полиция“ и Главна дирекция „Пожарна безопасност и защита на населението“ в МВР, Агенция „Пътна инфраструктура“, Изпълнителна агенция „Автомобилна администрация“ и Държавна агенция „Безопасност на движението по пътищата“. Центърът ще осигурява оперативна координация и взаимодействие между компетентните държавни структури при прилагането на мерки за превенция, временна организация на движение, координация при усложнени пътни и метеорологични условия, затруднения или блокиране на движението, пътнотранспортни произшествия и аварии на територията на страната.  Центърът ще работи непрекъснато - при режим 24/7. Целта е в реално време служителите да получават сигнали и информация от всички компетентни институции и след оперативна обработка на данните да се предприемат общи действия за реакция. Обособяването му ще допринесе за постигане на приетия интегриран подход „Безопасна система“ с визия нула загинали и тежко ранени на пътя, съгласно РМС № 16/17.01.2019 г.  Центърът не е отделно юридическо лице и ще бъде разположен в сграда на Министерството на вътрешните работи. За неговото обезпечаване няма да бъдат разходвани допълнителни бюджетни средства, няма да бъдат разкривани и допълнителни щатни бройки.    Правителството определи подуправителите на Българската народна банка (БНБ) за заместник-управители в няколко международни финансови организации.   Ръководителят на управление „Банков надзор“ на БНБ Радослав Миленков е определен за заместник-управител за страната ни в организациите от Групата на Световната банка - Международната банка за възстановяване и развитие, Международната финансова корпорация, Агенцията за многостранно гарантиране на инвестициите и Международния център за разрешаване на инвестиционни спорове. Ръководителят на управление „Банково“ на БНБ Нина Стоянова е определена за заместник-управител за България в Европейската банка за възстановяване и развитие.  Това решение е свързано с настъпилите промени в състава на Управителния съвет на БНБ. Така се осигурява представителство на страната ни в изброените международни финансови институции, което да спомогне за разширяване и стабилизиране на международните контакти и защита на интересите на страната.    Министерският съвет одобри вътрешнокомпенсирана промяна на утвърдените разходи по области на политики и бюджетни програми по бюджета на Министерство на правосъдието за 2019 г.  Промяната се налага във връзка с финансово обезпечаване на вече направени изменения в устройствените правилници на Министерството на правосъдието и Агенцията по вписванията. С тях се е увеличила числеността на персонала в Инспектората по чл. 46 от Закона за администрацията към Министерството на правосъдието с 3-ма служители за сметка на намаления състав в Агенцията по вписванията със същия брой служители.  Целта е да се осигури административен капацитет за изпълнение на функционалните компетентности на Инспектората и да се изпълняват изискванията на Наредбата за структурата и минималната численост на инспекторатите, реда и начина за осъществяване на дейността им и взаимодействието със специализираните контролни органи.  Необходимите средства за увеличаването на разходите за персонал в програма „Администрация“ се осигуряват за сметка на намаление на разходите за Персонал, предвидени по „Политика в областта на правосъдието“, бюджетна програма „Регистри“ и са в размер на 36 000 лв.    Правителството одобри увеличаване на капитала на „Фонд мениджър на финансовите инструменти в България“ ЕАД с 340 000 лв. Средствата, чрез които ще бъде обезпечена дейността на Звеното за координация към Фонда, са предвидени със Закона за държавния бюджет на Република България за 2019 г. и ще бъдат осигурени чрез промени в бюджета на Министерството на финансите. Увеличаването на капитала ще се извърши чрез издаване на нови поименни акции с номинална стойност 1 лв. всяка.  Звеното за координация във „Фонд мениджър на финансовите инструменти в България“ ЕАД е създадено в изпълнение на Меморандума за разбирателство, подписан между Европейската инвестиционна банка и Република България през м. декември 2016 г. То успешно функционира като единна точка за дейности по координация и предоставяне на информация на заинтересованите страни с цел по-бързото и успешното реализиране на инвестиционни проекти в България, включително за възможностите за комбиниране на финансирането от Европейските структурни и инвестиционни фондове 2014-2020 г. и Европейския фонд за стратегически инвестиции.    Правителството одобри допълнителни разходи/трансфери за 2019 г. за изплащане на стипендии по Програмата на мерките за закрила на деца с изявени дарби от държавни, общински и частни училища през 2019 г.  Средствата в размер на 250 965 лв. са предназначени за изплащане на стипендии на ученици от държавни спортни и общински училища за постигнати спортни успехи през първото тримесечие на 2019 г. и четвърто тримесечие на 2018 г., както и за доизплащане на стипендии, отпуснати през 2018 г.  Одобрените разходи са в рамките на разчетените за тази дейност в централния бюджет средства за 2019 г.    Министерският съвет одобри допълнителни трансфери в размер на 3 295 560 лв. по бюджетите на общините за работа с деца и ученици от уязвими групи в детските градини и училищата за 2019 г.  През май правителството предостави 21 294 580 лв. за работа с деца и ученици от уязвими групи в 1 342 общински детски градини и училищата.   С допълнителните 3 295 560 лв. ще бъде осигурен необходимият финансов ресурс за още 239 общински детски градини и училища за реализиране на по-ефективни мерки за подпомагане на достъпа до образование и предотвратяване на риска от отпадане от системата на предучилищното и училищното образование на деца и ученици от уязвими групи. Разходите могат да са за служители, включени в екипите за обхващане и задържане в образователната система на деца и ученици в задължителна предучилищна и училищна възраст, за назначаване на социален работник, образователен медиатор или помощник на учителя, за заплащане на допълнителни учебни часове по български език в училищата и на допълнителни модули за деца, които не владеят български език, в детските градини, както и за персонал, ангажиран с мерки за подпомагане на достъпа до образование и предотвратяване на риска от отпадане от системата на предучилищното и училищното образование на децата и учениците от уязвими групи.  Предоставянето на допълнителните средства по бюджетите на общините за 2019 г. няма да доведе до въздействие върху държавния бюджет, тъй като необходимите средства са предвидени като разходи за персонал за делегираните от държавата дейности за функция „Образование“ по бюджета на Министерството на образованието и науката за 2019 г.  Правителството взе решение за отчуждаване на имоти - частна собственост за изграждането на магистрала „Хемус” в участъка от пътен възел „Буховци” до пътен възел „Белокопитово”. Имотите, представляващи земеделски земи, се намират в землищата на селата Макариополско и Буховци в община Търговище, и землищата на селата Черенча и Градище, община Шумен. Собствениците ще бъдат обезщетени с имоти - частна държавна собственост от държавния поземлен фонд, осигурени от Министерството на земеделието, храните и горите. Те се намират в землищата на село Макариополско, община Търговище, и на селата Черенча, Средня и Струйно в община Шумен. Решението може да се обжалва пред административния съд по местонахождение на отчуждаваните имоти в 14-дневен срок от съобщаването му на заинтересованите лица по реда на Административнопроцесуалния кодекс.  За частна държавна собственост бяха обявени две сгради в Карнобат и една в Мездра, разположени в близост до железопътната инфраструктура. Правителството даде съгласието си те да бъдат премахнати от активите на Национална компания „Железопътна инфраструктура“ заради отпадналата необходимост от използването им, както и лошото им конструктивно състояние. В сградите не са разположени обекти на железопътната инфраструктура, съгласно § 1, т. 1 от Допълнителните разпоредби на Закона за железопътния транспорт. През тях не преминават действащи кабели и съоръжения на железопътната инфраструктура и нямат функционално и технологично значение за сигурността на железопътните превози.  Съгласно друго правителствено решение, имот - частна държавна собственост, се обявява за имот - публична държавна собственост и безвъзмездно се предоставя за управление на Министерство на вътрешните работи за нуждите на Четвърта районна пожарна служба към Регионална дирекция „Пожарна безопасност и защита на населението“ - Пловдив при Главна дирекция „Пожарна безопасност и защита на населението“. Поземленият имот се намира на бул. „Освобождение“ в гр. Пловдив. С предоставянето му за управление на МВР, ще се осигури подходящ терен за дейността на Четвърта районна пожарна служба към Регионална дирекция „Пожарна безопасност и защита на населението“ в Пловдив.  На Медицинския университет - Варна „Проф. д-р Параскев Стоянов“ се предоставя управлението върху част от имот - публична държавна собственост, за нуждите на учебното заведение, което ще позволи обособяване на нови учебни зали, лаборатории и помощни помещения към катедрите на Университета. Частта от имот представлява самостоятелно обособен обект с площ 481,91 кв. м, разположен на 10-ия етаж в административна сграда на ул. „Брегалница“ № 3 в град Варна. Досега той е бил в управление на Регионалната здравна инспекция – Варна, която от своя страна получава управлението върху самостоятелен обект с площ 69,47 кв. м, разположен на 9-тия етаж в същата сграда. Сградата, в която са обектите, се споделя между Медицинския университет, Регионалната здравна инспекция и Центъра за спешна медицинска помощ във Варна. Взаимното предоставяне на имоти ще създаде възможност за задълбочаване на партньорските взаимоотношения между институциите, което е от взаимен интерес за продължаващото обучение и квалификация на специалисти от РЗИ, практическото обучение на студентите на МУ - Варна, съвместни проекти на трите институции, насочени към здравните потребности на обществеността.    Българското правителство взе решение за одобряване и подписване на Всеобхватното икономическо и търговско споразумение между Канада и Европейския съюз и неговите държави-членки.  Всеобхватното икономическо и търговско споразумение между ЕС и Канада открива нови възможности за търговия и инвестиции за икономическите оператори от двете страни на Атлантическия океан. Чрез него се слага край на ограниченията на достъпа до обществени поръчки, отворят се пазарите на услуги, предлагат се предвидими условия за инвеститорите, осигурява се по-добра защита на обектите на интелектуална собственост и традиционни продукти на ЕС, усъвършенстват се правилата за произход и др.  Постоянният представител на Република България към Европейския съюз е упълномощен да подпише Споразумението от името на правителството на Република България при условие на последваща ратификация.  Има и предложение до Народното събрание за ратифициране със закон на Всеобхватното икономическо и търговско споразумение между Канада и Европейския съюз и неговите държави-членки, подписано на 30 октомври 2016 г., в Брюксел, Белгия.    Министерският съвет утвърди Споразумението за взаимната защита на военна класифицирана информация между Правителството на Република България и Правителството на Кралство Дания, подписано на 9 април по кореспондентски път.  Споразумението установява правната рамка на сътрудничество относно защитата на класифицираната информация, обменяна или създавана в хода на военното сътрудничество между Република България и Кралство Дания. Дефинирани са основните понятия, използвани в текста, посочени са съответните нива на класификация за сигурност на информацията, мерките за защита на класифицираната информация и националните органи на страните, отговарящи за сигурността на класифицираната информация в обхвата на Споразумението. Уредени са начините на обмен на класифицирана информация, сключването и изпълнението на класифицирани договори. Включени са разпоредби относно размножаването, превода и унищожаването на класифицирана информация, процедурите за извършване на международни посещения, както и действията при нарушаване на мерките за сигурност на класифицираната информация.    Правителството одобри резултатите от Осмото заседание на българо- арменската междуправителствена комисия за икономическо и научно-техническо сътрудничество. То се проведе в периода 12-13 март в Ереван.  На заседанието бяха разгледани актуални въпроси в областта на търговията и инвестициите, информационните технологии и съобщенията, електронното управление, транспорта, туризма, селското стопанство, образованието и науката, културата, отбраната, регионалното развитие и благоустройството, архивите, енергетиката, труда и социалната политика.    Правителството предлага на Народното събрание да ратифицира Споразумението за предоставяне на подкрепа за проекти между Комисия за енергийно и водно регулиране на Република България и Европейската банка за възстановяване и развитие по отношение на програмата за регулаторно развитие на енергийния сектор.  Целта на Споразумението е създаването и осъществяването на услуги за техническо сътрудничество и изпълнение на проекти от Европейската банка за възстановяване и развитие. В рамките на Споразумението следва да бъдат разработени проекти на наредба, методики, инструкции и правила, свързани с мониторинга на пазара, както и вътрешни правила за разследващия експерт на Комисия за енергийно и водно регулиране.  Изпълнението на Споразумението ще допринесе за реализиране на целите и приоритетите, заложени в Стратегията за развитие на държавната администрация 2014-2020 г.    Министерският съвет утвърди междуправителствената спогодба с Азербайджан за сътрудничество в областта на културата, подписана на 8 април 2011 г. в гр. Баку. Одобрен е и проект на Програма за сътрудничество в областта на културата между българското Министерство на културата и Министерството на културата на Азербайджан за периода 2019-2023 г.  Проектът на Програма удовлетворява взаимните интереси на двете страни и съдържа всички необходими текстове за развитие на отношенията между България и Азербайджан в областта на културата. Документът регламентира възможностите за сътрудничество в областта на театъра, литературата, превода и публикуването на творби на писатели от другата страна, библиотечното и музейно дело, изобразителното изкуство, организирането на художествени изложби и музикални фестивали, киното, музиката, танца и цирковото изкуство. Уточняват се ангажиментите на двете страни по опазването на историческото и културното наследство.    Правителството одобри проект на Закон за изменение и допълнение на Закона за мерките срещу изпирането на пари.  Със законопроекта се цели в националното законодателство да бъдат въведени изисквания на Директива (ЕС) 2018/843 на Европейския парламент и на Съвета от 30 май 2018 година за изменение на Директива (ЕС) 2015/849 за предотвратяване използването на финансовата система за целите на изпирането на пари и финансирането на тероризма и за изменение на директиви 2009/138/ЕО и 2013/36/ЕС.  С оглед изискванията на Директива (ЕС) 2018/843 се доразвиват част от мерките за превенция на използването на финансовата система за целите на изпирането на пари, които включват комплексна проверка на клиентите, събиране и изготвяне на документи и друга информация и тяхното съхраняване, оценка на риска от изпиране на пари, разкриване на информация относно съмнителни операции, сделки и клиенти, разкриване на друга информация за целите на закона, контрол върху дейността на задължените субекти и обмена на информация.  Със законопроекта се разписват и механизми за предоставяне на определени категории информация на ЕК, както и механизми за събирането и обобщаването й на национално ниво.  С оглед промените в уредбата на мерките срещу изпирането на пари и въвеждането на изискванията на Директива (ЕС) 2018/843, са предвидени съответни промени и в Закона за мерките срещу финансиране на тероризма, Закона за регистър БУЛСТАТ, Закона за кредитните институции, Закона за платежните услуги и платежните системи, Закона за Националната агенция за приходите и в Закона за пазарите на финансови инструменти.  Приемането на предложения законопроект ще позволи на страната ни да прилага с повишена ефективност задълженията си към Европейския съюз, произтичащи от Директива (ЕС) 2018/843 и ще бъде изпълнена мярката от одобрения от правителството План за действие, включващ мерки за изпълнение на намеренията на Република България за присъединяване към Валутния механизъм II (ERM II) и към Банковия съюз.    Правителството одобри Закон за изменение и допълнение на Закона за забрана на химическото оръжие и за контрол на токсичните химически вещества и техните прекурсори.  Приетото изменение ще доведе до по-голяма яснота при прилагането на административнонаказателните разпоредби и осигуряване на прозрачност в извършвания от държавата контрол върху дейностите с химически вещества и техните прекурсори.  В преходните и заключителните разпоредби се предлагат изменения и допълнения в Закона за експортния контрол на продукти, свързани с отбраната, и на изделията и технологиите с двойна употреба свързани с прецизиране на текстове с цел тяхното оптимизиране и еднозначното им тълкуване.  Правителството прие промени в Правилника за устройството и дейността на Академията на Министерството на вътрешните работи. Измененията са обусловени от настъпилите промени в нормативната уредба, касаещи висшето образование, развитието на академичния състав, структурата и дейността на Министерство на вътрешните работи, както и коригиране на някои несъвършенства в текстовете на правилника, установени при неговото прилагане.  Промените съответстват на целите, заложени в Националната стратегия за развитие на научните изследвания в Република България (2017-2030), а именно поддържане на висока квалификация на учените посредством въвеждане на единни национални критерии за академични длъжности и научни знания. Документът ще допринесе и за постигане на целите, заложени и в Стратегията за развитие на висшето образование в Република България (2014-2020), една от която е преодоляване на негативните тенденции в кариерното израстване на преподавателите във висшите училища, стимулиране на добрите преподаватели и модернизация на системата за управление на висшите училища.  Целта е привеждане и детайлизиране на процедурите за развитие на академичния състав, както и подобряване на организацията на функциониране на колективните органи на управление, на административното обслужване на обучаваните и дейностите, свързани с участието им учебния процес.  Очакваните резултати от прилаганите промени са: създаване на необходимите условия за провеждане на процедури за заемане на академични длъжности в Академията на МВР съобразно новите правила на Закона за развитие на академичния състав в Република България, подобряване на организацията и управлението на Академията на МВР.  С цел намаляване на административната и регулаторната тежест върху гражданите и бизнеса, правителството прие промени в три нормативни акта - Наредбата за реда за издаване на лицензни и разрешения за безопасно използване на ядрената енергия, Наредбата за условията и реда за придобиване на професионална квалификация и за реда за издаване на лицензни за специализирано обучение и на удостоверения за правоспособност за използване на ядрената енергия и Наредбата за осигуряване на физическата защита на ядрените съоръжения, ядрения материал и радиоактивните вещества  С промените се изпълняват мерки по РМС № 704/2018 г. за приемане на мерки за трансформация на модела на административно обслужване, като информацията или документи, които са налични в Агенцията за ядрено регулиране или при друг орган, ще се осигуряват служебно за нуждите на съответното производство.    Министерският съвет одобри проект на Споразумение за удължаване срока на действие на Протокола за сътрудничество и обмен между министерствата на образованието и науката на България и Украйна за учебните 2015/2016, 2016/2017, 2017/2018 и 2018/2019 година, подписан на 7 юли 2015 година.  Споразумението предвижда срокът на действие да бъде удължен до 30 юни 2020 г. Това ще позволи запазването на установеното ниво на сътрудничество в сферата на образованието и науката между България и Украйна до постигането на съгласие по текстовете на нов протокол.  Министерският съвет одобри проект на Меморандум за провеждане на подготвителния етап за създаване на Международен институт за устойчиви технологии в Югоизточна Европа. Предвижда се Меморандумът да бъде подписан през юли т. г., по време на срещата на върха в гр. Познан, Полша.  С неговото подписване ще бъде поставено началото на тригодишен подготвителен етап за изграждане на уникално за региона високо-технологично съоръжение за туморна терапия и биомедицински изследвания с протони и тежки йони от най-съвременен тип.  Част от целите на Института за устойчиви технологии в Югоизточна Европа са: обучение на специалисти, отговарящо на водещите световни стандарти и научно-образователен обмен; трансфер на високи технологии, създаване на изчислителна платформа за обработка с обемни бази данни; изграждане на мощни цифрови мрежи за клинични и научни цели и др. В дългосрочен план Институтът има потенциала да се развие като регионален научен център от най-високо научно ниво в Югоизточна Европа, с което да противодейства на тенденцията на загуба на високо-квалифицирани кадри.  По време на подготвителната фаза ще бъде проектиран дизайнът на изследователското съоръжение и ще бъде подготвен необходимият експертен капацитет от учени, инженери, медицински лица и технически персонал за осигуряване на работата на бъдещия Институт. Инфраструктурата ще бъде валоризирана и представена за включване към Пътната карта на Европейския стратегически форум за изследователски инфраструктури. Средствата за подготвителната фаза са от Рамковата програма за научни изследвания и иновации на Европейския съюз Хоризонт 2020. Очакват се допълнителни финансови средства за обучение и апаратура от Европейската организация за ядрени изследвания, Международната агенция за атомна енергия и Центъра за изследване на тежки йони в Дармщат, Германия.  С включването си в инициативата, осъществявана под наслова „наука за мир“, България, наравно с останалите страни в проекта, ще заяви своята воля за укрепване на взаимното сътрудничество към постигане на устойчиво социално-икономическото развитие и повишаване на конкурентоспособността на региона на Югоизточна Европа.    Правителството измени свое Постановление № 62 от 25.03.2016 г. за одобряване на промени по бюджета на Министерството на транспорта, информационните технологии и съобщенията за 2019 г. в частта на финансирането на бюджетното салдо. По този начин се удължава с една година срокът за изплащане на задълженията на Национална компания „Железопътна инфраструктура“ (НКЖИ) по предоставен безлихвен заем в размер на 208 млн. лева.  Средствата, предоставени на НКЖИ за успешното приключване на проектите по Оперативна програмата „Транспорт“ 2007-2013 г., ще бъдат окончателно изплатени през 2025 г.  Правителството одобри допълнителни разходи/трансфери в общ размер на 33,578 млн. лв., разпределени по първостепенни разпоредители с бюджет.  По бюджета на община Перник се предоставят 1,895 млн. лв. допълнителни трансфери за изпълнение на дейности от съществено значение за общинската инфраструктура. За намаляване на риска от пътнотранспортни произшествия и улесняване на достъпа до пътната мрежа на Перник се финансира изграждането на кръговото кръстовище на ул. „Юрий Гагарин“ и ул. „Благой Гебрев”, с което ще се подобри трафикът на входно-изходните артерии на града при АМ „Люлин“, АМ „Струма“ и гр. София, които са носители на най-голямото транспортно натоварване в източната част на града.  По бюджета на община Сливен се предоставят 289 хил. лв. за санирането на Детска градина „Звездица“ в града.  Одобрените средства по бюджета на Министерския съвет в размер на 7,394 млн. лв. са за следните дейности: обезпечаване на транспортирането и екологосъобразното третиране чрез крайно оползотворяване/обезвреждане на остатъчен отпадък на площадка край гр. Девня; за изграждане на прилежащ полеви път, успореден на временното възпрепятстващо съоръжение по българо-турската граница на територията на област Ямбол, както и за извънгаранционно поддържане на временното възпрепятстващо съоръжение по българо-турската граница на територията на областите Бургас, Хасково и Ямбол.  С предоставените 24 млн. лв. по бюджета на Държавна агенция „Държавен резерв и военновременни запаси“ ще се попълни държавния резерв от зърно. Допълнителните разходи/трансфери за 2019 г. са осигурени за сметка на предвидените разходи по централния бюджет за 2019 г. и чрез преструктуриране на разходите и/или трансферите по централния бюджет за 2019 година.  Икономическите оператори ще имат право да участват в търгове за безплатно разпределение на квоти за емисии парникови газове в периода 2021 - 2030 г. съгласно чл. 10в от Директива 2003/87/ЕО на Европейския парламент и на Съвета от 13 октомври 2003 г. за установяване на схема за търговия с квоти за емисии на парникови газове в рамките на Общността и за изменение на Директива 96/61/ЕО на Съвета (Директива 2003/87/ЕО), изменен с Директива (ЕС) 2018/410 на Европейския Парламент и на Съвета от 14 март 2018 г. за изменение на Директива 2003/87/ЕО с цел засилване на разходоефективните намаления на емисии и на нисковъглеродните инвестиции, и на Решение (ЕС) 2015/1814. Това е регламентирано в решение на Министерския съвет, взето на днешното му заседание, с което се одобрява проектът на правила за организацията и контрола по изпълнение на Националната рамка за инвестиции за периода 2021 - 2030 г. Проектът ще бъде публикуван за обществено обсъждане на интернет страницата на Министерството на енергетиката.  До състезателна процедура за безплатно разпределение на квоти ще се допускат проекти, които отговарят на следните условия:  Инвестициите допринасят за намаляване на емисиите парникови газове по икономически ефективен начин;  Инвестициите са съвместими със законодателството на ЕС и не изкривяват конкуренцията;  Реализацията на проекта трябва да е започнала не по-рано от 1 януари 2021 г.  Инвестициите са допълнителни спрямо онези, които операторите извършват според други изисквания на законодателството на ЕС;  Инвестициите не водят до нарастване на мощностите за производство на електрическа енергия.  Директива (ЕС) 2018/410 има за цел постигането на преход към нисковъглеродна икономика в дългосрочен план и изграждане на устойчив Енергиен съюз с визия за политиките по климата. В основата й е заложена задължителна цел за намаляване на общото количество емисии парникови газове в ЕС до 2030 г. с най-малко 40% спрямо нивата от 1990 г.  Новият механизъм за безплатно разпределяне на квоти има за цел модернизация, диверсификация и устойчива трансформация на енергийния сектор. Всяка държава-членка, която възнамерява да използва този механизъм, следва до 30 юни 2019 г. да публикува за обществено обсъждане подробни правила за провеждане на тръжните процедури за разпределение на квотите.  ", "date": "2019.06.26", "title": "Правителството създаде Национален координационен център за безопасно движение по пътищата "}
{"url": "http://epicenter.bg/article/VMRO--Podkrepyame-namalyavane-na-subsidiite--no-ne-do-falit-na-partiite/186579/2/0", "text": "\"Ние сме за намаляването на субсидиите, но не и за това партиите да бъдат доведени до фалит, както и до зависимост от външни субекти – фирми или чужди държави, защото така ще стане“. Това заяви организационният секретар на ВМРО Юлиан Ангелов.  Според него мотивът на Министерски съвет за предлагането на партийна субсидия в размер на 1 лев на действителен глас е по-скоро отговор на реториката на опозицията, отколкото желание на ГЕРБ да предопредели резултата от предстоящите местни избори, каквито теории се появиха в публичното пространство.  Относно отказа на ДПС да участва в бъдещите политически консултации за размера на държавното финансиране на партиите, Ангелов заяви: \"Това си е тяхна работа. В крайна сметка, когато трябва да бъде защитена демокрацията в България, така всички политически партии трябва да са национално отговорни, да преглътнат егото си и да направят един дебат за това по какъв начин да бъдат финансирани и какъв да е размера на субсидията. Една рязка промяна в него няма да доведе до нищо добро\". ВМРО има готовност за връщането на надвзетата партийна субсидия. \"Мислим да го направим поетапно, за да можем все пак да си покриваме разходите – наеми на клубове и други организационни разходи\", поясни  Юлиан Ангелов.   Източник: Канал 3", "date": "2019.06.26", "title": "ВМРО: Подкрепяме намаляване на субсидиите, но не до фалит на партиите"}
{"url": "http://epicenter.bg/article/Karayancheva--Podkrepyame--quot-Turski-potok-quot--prez-Balgariya/186580/2/0", "text": "Има голям потенциал за задълбочаване на двустранните отношения в сферата на енергетиката, където Русия и България са дългогодишни партньори. Това заяви председателят на Народното събрание Цвета Караянчева в изказването си пред членовете на Съвета на федерацията на Федералното събрание на Руската федерация. За първи път председател на българския парламент говори пред представителите в горната камара на руския парламент, Цвета Караянчева уточни, че сътрудничеството в енергетиката трябва да бъде продължено при спазване на принципите – целесъобразност, конкурентост, прозрачност, сигурност на доставките и пазарно обоснована цена.  „България води политика, насочена към гарантиране на енергийната сигурност както за страната, така и за Европейския съюз“, добави Цвета Караянчева.  Председателят на Народното събрание декларира, че страната ни подкрепя възможността за преминаване на разклонение на „Турски поток“ през територията на България в контекста на създаването на регионалния газов хъб „Балкан“.  Така ще се постигне реална диверсификация на доставките на газ и конкурентни цени, добави Цвета Караянчева и уточни, че България не възразява срещу нито един проект, който отговаря на действащото европейско законодателство, допринася за сигурността на доставките и целите на Енергийния съюз и е икономически обоснован.  Председателят на Народното събрание отбеляза, че сътрудничеството между България и Русия в областта на ядрената енергетика заслужава внимателно, отговорно и задълбочено обсъждане. Цвета Караянчева добави, че в дневния ред на българо-руското сътрудничество са и инвестиционните перспективи.  През последната година и половина политическият диалог между България и Русия на най-високо ниво е обнадеждаващ, посочи в словото си Цвета Караянчева. Тя подчерта, че динамиката на политическите контакти, както и солидният потенциал на двустранните връзки, трябва да доведат до увеличаване на практическото взаимноизгодно сътрудничество. Ние искаме да развиваме отношения с Руската федерация, основани на диалога, конструктивното сътрудничество и взаимното зачитане на интересите, заяви председателят на Народното събрание.  В началото на изказването си председателят на Народното събрание Цвета Караянчева подчерта, че отношенията между България и Русия са споени с най-здравата връзка – тази на духа, вярата и културата.  „Те са положени върху солиден исторически фундамент, имат дълголетна история и силен емоционален заряд. Славянобългарската писменост, книжнина и култура, езиковата и духовна близост, делото на светите равноапостоли Кирил и Методий и на още плеяда дейци на славянското просвещение винаги ще озаряват връзките между нашите народи“, отбеляза Цвета Караянчева.  Отношенията между България и Русия имат дълбоки корени във вековете, но несъмнено връхна точка в летописа на българо-руските връзки е Освобождението на България, заяви председателят на Народното събрание. Ние помним и никога не ще забравим – за свободата на нашето Отечество загинаха хиляди руски войни, свободата възкреси за нов живот българската държава и проправи пътя й към модерната европейска държавност, подчерта Цвета Караянчева. Вече 140 години България съхранява дълбоката благодарност към Русия за възстановяването на българската държавност, добави тя.  Председателят на Народното събрание посочи, че днес българо-руските отношения се развиват в условията на един непрекъснато усложняващ се свят, свят на ескалиращи кризи, на дълги процеси на уреждане на конфликти, на крехки баланси и на трудно напасване на интереси в международен план. В диалога с Русия България се ръководи от своите национални интереси и от общата политика на държавите-членки на ЕС и НАТО, посочи тя.  България в качеството си на пълноправен член на Европейския съюз и НАТО би могла да способства за развитие на диалога на тези две организации с Руската федерация, добави Цвета Караянчева. България има интерес от възстановяване на доверието и от развитието на открити и прагматични отношения между Брюксел и Москва, заяви председателят на българския парламент.  Българска парламентарна делегация, водена от председателя на Народното събрание Цвета Караянчева, е на двудневно официално посещение в Москва. В състава на делегацията са съпредседателите на Групата за приятелство България – Русия Красимир Велчев и Антон Кутев, заместник-председателят на групата Волен Сидеров и народните представители Диана Саватева, Боряна Георгиева и Ахмед Ахмедов.  ", "date": "2019.06.26", "title": "Караянчева пред руския Сенат: Подкрепяме \"Турски поток\" през България (СНИМКИ)"}
{"url": "http://epicenter.bg/article/Borisov-razkaza-za-profesor--koyto-kasal-zaradi-dumata--quot-armaturist-quot-/186582/2/0", "text": "\"Имахме един професор по стоманобетон и ако някой му кажеше народната дума \"арматурист\" или арматура слагат - направо късаше\"!   Тази случка разказа премиерът Бойко Борисов на зам.-министъра на строителството Николай Нанков и министрите Томислав Дончев и Владислав Горанов, докато инспектираха ремонтите по автомагистрала \"Тракия\".   Докато минаваха покрай ремонтиращия се виадукт, Борисов се възхити на сръчността, с която работят армировчиците. \"Гледай ги как работят! Като машинки са им ръцете\", коментира пред министрите премиерът.   Борисов провери как протича ремонтът на виадукта на 13 км от АМ \"Тракия\".  В момента се извършват ремонти на четири виадукта - на 13 км, на 15 км, на 20-ти километър и над река Елшишка при 89-ти км по автомагистралата. ", "date": "2019.06.26", "title": "Борисов разказва на Нанков: Имах професор, който късаше за думата \"арматурист\" (ВИДЕО)"}
{"url": "http://epicenter.bg/article/Pavel-Shopov-kam-Lozan-Panov--Ima-hora--koito-si-pridavat-vazhnost--koyato-ne-im-se-polaga/186584/2/0", "text": "Народното събрание изслушва докладите на Висшия съдебен съвет (ВСС), \"тримата големи\" в съдебната система и Инспектората към кадровия орган за дейността на институциите през 2018 година.  Депутатите приеха докладите на ВСС и на Инспектората на съдебната власт без забележки. Народният представител от Обединени патриоти Павел Шопов отправи призив към членовете на кадровия орган да продължават да работят \"в същия дух\" и да се пазят от атаки.   \"Видяхме магистрати, които се явиха на протести. Но, тук една чужда фондация, водена от чужда държава, с чужди интереси хвърли много пари. То не бяха хвърляни фалшиви тези, обещания. Изкушения към обществото - как държавата ще стане по-добра. Голяма роля за пресичане на тези гнусни попълзновения изиграха различни състави на ВСС. Специална благодарност искам да изкажа към предходния състав на ВСС за всичко, което издържаха. ВСС в различните му издания, включително и настоящият през последната година, продължи да работи в правилната посока. Искам да предупредя членовете на ВСС много да внимават с масонстващите и либералстващите в системата, които по презумпция и дефиниция са противници на тази държава и всякакъв конституционен ред. Те създават тези вълнения в обществото, които създават шум. С абсолютна убеденост ще гласувам \"за\" доклада на ВСС\", заяви Шопов, цитиран от \"Правен свят\".  Отчетът на председателя на ВКС Лозан Панов не мина толкова безоблачно. От парламентарната трибуна той отново разкритикува законодателя заради измененията в Наказателно-процесуалния кодекс (НПК) и Закона за съдебната власт (ЗСВ) от последните години. Той за пореден път подчерта и очевидното, че натовареността в съдилищата е неравномерна, а конкурсите за магистратите са бавни и неефективни. Повтори и \"вечната мантра\" за извеждане на прокуратурата от Съдебната палата в София, която била тясна да помести всички органи на съдебната власт, които се помещават в нея.  Панов потвърди, че е обиден на правосъдния министър Данаил Кирилов заради негово изказване, че случайното разпределение на делата във ВКС може да бъде повлияно от административния ръководител. Той не пропусна да използва парламентарната трибуна и за да атакува за пореден път военното правосъдие, за чието закриване лобира от години.  \"Смятам, че за малка България, с малко военнослужещи и ниската фактическа и правна сложност, военните съдилища са много\", заяви Панов. След което се похвали с \"добре свършената работа\" от страна на съдиите във ВКС за изминалата година, както и с тълкувателната дейност на съда.  Изказването на председателя на ВКС Лозан Панов и поредните му политически оценки за работата на парламента предизвикаха отново Павел Шопов да вземе думата. Депутатът реагира много емоционално.  \"Има хора, които си придават важност, която не им се полага. Време е най-после да направим някои фини настройки и всеки да си знае ролята, мястото и функциите. Ролята на председателя на ВКС е да ръководи ВКС, той е съдия и като всички други съдии трябва да решава дела. Да си съдия означава, че трябва да се произнесеш по един конкретен казус. Решаваш казуса и нямаш право на мнение, на интервюта, нямаш право да протестираш и да събираш около себе си съдии и да обединяваш определени кръгове. Работа на законодателя и на ВСС е да прецени право или криво – добре или грешно. Никой няма право да си приписва правомощия, по-големи от тези, които законът му е дал. След ексцесиите, които настъпиха, включително и по повод тълкувателните решения на ВКС, които са взети от определен състав на ВКС, председателят няма право да изказва мнения, оценки, да дава интервюта, още повече да ни дава съвети и оценки на нас\", заяви Шопов.  \"Смятам, че председателят на ВКС, ВАС и главният прокурор са публични личности и трябва да изразяват мнението си\", отвърна му Панов.  В крайна сметка докладът за прилагането на закона и за дейността на съдилищата през 2018 г. бе приет единодушно, без нито един глас \"против\" или \"въздържал се\".  В представянето на отчета за дейността на административните съдилища председателят на Върховния административен съд (ВАС) Георги Чолаков акцентира върху ефекта от промените в Административнопроцесуалния кодекс (АПК) и благодари на депутатите за съдействието.   \"Това, което искам да отбележа съвсем накратко, говорейки за разлики в натовареността, ако колегите във ВКС са решили 9 000 дела за година, ние сме решили 16 000 дела, при положение, че числеността на ВАС е по-малка от колегите във ВКС. Не искам да кажа, че колегите във ВКС не работят, а че ние сме свръхнатоварени и въпреки това актовете ни се изписват в 95% в 1-месечен срок. На колегите се налага да влизат пожарно в зала. Благодарение на реформата в АПК, слава Богу, се достигна до намаляване на натовареността и по-равномерно натоварване на административните съдилища. Дори и най-малко натоварените административни съдилища са към средно натоварените съдилища от окръжно ниво. Административното правораздаване освен, че е най-бързото е и качествено. Длъжници сме на обществото единствено по отношение на тълкувателната дейност\", заяви Чолаков.  В представянето си главният прокурор Сотир Цацаров пък се спря на два важни показателя в работата на държавното обвинение за изминалата година – оправданите лица и върнатите дела.   \"Тези два показателя са атестат на добрата ни работа, но не само на прокуратурата, но и на законодателя, защото показаха, че законодателните изменения в НПК са издържали проверката на времето, включително тези по отношение на специализирания съд и прокуратура\", посочи Цацаров.  Той използва парламентарната трубуна и за да благодари на колегите си и на служителите в прокуратурата, следствието и Бюрото за защита на свидетели. \"Мисля, че те заслужават тази благодарност за работата си\", завърши главният прокурор.  Докладите на Чолаков и Цацаров също бяха приети единодушно от народните представители.  ", "date": "2019.06.26", "title": "Павел Шопов към Лозан Панов: Има хора, които си придават важност, която не им се полага"}
{"url": "http://epicenter.bg/article/Prof--Georgi-Rachev--Yuli-zapochva-udarno--Ochakva-ni-zhega-do-sredata-na-mesetsa/186586/2/0", "text": "Юли започва ударно, заяви климатологът проф. Георги Рачев.  Посрещаме 1 юли, Джулая, с много високи температури и с много слънце както във вътрешността на страната, така и по морето. Времето е чудесно за почивка. Валежите ще бъдат по-малко, с по-малък териториален обхват. Така ще продължи поне до 15 юли. Това са по-дългосрочните прогнози, заяви проф. Рачев.  Миналата година по това време беше студено и валеше, а юли месец беше дъждовен. За цяла България валежите бяха 3,5-4 пъти месечната норма, отбеляза той.  Юли се очертава да бъде нормален, с малко по-висока температура и с валежи, които ще превишават поне с 20-30% месечната норма. Повече валежи ще има в западната и централната част на страната, особено в планините. По морето остава сравнително сухо и топло, посочи климатологът.  Същото се отнася и за втората половина на юли, и за август – нормални и малко по-високи от нормалните температури. Високи температури очакваме още на 1 и 2 юли – около 30-35 градуса. Нищо чудно в някои \"заподозрени\" места като Горнотракийската низина и централната част на Дунавската равнина температурите и да надхвърлят 35 градуса. В края на юли пък са т.нар. Горещници, когато е най-сухо и възможно най-топло, заяви проф. Рачев.  Той коментира и горещата вълна, която обхваща Западна Европа. Допреди няколко дни в Испания например беше по-студено, отколкото в България. Сега нещата се обръщат и утре, вдругиден и в четвъртък температурите ще достигнат и ще надхвърлят 40 градуса в централната част на Испания, много топло ще бъде в Южна Франция, горещо и задушно ще бъде и в Германия, каза още проф. Георги Рачев.   Източник: Новини.бг", "date": "2019.06.26", "title": "Проф. Георги Рачев: Юли започва ударно! Очаква ни жега до средата на месеца"}
{"url": "http://epicenter.bg/article/Tsatsarov--Palna-izmama-e--che-pravilata-za-razsledvane-sreshtu--quot-trimata-golemi-quot--sa-zaradi-shefa-na-VKS-/186588/2/0", "text": "Пълна и целенасочена измама е, че правилата за разследване срещу \"тримата големи\" се правят, за да се улесни или създаде път процедура за отстраняване на председателя на Върховния касационен съд  . Това каза главният прокурор Сотир Цацаров пред журналисти във връзка с готвените промени в Закона за съдебната власт, даващи възможност за разследване на тримата най-висши магистрати, предаде репортер на Агенция \"Фокус\".  Според Цацаров нито някой има интерес да отстрани този човек, нито някой ще го направи. Главният прокурор подчерта, че създадените правила пазят настоящия и който и да е друг председател на ВКС.  \"Дайте да не спекулираме със страхове и с всичко друго\", призова Сотир Цацаров.  \"Кое е по-добро - сегашното положение, при което наказателно производство срещу председател на ВКС може да бъде образувано незабавно, без каквато и да е пречка, или положението, при което някой предлага правила, при които, за да стане това, трябва да ти дадат разрешение 17 души, две трети от членовете на Висшия съдебен съвет (ВСС). Това се оказа един защитен механизъм срещу произвол\", каза още Цацаров.  Според него това не означава, че предложеното от Данаил Кирилов е съвършено.  \"Дайте да не го разкъсваме. В крайна сметка дискусиите ще дадат истината\", посочи също Цацаров.  Положително е предложението за разследване срещу \"тримата големи\" в съдебната система, заяви още главният прокурор.  \"За първи път от много време насам има предложени такива правила\", заяви още Цацаров. Той коментира, че е очевидно, че такива правила трябва да бъдат приети.  \"Много се спекулира с това. Тук не изхождам от позицията на моята институция и на поста, който заемам до един период от време, а от правилата и принципите, каквито са. Една от основните спекули е, че едва ли не това се иска само по отношение на главния прокурор. Ако се прочете ноемврийският доклад на Европейската комисия (ЕК), вътре е казано: \"правила, касаещи главния прокурор, както и другите висши ръководни длъжности в прокуратурата\". Техническият доклад, който е приложение към доклада на ЕК, е повече от конкретен. Той казва ясно: \"председатели на върховни съдилища и главен прокурор\". Второ, не можем да кажем, че това, което е предложено от г-н Кирилов, е на 100 % образцово и съвършено и не се нуждае от никакви корекции. Това, което е предложено от него, представлява първото такова публично предложение\", допълни Цацаров.  Главният прокурор попита дали не е по-добре предложението да бъде подложено на дебат и изпратено на Венецианската комисия.  \"Чух приказки от колеги, които едва ли не призоваваха за излизане на прокуратурата от съдебната власт. Същите тези колеги са били кандидати за главни прокурори. Ако бях видял това в техните концепции, щях да повярвам, че са искрени\", заяви още главният прокурор.  ", "date": "2019.06.26", "title": "Цацаров: Пълна измама е, че правилата за разследване срещу \"тримата големи\" са заради шефа на ВКС!"}
{"url": "http://epicenter.bg/article/KFN-izprati-do-prokuraturata-i-DANS-rezultatite-ot-proverkite-na--quot-Evrohold-quot--/186591/2/0", "text": "Комисията по финансов надзор е изпратила до прокуратурата и ДАНС констатираните до момента факти и обстоятелства от проверките на „Еврохолд България“ АД и свързаните с него дружества, относно тяхното финансовото състояние и цялостната дейност на холдинга. Това  Както е известно, \"Еврохолд\" е купувач на българския бизнес на ЧЕЗ.  Във връзка със заявения от КФН ангажимент да предостави констатираните до момента факти и обстоятелства от проверките на „Еврохолд България“ АД и свързаните с него дружества, относно тяхното финансовото състояние и цялостната дейност на холдинга, Ви информираме, че днес официално е изпратена цялата съотносима информация до Главна прокуратура и Държавна агенция „Национална сигурност“ с цел преценка и действия по компетентност. В писмото до тях подробно са изложени резултатите и заключенията на база проверената до момента документация.  Също така е изпратена информация до Националната агенция за приходите с цел информираност за фактите и обстоятелствата, касаещи спазване на данъчното законодателство на Република България и преценка на необходимостта от предприемане на действия по компетентност.  Ролята на КФН е да осъществява стриктен и навременен надзор, да бъде обективна и безпристрастна, работейки в интерес на бизнеса и гражданите.  Комисията изпълнява и поетата отговорност да информира обществеността за отделните етапи в хода на проверките, спазвайки принципите на конфиденциалност.  ", "date": "2019.06.26", "title": "КФН изпрати до прокуратурата и ДАНС резултатите от проверките на \"Еврохолд\" "}
{"url": "http://epicenter.bg/article/Parlamentarnata-komisiya-po-pravni-vaprosi-shte-izslusha-analiza-na-TsIK-za-evroizborite/186550/2/0", "text": "Парламентарната комисия по правни въпроси ще изслуша анализа на ЦИК за евроизборите.  Това предвижда програмата за работа на комисията. Заседанието ще се проведе в 14.30 ч. в зала № 238 на Народното събрание. Дневният ред на комисията предвижда да бъде изслушан анализ на ЦИК във връзка с произведените избори за членове на Европейския парламент от Република България през 2019 г.  Ще бъде обсъден на първо четене и законопроектът за изменение на Закона за концесиите. ", "date": "2019.06.26", "title": "Парламентарната комисия по правни въпроси ще изслуша анализа на ЦИК за евроизборите"}
{"url": "http://epicenter.bg/article/Kabinetat-shte-odobri-sazdavaneto-na-Tsentar-za-bezopasno-dvizhenie-po-patishtata/186551/2/0", "text": "Правителството ще одобри създаването на Национален координационен център за безопасно движение по пътищата. Това предвижда дневният ред на днешното правителствено заседание.  Кабинетът „Борисов 3“ ще разгледа и годишния доклад за младежта за 2018 г. и ще гласува промени в Националния план за действие по заетостта през 2019 г.  Министрите ще отпуснат и допълнителни средства по бюджета на Министерството на правосъдието, както и по бюджетите на общините за работа с деца и ученици от уязвими групи в детските градини и училищата.  По предложение на министъра на финансите ще бъдат гласувани и промени в Закона за мерките срещу изпирането на пари.  ", "date": "2019.06.26", "title": "Кабинетът ще одобри създаването на Център за безопасно движение по пътищата"}
{"url": "http://epicenter.bg/article/Zhalt-kod-za-valezhi-i-gramotevichni-buri-v-5-oblasti-dnes/186552/2/0", "text": "Жълт код за валежи и гръмотевични бури е обявен за 5 области в страната.  Това сочи справка на сайта на Националния институт по метеорология и хидрология.  В 5 области на страната валежите ще са по-значителни – Пловдив, Ямбол, Хасково, Кърджали и Смолян. Там количествата за денонощието ще са между 15 и 30 литра на квадратен метър с отделни порои до 50 литра на квадратен метър, съобщава Нова телевизия.  Около Черноморието също очакваме превалявания – с по-голяма вероятност по южното крайбрежие. Температурите там – около 28-30 градуса на въздуха и 26-27 градуса на морската вода.  Над 80 000 мълнии бяха регистрирани на Балканите през изминалото денонощие. Около 25 000 или една трета от тях бяха на територията на нашата страна. Във вторник се образува дълга шквалова линия от бури, които преминаха от североизток на юг-югозапад.  Очертава се топло и задушно време с температури между 28 и 33 градуса. Валежите ще са на по-малко места – около и след обяд ще обхванат Предбалкана, Стара планина и почти цялата южна половина на страната. Ще се оформят летни бури с краткотрайни интензивни валежи и гръмотевична активност. Има условия и за градушки.  Следващите няколко дни ще са особено горещи в югозападните и централните южни части на континента. Очакват се жеги с температури около и над 42 градуса с усещане за още по-свирепа горещина. У нас в четвъртък времето ще е сухо и горещо. В петък и събота очакваме преминаване на студен фронт с валежи и гръмотевици, но в неделя и в началото на новата седмица отново се очертава сухо и горещо. Дневните температури ще са най-високи в четвъртък и петък със стойности до 32-33 градуса.", "date": "2019.06.26", "title": "Жълт код за валежи и гръмотевични бури в 5 области днес"}
{"url": "http://epicenter.bg/article/Borisov-i-Zaev-se-sreshtat-dnes-v-Plovdiv/186553/2/0", "text": "Премиерите на България и Северна Македония се срещат в Пловдив. Вторият икономически форум в града ще събере на едно място Бойко Борисов и Зоран Заев.  Двамата ще се видят след обострянето на отношенията между двете страни заради исторически спорове около фигурата на Гоце Делчев.  Скопие предложи паметта на революционера да бъде чествана заедно от двете държави на 7-ми октомври - датата, на която костите му са предадени от комунистическата власт в България на тогавашна Югославия.  Бойко Борисов предупреди Северна Македония да не краде българската история. София категорично отхвърли това предложение и заяви, че ще повдигне нерешените исторически въпроси по време на преговорите за членство на Северна Македония с Европейския съюз.   Премиерът Бойко Борисов ще открие втория Пловдивски икономически форум. Днес и утре министри, представители на бизнеса и на неправителствения сектор от страната и Европа ще дискутират предизвикателствата пред икономическия растеж и конкурентоспособността у нас и в Югоизточна Европа.  Сред обсъжданите теми ще бъдат очакванията от новия Европейски парламент и новата Еврокомисия, демографските и здравни проблеми, пътната карта на България към ЕРМ II, привличането на чужди инвестиции, енергийната и цифрова политика на ЕС, перспективите пред Западните Балкани.  В дискусиите ще се включат вицепремиерите Томислав Дончев и Екатерина Захариева, министрите Теменужка Петкова, Росен Желязков и Николина Ангелкова, както и еврокомисар Мария Габриел. Във форума ще участват и над 40 водещи личности и анализатори, които формират общественото мнение в Европа.  Пловдивският икономически форум се организира от Делфийския икономически форум със седалище Атина и от Центъра за либерални стратегии.    ", "date": "2019.06.26", "title": "Борисов и Заев се срещат днес в Пловдив"}
{"url": "http://epicenter.bg/article/Korneliya-Ninova--Oblast-Sliven-se-nuzhdae-ot-investitsii-i-proizvodstvo--pari-ima--no-ne-stigat-d/186554/2/0", "text": "Областта се нуждае от инвестиции и производство. Пари има, но не стигат до хората, каза Корнелия Нинова – лидер на БСП в Сливен. Това съобщиха от пресцентъра на БСП.   Изпълнителното бюро на партията проведе работна среща с областното ръководство на БСП-Сливен и общинските председатели на партията в Сливен, Нова Загора, Твърдица и Котел. \"Направихме преглед на състоянието на общините и начертахме решения по наболелите за хората въпроси. Областта се нуждае от инвестиции и производство. Средства има, но условията ограничават достъпа до тях и парите не стигат до хората\", заяви след срещата лидерът на БСП Корнелия Нинова. Тя отбеляза, че от средствата по програма \"Региони в растеж\" се възползват само големите, а така стои и въпросът по Програмата за развитие на селските райони, където малките населени места също не могат да се включат заради наложените им ограничения   \"Това задълбочава различията, стимулира обезлюдяването на селата и съсредоточава хората в големите градове. С колегите обсъдихме възможните решения. Те са две: или програмата \"Региони в растеж\" да се раздели на две - за големи и за малки, или Програмата за развитие на селските райони да разшири обхвата си и към малките. Регионалните различия в България са едни от най-драстичните в Европа\", коментира Корнелия Нинова. На срещата беше изтъкнато, че кохезионната политика е насочена тъкмо към преодоляване на тези различия и е недопустимо да не се използва тази възможност. Тези въпроси са част от платформата на БСП за местните избори. Участниците в срещата направиха извода, че развитието на производство и поминък е един от най-силните стимули за оставане на младите хора в малките общини и ще бъде приоритет за кандидатите за кметове в област Сливен.  ", "date": "2019.06.26", "title": "Нинова: Област Сливен се нуждае от инвестиции и производство, пари има, но не стигат до хората!"}
{"url": "http://epicenter.bg/article/Petkova--Nyama-kak-pravitelstvoto-da-okazva-vazdeystvie-na-sdelkata-za-ChEZ/186555/2/0", "text": "Следим сделката за ЧЕЗ. По принцип правителството няма отношение към това на кого ще продаде своите активи ЧЕЗ. Има регулаторни органи в България, които ще преценят дали този купувач е приемлив с оглед на нашето законодателство. Това заяви енергийният министър Теменужка Петкова в предаването \"Тази сутрин\" по БТВ.  Петкова припомни, че трите ЕРП-та са приватизирани, те са частна собственост.  Това е сделка, която се реализира по чешкото законодателство, няма как българското правителство да оказва въздействие на подобен тип сделки, нека да се спре с тези спекулации, призова енергийният министър.  Регулаторните органи в България ще се обявят за сделката на ЧЕЗ. Комисията за финансов надзор вече прави проверка, следва да се произнесе Комисията за защита на конкуренцията и след това КЕВР. В Министерството на енергетиката имаме писмо от председателя на КЕВР Иван Иванов, той свиква работна група и в нейните рамки ще разработят критериите по закона за енергийното регулиране. Ще успеем да се справим с общи усилия, подчерта Петкова.  Свидетели сме на това, че предишната сделка за ЧЕЗ не беше одобрена от КЗК, мисля, че това вече е приключило, заяви още министърът на енергетиката.   \"Всяка една компания има право да участва в инвестиционни проекти. Друг е въпросът дали регулаторните органи ще одобрят дадена сделка. Така се случи с предишните купувачи на ЧЕЗ. С Гинка Върбакова не коментираме сегашната сделка. С нея се чуваме за празниците. Не искам да коментирам твърденията, че сегашната сделка се случва в тежка корупционна тишина. Трябва да оставим компетентните органи да си свършат работата и да спрем с инсинуациите, че има политически гръб зад тази сделка. Има органи, които ще се произнесат по тази тема\", припомни Теменужка Петкова.  \"Колегите в ТЕЦ \"Марица Изток\" 2 са реагирали много адекватно. Пожарът е нещастен инцидент и няма да се отрази на енергийната сигурност на страната. Ние ясно сме заявили, че ще разчитаме на този вид енергетика. В нашите планове е заложено използване до 2030 година с хоризонт до 2050 година. ТЕЦ \"Марица Изток\" 2 не се е отказал доброволно от студения резерв. Имаше смущения в електроенергийната система на страната. Беше възложено на ТЕЦ \"Марица Изток\" 2 да доставя ток за битовите потребители, защото това е най-важното, и нямаше как да се поддържа студения резерв. Не е вярно, че всичко е било в интерес на ТЕЦ \"Варна\". Всичко това беше в интерес на енергийната сигурност на страната. В момента ТЕЦ \"Варна\" работи и осигурява студения резерв в страната. Той отговаря на бсолютно всички технически изисквания\", каза още Теменужка Петкова.  \"Предстои да разберем дали проектът АЕЦ \"Белене\" ще е неизбежен. Това ще стане на 19 август, когато изтича крайният срок за подаване на оферти. Тогава ще разберем колко инвеститори са заинтересувани от проекта и ще проведем преговори. Държавата не бяга от този проект. Ясно сме заявили, че ще участваме с апортни пратки, но ще държим АЕЦ \"Белене\" да бъде изграден на изцяло пазарен принцип. Има всички предпоставки за реализацията на този проект и се надявам това да се случи\", каза енергийният министър.  \"Цените на тока се определят от КЕВР. Увеличението на цената на тока ще бъде в рамките на годишната инфлация. \"Булгаргаз\" са поискали намаление на цената на природния газ. Това се дължи на добрите сделки, които дружеството е сключило. Утре в парламента ще се гледа Закона за енергетиката, който също ще допринисе за добарата работа в сферата на енергетиката\", завърши Теменужка Петкова.  ", "date": "2019.06.26", "title": "Петкова: Няма как правителството да оказва въздействие на сделката за ЧЕЗ"}
{"url": "http://epicenter.bg/article/Maya-Manolova--Zakonodatelstvoto-pazi-monopolistite-i-firmite-za-barzi-krediti/186556/2/0", "text": "Проблемът със свръхзадължеността е проблем не само на обществото, но и на кредиторите, които не могат да си съберат парите. Това заяви омбудсманът Мая Манолова в сутрешния блок на БНТ.  \"Бързите кредити бутат хората в сивия сектор или в миграцията. И сега младите и смелите хора, които са опитали със собствен бизнес и са се провалили, нямат втори шанс. Българското законодателство превръща българските граждани в най-беззащитните лица. С невъзможността за изплащане на кредитите младите хора губят своята перспектива. Законодателството пази монополистите и фирмите за бързи кредити. Банките и фирмите имат втори шанс, само гражданите нямат\", каза още тя.  \"Може ли да има финансово стабилна държава, ако няма финансово стабилни граждани\", попита Манолова.  \"Искаме хората да имат право да обявяват частен фалит. Над 82 % от гражданите очакват такъв закон. Без закон за частния фалит убиваме предприемчивостта на гражданите. Законът за частния фалит циркулира в НС от повече от 5 години\", коментира омбудсманът.  \"Пълно безобразие е въпреки всичко, което се случва по Черноморието, да се обвиняват къмпингуващите в съсипване на плажовете. Винаги може да има правила за дивото къмпингуване, без да има крайни рестркции\", завърши Мая Манолова.  ", "date": "2019.06.26", "title": "Мая Манолова: Законодателството пази монополистите и фирмите за бързи кредити"}
{"url": "http://epicenter.bg/article/Vidin-e-sedemnadesetiyat-grad--v-koyto-shte-se-provede-kampaniyata--Badi-voynik--/186596/2/0", "text": "Видин ще бъде домакин на националната информационна кампания на Министерството на отбраната „Бъди войник“. Това съобщиха от пресцентъра на МО.  От своя старт досега събития за привличане на кандидати за военна служба са проведени в 16 града в България - както големи областни центрове, така и по-малки населени места. Статичният показ на военна техника, оръжие и оборудване се посещава от хиляди граждани, а стотици младежи са се информирали за възможностите за служба в Българската армия. Това каза днес, 26 юни, заместник-началникът на отбраната генерал-лейтенант Димитър Илиев на пресконференция във Видин, на която запозна медиите с целите и досегашния ход на кампанията.  „Онова, което видяхме досега е големият интерес към Българската армия и Въоръжените сили от страна на хора от всякакви възрасти. Много сме щастливи от това, че кампанията се посещава от много младежи. На практика ние създаваме условия те да се запознаят с особеностите на военната професия, да са информирани, да имат отношение към Българската армия и един ден да направят своя избор“, подчерта генерал-лейтенант Димитър Илиев.  Събитията от кампанията „Бъди войник“ във Видин ще започнат в 16.00 ч. на 28 юни в Крайдунавския парк, където ще бъде разположена информационна борса за набиране на войници и матроси. В нея със свои щандове ще участват Сухопътните войски, Военновъздушните сили, Военноморските сили, Силите за специални операции, служба „Военна полиция“, Националната гвардейска част и Централното военно окръжие.  По време на информационната борса всеки ще може да получи информация за същността на службата на кадровите войници, за обявените свободни места, за предстоящите конкурси и начините на кандидатстване. Младите хора ще могат от първа ръка, директно от хората в униформа да научат какво представлява службата в различните видове въоръжени сили.  По същото време, отново в Крайдунавския парк гражданите ще могат да посетят статичния показ на военна техника, въоръжение и оборудване на Сухопътните войски. Членовете на патриотичен клуб „Бдинци“ ще се включат в събитието със своя експозиция на открити старинни оръжия.  От 18.30 ч. пред паметника на Свободата в града ще започне концертът на Представителния ансамбъл на Въоръжените сили и Представителния духов оркестър на Сухопътните войски. Със свои изпълнения в него ще се включат мажоретният състав на училище по изкуствата „Св. Св. Кирил и Методий“, ансамбълът за народни песни и танци „Дунав“, изпълнители от клуба по спортни танци „Елит тим“. Събитието се реализира с любезното съдействие на Община Видин.  Генерал-лейтенант Димитър Илиев подчерта, че провеждането на кампанията „Бъди войник“ е много важно в градове като Видин, където няма военно формирование и единствената възможност хората да видят отблизо Българската армия е именно чрез организирането на подобни събития.  „Въздържаме се от отчитането на гръмки цифри и резултати, защото сме напълно наясно, че процесът с попълването на некомплекта в Българската армия е труден и е невъзможно да бъде решен в рамките на няколко месеца. Твърдо обаче мога да заявя, че вече виждаме положителни тенденции“, каза заместник-началникът на отбраната. Той акцентира и на предприетите промени в Правилника за прилагане на Закона за отбраната и Въоръжените сили на Република България, с които се съкращават някои срокове за назначаването на кандидати на военна служба, успешно издържали конкурсите за войнишки длъжности.  „Интересът към обявените свободни места за войнишки длъжности е различен, поради което с точни цифри резултатите ще бъдат обобщени след края на всички обявени конкурси за вакантни войнишки/матроски длъжности и информационни събития“, посочи генерал-лейтенант Димитър Илиев. За успеха на кампанията, обаче, говори и фактът, че вече има по-малки общински центрове и населени места, които заявяват желание да бъдат домакини на „Бъди войник“.  ", "date": "2019.06.26", "title": "Видин е седемнадесетият град, в който ще се проведе кампанията „Бъди войник“ "}
{"url": "http://epicenter.bg/article/Shefkata-na-TsIK-Stefka-Stoeva--Otsenyavame-evropeyskite-izbori-kato-chestni--spokoyni-i-uspeshni-/186598/2/0", "text": "Оценяваме европейските избори като честни, спокойни и успешни. Това каза председателят на Централната избирателна комисия (ЦИК) Стефка Стоева по време на представяне в Комисията по правни въпроси в Народното събрание на доклад на ЦИК за проведените на 26 май избори за членове на Европейския парламент от България, предаде репортер на Агенция „Фокус“.  „Анализът, който ви предлагаме, е обсъден от всички колеги, които в момента са на работа – 17 членове на ЦИК, и е гласуван с мнозинство от 14 гласа. Ще се опитам съвсем накратко да ви запозная с данните от изборите. Акцентът е върху машинното гласуване, което беше акцент и в целия процес на изборите“, посочи още Стоева. Според нея избирателната активност е била е обичайна за страната при този вид избори.  158 967 избиратели са гласували с машини, което е 7.59% от всички гласоподаватели, обяви Стефка Стоева. Тя уточни, че в секциите с машинно гласуване само 27.7% от избирателите са избрали да гласуват с машина, останалите 72.3% от избирателите са предпочели да гласуват с хартиена бюлетина.  „Тези данни сочат, че цената на един глас с машинно гласуване с оглед броя на избирателите и разходите за наемане на машините, за сертифицирането им, за провеждане на пазарно проучване, за организиране на обществената поръчка, за допълнителното възнаграждение на членовете на секционните избирателни комисии с машинно гласуване възлиза на около 59 лв.“, посочи също Стоева. По думите й за сравнение цената на един глас с хартиена бюлетина е 0.77 лв. Общата цена на бюлетините е 1 489 989 лв“, каза още Стоева. Тя подчерта, че въпреки трудностите, всичките машини са доставени в 3000 секции. По думите й в 149 от тях няма избирател, който да е гласувал машинно.  Увеличаването на секциите с машинно гласуване на местния вот вероятно ще доведе до повишаване на грешките в протоколите на СИК и може да повлияе на резултата, прогнозира Стефка Стоева.  Тя допълни, че в 77 секции на евровота са установени несъответствия между данните от машинното гласуване и попълнените в протокола числа по разпределение на гласовете по кандидатски листи.  „В 1139 секции са установени несъответствия между данните от машинно гласуване и попълнените в протокола числа относно разпределение на предпочитанията за кандидатите в кандидатските листи на партии и коалиции. Общата разлика в подадените преференции на национално ниво е 4168. Като цяло близо 40% от протоколите на СИК с машинно гласуване съдържат грешки при отчитане на действителните гласове или на преференциите, но важното е, че тези несъответствия, в тези избори категорично не водят до промяна на резултатите“, подчерта още Стоева.  „Произведохме и машинно гласуване в предвидените от законодателя 3000 секции\", каза тя и отчете, че това е било съпроводено с множество трудности и с проблеми.  \"На първо място гласуването с машини само на 7.59% от избирателите показва, че тази форма на гласуване е неоправдано скъпа. Много вероятно е тази цена да е още по-висока на предстоящите местни избори, за които законодателят предвижда да се гласува машинно вече в 6000 секции или в 67% от секциите в големите населени места\", обясни председателят на ЦИК.  \"Спецификата на предстоящите местни избори изисква специфична и уникална настройка на отделните машини за отделните СИК в страната, като някъде трябва да се настроят за 3, а другаде за 4 вида избор. Предстои отпечатване на 265 вида бюлетини за общински съветници, 265 вида бюлетини за кметове на общини, 35 вида бюлетини за кметове на райони и 3187 вида бюлетини за кметове на кметства. Сериозни затруднения е възможно да има на първия тур при преброяване на преференциите за общински съветници. Увеличаването на броя на секциите с машинно гласуване вероятно ще доведе до увеличаване на несъответствията и грешките в протоколите на СИК, което при този вид избори може да повлияе на резултата“, допълни още Стефка Стоева.  ", "date": "2019.06.26", "title": "Шефката на ЦИК Стефка Стоева: Оценяваме европейските избори като честни, спокойни и успешни "}
{"url": "http://epicenter.bg/article/Kianu-e-nay-dobriyat-chovek--70-000-iskat-da-e-lichnost-na-godinata/186618/10/100", "text": "\"Киану е най-добрият човек, който може да съществува, обявете го за личност на годината! Киану тайно дарява милиони за детски болници и други хуманитарни асоциации, прави невероятни неща за хората и не иска нищо в замяна\", се казва в сайта change.org, където се събират подписите за петиция, събрала до момента 70 000.   Целта е да се съберат 150 000 подписа, а инициативата е предизвикана от новините в социалните мрежи за скромността и щедростта на актьора.   Сред невероятните истории за Киану има и такава, че той купил сладолед само за да получи касов бон, на който да даде автограф на 16-годишен тийнейджър. Едва наскоро Киану откри, че е любим герой в интернет, където има дори видео игри с него. Той реагирал с изненада и смущение на въпроса на журналист от списание \"Пипъл“ за славата му в интернет.    Източник: Канал 3", "date": "2019.06.26", "title": "Киану е най-добрият човек! 70 000 искат да е личност на годината"}
{"url": "http://epicenter.bg/article/Ministar-Kralev-nagradi-medalistite-ot-Evropeyskoto-parvenstvo-po-borba-za-kadeti-/186595/8/0", "text": "Министърът на младежта и спорта Красен Кралев награди с почетни плакети на ММС медалистите от Европейското първенство по борба за кадети, което се проведе от 17 май до 23 юни във Фаенца. Това съобщиха от ММС.  В италианския град родните състезатели спечелиха 4 медала – 1 златен, 2 сребърни и 1 бронзов. Титла за България донесе Едмонд Назарян в категория до 51 кг при класиците. Това е второ европейско злато за сина на Армен Назарян, който през миналата година триумфира в по-долната категория до 45 кг. Със сребърни отличия се окичиха Георги Иванов (кат. до 110 кг класически стил) и Диана Павлова (кат. до 43 кг), а бронз в свободния стил завоюва Мирослав Емилов (кат. до 45 кг).  Министър Кралев поздрави борците за постигнатите успехи и им пожела здраве и успешно представяне на бъдещите първенства.  На българските състезатели им предстои подготовка за Световното първенство за кадети, на което нашата страната е домакин. Шампионатът ще се проведе от 29 юли до 4 август в столичната зала „Арена Армеец“.  Почетни плакети от спортния министър получиха и треньорите на националните отбори за кадети Иван Цонов, Тодор Кънев, Мариян Бяндов, Румен Христов, Никоай Дачев, както и личните треньори на борците Огнян Григоров и Емил Иванов.  На срещата присъстваха още президентът на Българската федерация по борба Христо Маринов и генералният секретар на централата Валентин Райчев.  ", "date": "2019.06.26", "title": "Министър Кралев награди медалистите от Европейското първенство по борба за кадети "}
{"url": "http://epicenter.bg/article/Izkaraha-Mesi-seks-maniak--Negov-dvoynik-prespal-s-23-zheni-/186614/8/0", "text": "Реза Парастеш, ирански двойник на Меси, за когото се твърди, че съблазнил 23 жени благодарение на приликата си със звездата, обяви информацията за фалшива. Парастеш публикува видео, за да изчисти името си.  \"Една фалшива новина набра сила в социалните мрежи, че съм преспал с 23 жени, които мислели, че аз съм Лионел Меси\", казва Реза. \"Моля ви, не си играйте с доверчивостта на хората. Всички сме наясно, че ако нещо подобно наистина се е случило, ще има протести, което ще ме изправят пред съд. Ще се превърне в световен позор и катастрофа. Ако тази новина беше истинска, аз вече щях да съм в затвора. Ще направя всичко, за да изчистя името си по съдебен път\".  Всичко започва преди 2 години на шега, когато бащата на Реза предложил да го снима с фланелка на Меси с Барселона. Този кадър бързо се превръща в хит в социалните мрежи, а иранецът се прочува като \"фалшивия Меси\". Впоследствие Парастеш си пуска и брада, с която още по-трудно може да бъде различен от истинската Бълха.   Източник: Канал 3", "date": "2019.06.26", "title": "Изкараха Меси секс маниак: Негов двойник преспал с 23 жени "}
{"url": "http://epicenter.bg/article/Irak-zayavi--che-nyama-da-dopusne-negovata-teritoriya-da-se-izpolzva-za-udar-sreshtu-Iran-/186566/7/0", "text": "Багдад няма да позволи при никакви обстоятелства американските бази на територията на Ирак да се използват за нанасяне на военен удар по съседен Иран, каза иракският президент Бархам Салих в интервю пред телевизия Си Ен Ен, цитирано от ТАСС и БТА.  \"Ние не искаме нашата територия да се превръща в междинен плацдарм за каквито и да са враждебни действия срещу когото и да е от нашите съседи, включително Иран. Това определено не е съставна част от споразумението между правителствата на Ирак и Съединените щати,\" подчерта Салих.  Въпросите, зададени на Салих, бяха породени от интервю за президента на САЩ Доналд Тръмп пред телевизия Си Би Ес през февруари.  Тогава той каза, че би искал да запази американската военна база в Ирак най-вече за да може да я използва \"за контролиране на Иран, който е истинският проблем\".  Вчера Тръмп заплаши в Туитър Иран с унищожителен военен удар в случай на иранска атака срещу Америка.  ", "date": "2019.06.26", "title": "Ирак заяви, че няма да допусне неговата територия да се използва за удар срещу Иран "}
{"url": "http://epicenter.bg/article/Sadat-v-Strasburg-prizna-pravoto-na-Italiya-da-ne-priema-humanitarniya-korab--quot-Siy-uoch-3-quot--s-migranti/186567/7/0", "text": "Европейският съд по правата за човека (ЕСПЧ) отхвърли иска на екипажа на германския хуманитарен кораб \"Сий-уоч 3\", който е в Средиземно море от 14 дни с десетки спасени мигранти, да акостира в Италия, се казва в съобщения на съда, цитирано от ТАСС и БТА.  В решението на съда в Страсбург се казва, че той е решил да не задължава италианското правителство да приеме намиращите се на борда на хуманитарния кораб мигранти, тъй като то вече е разрешило на най-уязвимите пътници, включително бременни жени и деца, а също и на един от мигрантите, който се е чувствал зле, да слязат на италианския бряг.  В решението си ЕСПЧ изразява надежда, че италианските власти ще продължат да оказват цялата необходима помощ на онези лица на борда на \"Сий-уоч 3\", които са в уязвимо положение поради възраст или здравословно състояние.  На 12 юни корабът спаси 53 души край бреговете на Либия. Оттогава италианските власти са разрешили 11 от спасените мигранти да слязат на сушата по медицински или хуманитарни причини, но отказват да приемат останалите.  \"Ще вляза в италиански води и ще доведа (мигрантите) в безопасност на Лампедуза\", заяви пред в. \"Република\" капитанът Карола Ракете, имайки предвид италианския остров, където са довеждани много бедстващи мигранти.  Италианският вицепремиер и вътрешен министър Матео Салвини обаче заяви, че хуманитарната организация \"Сий уоч\" би трябвало да ги отведе в Холандия, тъй като корабът й плава под холандски флаг, или в Германия.  \"Каквото и да е решението (на ЕСПЧ), моята позиция няма да се промени\", каза той. \"Що се отнася до мен, (\"Сий-уоч 3\") може да остане в морето до Коледа или Нова година, но няма да пристигне в Италия\", подчерта Салвини.  Ако наруши нарежданията на италианските власти, корабът подлежи на глоба от 10 до 50 хиляди евро  ", "date": "2019.06.26", "title": "Съдът в Страсбург призна правото на Италия да не приема хуманитарния кораб \"Сий-уоч 3\" с мигранти"}
{"url": "http://epicenter.bg/article/Komitetat-na-PASE-preporacha-potvarzhdavane-na-palnomoshtiyata-na-ruskata-delegatsiya-/186568/7/0", "text": "Комитетът на Парламентарната асамблея на Съвета на Европа препоръча потвърждаване на пълномощията на руската делегация, които бяха оспорени във вторник от редица членове на организацията, предават TACC и Агенция \"Фокус\".  „Комитетът предлага да се потвърдят пълномощията на делегацията на Руската федерация“, се казва в съобщение, публикувано на официалната интернет страница на ПАСЕ.  В същото време, изготвената от комисията проекторезолюция призовава Русия да „изпълни препоръките”, формулирани в приетите от ПАСЕ решения през 2014 и 2015 г.  Руската делегация, без по-нататъшно забавяне, трябва да се върне към сътрудничеството с мониторинговия комитет и всички други комисии на Асамблеята, и да влезе в смислен диалог относно изпълнението на задълженията си, се казва в документа.  Авторите призовават Москва да освободи украинските моряци, задържани за нарушаване на руската морска граница, незабавно да внесе всички вноски в бюджета на Съвета на Европа, да си сътрудничи със съвместния екип за разследване на катастрофата на MH17 в Донбас, да „предприеме мерки за предотвратяване на нарушения на правата на ЛГБТ общността, и да разследва престъпленията, извършени в миналото, както и да сътрудничи с международната общност в разследването на убийството на Борис Немцов.  ", "date": "2019.06.26", "title": "Комитетът на ПАСЕ препоръча потвърждаване на пълномощията на руската делегация "}
{"url": "http://epicenter.bg/article/Mazh-na-ime-Dart-Veydar-atakuva-parlamenta-v-Kiev/186574/7/0", "text": "Жителят на Киев Дарт Вейдър е бил регистриран като кандидат за депутат в украинския парламент от Централната избирателна комисия в страната, предаде ТАСС, цитиран от Канал 3. Мъжът бе подал заявка за участие в предсрочния вот за Върховната рада на 21 юли и искането му е било удовлетворено от институцията. \"Роденият през 1987 г. украински гражданин е бил регистриран като независим кандидат за законодател. Той е бил издигнат от партията \"Блокът на Дарт Вейдър\" в избирателен район в черноморското пристанище Одеса\", допълни медията от Москва. За претендента се посочва още, че той е собственик на фирмата \"Тъмната страна на силата\".  На миналите парламентарни избори (2015 г.) \"Блокът на Дарт Вейдър\" бе издигнал 44-ма кандидати, носещи името на персонажа от сагата Междузвездни войни. Партията тогава бе излъчила и претендент за Върховната рада с името Йода.", "date": "2019.06.26", "title": "Мъж на име Дарт Вейдър атакува парламента в Киев"}
{"url": "http://epicenter.bg/article/Moskva-shte-otgovori-s-voenni-merki-na-zaplahite-na-NATO-za-dogovora-za-yadrenite-raketi/186585/7/97", "text": "Русия ще предприеме компенсационни военни мерки в случай на материално въплъщение на заплахите на НАТО във връзка с Договора за ракети със среден и малък обсег (ДРСМО). Това съобщи заместник-министърът на външните работи на Руската федерация Сергей Рябков пред журналисти, предават TACC и Агенция \"Фокус\".  „Опитите да се изобрази онова, което се случва като военно-политически отговор на действията на Русия, са характерни за пропагандни действия с голям елемент на умишлена дезинформация на световното общество. Когато тези заплахи започнат да се материализират в материални стъпки, вероятно ще трябва да предприемем компенсаторни военни мерки\", поясни Рябков.  „През последните години страните от Алианса за възприели идеология на двоен подход към отношенията с Русия: сдържане, съчетано с диалог по въпроси, в които страните от НАТО имат интерес да поддържат такъв… Без да декларираме това с подобни термини, ние ще последваме подобна линия. Ще сдържаме агресивните намерения на НАТО, ще маневрираме, много избирателно ще подходим към темите за диалог с Алианса, които членовете на тази организация насърчават\", подчерта руският дипломат.  Съгласно думите на Рябков, интересът на Алианса към обсъждане на проблемите около Украйна в рамките на Съвета Русия-НАТО, съвсем не означава, че Москва ще бъде готова да направи това. Рябков каза също, че Русия изучава намеренията на НАТО във връзка с ДРСМО и е готова за всички възможности за развитие.  „Ще проучим какво ще направят държавите-членки на НАТО по тази тема [за мерките в Русия във връзка със ситуацията по ДРСМО] през следващите месеци. Ние сме готови за всякакви възможности, отговорността за евентуално усложнение на военно-политическата ситуация в евроатлантическия регион, разбира се, лежи на САЩ и техните съюзници. Те бяха тези, които следваха съзнателна линия, за да нарушат ДРСМО“, увери руският заместник-министър на външните работи.  Генералният секретар на НАТО Йенс Столтенберг заяви на 25 юни, че страните от Алианса могат да се споразумеят за поредица от мерки във връзка с излизането на Русия от ДРСМО. В допълнение, той отбеляза, че Руската федерация има още пет седмици, за да „ликвидира своите ракети, които нарушават разпоредбите на договора\".   ", "date": "2019.06.26", "title": "Москва ще отговори с военни мерки на заплахите на НАТО за договора за ядрените ракети"}
{"url": "http://epicenter.bg/article/Dmitriy-Peskov--Ne-se-predvizhda-priemaneto-na-dokument-sled-sreshtata-mezhdu-Putin-i-Tramp-/186589/7/97", "text": "Държавният глава на Руската федерация Владимир Путин и неговият американски колега Доналд Тръмп може да проведат отделна среща „с определено съдържание\" по време на форума на върха на Г-20 в Осака, но не се предвижда подписване на изявление за резултатите от тези преговори. Това заяви пред журналисти говорителят на Кремъл Дмитрий Песков, предават TACC и Агенция \"Фокус\".  Според него страните продължават да „работят по подготовката на евентуална среща\".  В отговор на въпрос дали става дума за отделна среща или разговор във формат „на крак”, говорителят на Кремъл каза:  „Не изключваме възможността за провеждане на отделна среща между Путин и Тръмп с определено съдържание“.  Песков добави, че подписването на изявление за резултатите от тези преговори не е планирано.  „Няма подготовка на документи\", поясни той.  ", "date": "2019.06.26", "title": "Дмитрий Песков: Не се предвижда приемането на документ след срещата между Путин и Тръмп "}
{"url": "http://epicenter.bg/article/Plemennitsa-na-Skripal-dopuska--che-otravyaneto-v-Solsbari-e-bilo-instsenirano-/186603/7/0", "text": "Племенницата на бившия двоен агент Сергей Скрипал Виктория предполага, че спецслужбите на Великобритания може да са сключили сделка с него и дъщеря му Юлия и двамата доброволно и срещу възнаграждение да са взели участие в инсценировка на собственото си отравяне в Солсбъри, предават агенция Интерфакс и БНР.  „На Лондон му бе нужен повод за изостряне на отношенията с Москва и е напълно възможно моите роднини да са получили някакви дивиденти от това. Не мога да съм сигурна, но хората се променят“, заяви Виктория Скрипал пред в. „Известия“.  Сергей и Юлия Скрипал бяха открити в безсъзнание на пейка в английския град Солсбъри на 4 март миналата година. Лондон обяви, че са отровени с нервнопаралитичния агент „Новичок“, разработван в бившия СССР, и обвини за инцидента в Москва, която категорично отрича да стои зад случилото се.  Седмици по-късно двамата са изписани от болница и прехвърлени на тайно място.  Виктория Скрипал заяви, че е обезпокоена от липсата на информация за местонахождението им и се съмнява, че са заедно. И е уверена, че са под постоянен контрол.  „Най-важното е да са здрави. В последното си съобщение Сергей заяви, че се чувстват добре. Юлия се опитва през приятелка да си уреди кучето, което е в Русия, а също да си продаде жилището. На 23 юни Сергей пък навърши 67 години“, каза племенницата на Скрипал.  ", "date": "2019.06.26", "title": "Племенница на Скрипал допуска, че отравянето в Солсбъри е било инсценирано "}
{"url": "http://epicenter.bg/article/Evropa-se-zadahva-v-goreshta-valna--zhegata-shte-se-zasilva-/186611/7/0", "text": "Температурите в голяма част от Европа днес се повишават, а летните горещини се засилват с прогнози за почти рекордна жега през следващите дни, предават ДПА и БТА.  Във Франция и Испания се очакват над 40 градуса по Целзий още преди пика, който метеоролозите прогнозират за утре и вдругиден, отбелязва Франс прес.  Испанската метеорологична служба обяви за днес оранжева тревога в пет северни области, а в долината на река Ебро (Североизточна Испания) живакът в термометрите ще достигне 42 градуса. Оранжевата тревога ще се разшири утре до общо десет области в централната и североизточната част на страната. Според метеоролозите най-горещо ще е през уикенда, когато в някои райони се очаква да е до 44 градуса. Испанската обществена телевизия ТВЕ нарече този период \"адската седмица\".  В две трети от Франция, главно на юг и на изток, максималните температури днес ще се движат между 35 и 39 градуса. Службата \"Метео Франс\" отбелязва, че толкова големи и продължителни жеги в страната не е имало от 1947 г, и предрича, че ще бъдат счупени месечни и дори абсолютни температурни рекорди.  Германия също не е пощадена от горещините. В югозападната част на страната се очакват до 39 градуса, колкото и в Бранденбург - района около Берлин, където горски пожар е унищожил от понеделник 100 хектара.  В четвъртък и петък безпрецедентната за месец юни гореща вълна, идваща от Сахара, ще се засили. Жегата продължава и нощем, което е характерно за горещниците.  Вчера падна температурен рекорд в австрийската провинция Тирол, след като в Инсбрук бяха отчетени 36,7 градуса.  В Швейцарския град Женева, където се очаква да бъде над 35 градуса, е отменено планираното за днес шествие по случай Празника на училищата. Училищата остават затворени и в Люксембург.  В Италия се очаква да бъде най-горещо утре. Според сайта ИлМетео температурата в северозападната област Пиемонт може да достигне 42-43 градуса.  Необичайно горещо е в Дания. Метеорологична станция на остров Фюн е отчела снощи т. нар. тропическа нощ, което означава, че температурата не е паднала под 20 градуса. Това е най-ранната тропическа нощ, регистрирана в страната от 19 години, съобщи Датският метеорологичен институт.  Източна Европа също е засегната от жеги и лошо време. В Литва се очакват гръмотевични бури и силни ветрове. От началото на месеца в балтийската страна където термометрите отчетоха необичайните 35,7 градуса, са се удавили 27 души.  Температурите по света се повишават поради глобалното затопляне, а с това нараства и вероятността от крайно горещи вълни, подчерта Лен Шафри, преподавател по климатология в университета в Рединг.  Според специализирания институт по климатология в Потсдам всичките най-топли лета в Европа от 1500 г. са регистрирани през ХХI век.  ", "date": "2019.06.26", "title": "Европа се задъхва в гореща вълна, жегата ще се засилва "}
{"url": "http://epicenter.bg/article/Panika-v-Bryuksel--Plashat-s-atentat-v-tsentara-ot-18-ch-/186612/7/0", "text": "Белгийската прокуратура издирва автор на надпис, в който се предупреждава, че тази вечер в Брюксел ще има атентат на централния площад \"Гран плас\", съобщиха местни медии, цитирани от \"Канал 3\".   Надписът се е появил снощи на екран до Европейския парламент.  Властите са иззели записите от камерите за наблюдение в околностите. Прокуратурата се стреми да установи възможно най-бързо кой е автор на текста, за да прецени дали съществува действителна заплаха. Според надписа атентатът е насрочен за 18.00 ч. днес (19.00 ч. българско време).  Разпространени снимки на въпросния надпис показват, че той е на английски език и е подписан от \"Абула Хакими\". Името на Брюксел в надписа е изписано неправилно, а по-нататък се чете, че ударът ще бъде извършен от някой \"с неонова блуза\". Предполага се, че автор на надписа е бил някой от посетителите на сградата на ЕП.  Информацията бе потвърдена от говорителя на брюкселската прокуратура Дени Гьоман.  Преди дни белгийските власти задържаха местен гражданин, за когото се твърди, че подготвял терористичен удар срещу посолството на САЩ в Брюксел. Задържаният е привлечен към отговорност, но отрича повдигнатите обвинения. Според прокуратурата той е бил в готовност да нанесе удар съвсем скоро и е бил под наблюдението на службите за сигурност. ", "date": "2019.06.26", "title": "Паника в Брюксел: Плашат с атентат в центъра от 18 ч.!"}
{"url": "http://epicenter.bg/article/Donald-Tramp--Rusiya-ne-e-protivnik--a-potentsialen-protivnik-/186619/7/96", "text": "Президентът на САЩ Доналд Тръмп заяви, че не нарича Русия противник на Америка, а я счита за потенциален противник. Той изказа това мнение в сряда в ефира на телевизионния канал Fox Business, предават ТАСС и Агенция \"Фокус\".  „Не наричам Русия противник, но те са потенциален противник“, заяви американският лидер.  Тръмп засегна тази тема в контекста на ситуацията с недостатъчните вноски на страните-членки към бюджета на НАТО.  „Германия плаща на Русия милиарди и милиарди долари за енергетика. Те дават на Русия милиарди долара и въпреки това се предполага, че ние трябва да защитаваме Германия. А Германия отказва да плаща. Те не плащат на НАТО това, което са длъжни да платят“, добави американският президент.  ", "date": "2019.06.26", "title": "Доналд Тръмп: Русия не е противник, а потенциален противник "}
{"url": "http://epicenter.bg/article/Nikola-Dimitrov--Shte-namerim-nachin-chrez-priyatelstvo-i-uvazhenie-da-reshim-vaprosa-za-Gotse-Delchev-/186622/7/51", "text": "България и Македония ще намерят начин чрез приятелство и уважение да решат въпроса за Гоце Делчев, заяви македонският външен министър Никола Димитров. По въпроса доколко са реални заплахите на София да блокира започването на присъединителни преговори с ЕС през октомври, ако не бъде постигнат договор за Делчев, той изрази убеждение, че ще се намери общо решение.  Димитров ще бъде в София в четвъртък, където ще присъства на конференция на черноморската инициатива и ще проведе разговори по темата, предава скопският телевизионен канал „1ТВ“, цитиран от Агенция \"Фокус\".  „Убеден съм, че ще намерим начин чрез уважение към другите и приятелство да не застрашаваме тези важни цели. Убеден съм, че успехът на Македония по отношение на европейската интеграция е много важен за съседната и приятелска България и ние ще намерим начин не само да не бъде пречка, но и да бъдат промоутър, както миналата година в Съвета по общи въпроси и наскоро последният, който се проведе в Люксембург“, казва Димитров.  ", "date": "2019.06.26", "title": "Никола Димитров: Ще намерим начин чрез приятелство и уважение да решим въпроса за Гоце Делчев "}
{"url": "http://epicenter.bg/article/Osem-dela-protiv-Poroshenko-vodi-Darzhavnoto-byuro-za-razsledvaniya-na-Ukrayna-/186623/7/0", "text": "Държавното бюро за разследвания (ДБР) на Украйна работи по осем дела по отношение на бившия президент на Украйна Петро Порошенко, заяви в сряда директорът на разследващия орган Роман Труба, цитиран от ТАСС и Агенция \"Фокус\".  „Разследваме наказателни производства относно възможно злоупотреби, превишаване на служебните пълномощия и други незаконни действия на чиновниците, включително бившия президент“, заяви той.  По-рано бившият заместник-началник на администрацията на президента Виктор Янукович, юристът Андрей Портнов, регистрира в ДБР пет иска против Порошенко.  Срещу бившия държавен глава бяха образувани дела по обвинения за държавна измяна, легализация на престъпни доходи и неплащане на данъци, опит за узурпация на съдебната власт, както и „за незаконно назначаване на кабинет на министрите на Украйна през 2016 година заради липса на коалиция в Радата“.  Директорът на ДБР Труба заяви на 20 юни, че разпитите на свидетели по наказателните дела срещу Порошенко ще започнат следващата седмица. Самият Порошенко пък опроверга заявлението, че срещу него са възбудени персонални дела.  ", "date": "2019.06.26", "title": "Осем дела против Порошенко води Държавното бюро за разследвания на Украйна "}
{"url": "http://epicenter.bg/article/Kosovo-zaplashi-Severna-Makedoniya-i-Albaniya-s-mita-/186624/7/51", "text": "Министърът на търговията и промишлеността на Косово Ендрит Шала предупреди, че страната може да въведе мита за вноса от Албания и Северна Македония, съобщава електронното издание на водещия прищински ежедневник Gazeta Express, цитирано от Агенция \"Фокус\".  При участието си на дебат за ефекта от 100-процентовите мита, въведени миналата година от правителството на Косово срещу вноса от Сърбия и Босна и Херцеговина, Шала предупреди, че подобни такси вероятно ще бъдат въведени срещу други съседи на страната.  Той спомена Албания и Северна Македония като две съседни страни, които прилагат тарифи срещу косовските стоки.  „Вече информирах Европейския съюз, че Косово ще има същия подход към всички страни от региона. По време на срещите с представителите на албанското правителство поисках отмяна на всички тарифи към Косово”, заяви Шала.  „Освен това изразихме загрижеността си пред властите в Северна Македония, след като на косовските производители не е разрешено да изнасят риба. Министерството на търговията и промишлеността е готово да предприеме някои мерки срещу определени страни в зависимост от искането на косовските производители”, увери Шала.  ", "date": "2019.06.26", "title": "Косово заплаши Северна Македония и Албания с мита "}
{"url": "http://epicenter.bg/article/Delegatsiyata-na-Ukrayna-napusna-PASE-v-znak-na-protest-/186625/7/0", "text": "Делегацията на Украйна напусна Парламентарната асамблея на Съвета на Европа (ПАСЕ), след като Асамблеята гласува в подкрепа на проекторезолюцията, потвърждаващ правомощията на делегацията на Руската федерация, предават TACC и Агенция \"Фокус\".  \"Напускаме ПАСЕ\", обяви един от украинските парламентаристи след обявяването на резултатите от гласуването.  Ръководителят на украинската делегация Владимир Ариев заяви, че въпросът за продължаващото присъствие на Украйна в ПАСЕ ще бъде решен от новата Върховна Рада, която ще бъде избрана след предстоящите предсрочни избори на 21 юли.  \"Това е последният ми ден в ПАСЕ. Следващата Върховна рада ще реши сама дали да участва в работата на дискредитирана организация\", написа Ариев на своята страница в социалната мрежа Фейсбук.  ", "date": "2019.06.26", "title": "Делегацията на Украйна напусна ПАСЕ в знак на протест "}
{"url": "http://epicenter.bg/article/Georgi-Markov--Fenomenat-V4-i-cherven-karton-na-Veber-i-Timermans/186599/11/33", "text": "  На 15 февруари 1991 г. в красивото хълмисто градче Вишеград, Унгария, на завоя на Дунава, легендите Вацслав Хавел- президент на Чехословакия, Лех Валенса - президент на Полша и унгарският премиер Йожеф Антал основават Вишеградската тройка /триъгълник/. След разпадането на Чехословакия тя става - Вишеградска четворка. Подписите се по¬лагат много символично - в замъка, където през 1339 г. кралете на тези страни договарят нов търговски път помежду си.  Едва ли тези големи политици, чиято идея е била приоб¬щаване на държавите в европейската общност и общо отстояване на инте¬ресите им, са мислили, че 30 години по-късно Вишеградската четворка ще е такъв фактор в обществено-политическия живот на Стария континент. Но това е факт.  С прости думи - желанието за национален суверенитет, национална идентичност, християнство, традиционен брак. И, разбира се, национално самочувствие. Никоя от тези страни не е по-малко европейска, от която и да е Западна демокрация. Нито като красота, нито като атракция - градове като Будапеща, Прага, Краков и Братислава не отстъпват на западноевропейските. За Вишеградците членството в ЕС не е служеб¬на бележка за европейска принадлежност.  Вишеградската четворка се сплоти особено много след есента на 2015 г., когато започна мигрантската криза - незаконното преминаване на границите на десетки европейски държави от над 1 милион ислямистки нашественици. Орбан светкавично издигна ограда, която бе атакувана, включително и граничната полиция, от няколкостотин бойци-ислямисти. Ата¬ката бе отблъсната. На границата освен 12 000 унгарски войници и полицаи дойдоха и чешки, словашки и полски. Поляците пратиха и хеликоптер.  Тези държави категорично се противопоставиха на квотното разпределение, което Европейската комисия искаше да наложи. Подобно на комунистите, които изселваха, брюкселските бюрократи заселваха канените от Меркел мигранти в останалите страни, въпреки тяхното нежелание. Известна е репликата на чешкия президент Земън към Меркел: „Госпожо, Вие ги каните на обяд, а ги пращате при комшиите“. Както и думите на Виктор Орбан: „Унгария е нашият дом и с кого ще живеем в него решаваме ние“. „Ако водя политиката на канцлерката за миграцията, ще ме уволнят от работа“. Словашкият премиер подчерта, че те ще останат християнски през януари 2018 г. на поредната среща на премиерите на тези страни.  Това е всъщност голямата разлика. Западна Европа е вече ислямстко-християнска. Да си спомним думите на Меркел: „Ислямът е вече част от  Германия“. Вишеградците категорично отхвърлят възможност за ислямизация на своите страни – държат на своята етническа хомогенност и християнски ценности.  Днес V4 са пример за сигурни държави, в които няма „миграция на ножа“. Ако вземем само коленето, на което бяха подложени германски граждани в Кандел, Кемниц, Фрайбург, преди дни за пореден път във Виена, ако си спомним премазванията на християни на Коледния базар в Берлин, малтретирането на християни в Новогодишната нощ в Кьолн /12000 са само жалби/, закланият свещенник в католически грам във Франция и т.н. Косата да ти настръхне!  В Полша, Чехия, Унгария и Словакия това не може да се случи. Страните са по-бедни, но осигуряват най-важната ценност – живота и здравето на своите граждани. Западът е по-богат, но това едва ли е утежа за родителите на 15-годишната Мия от гр. Кандел, заклана навръх коледа пред аптеката на градчето от афганистанския изверг Абдула.  При Вишеградците е изключено отказа от Коледни празници, както в някои белгийски градове, където се наричат зимни, за да не се дразнят мигрантите. А Дядо Коледа да бъде Дядо Мраз като при комунизма. В тези страни бракът е и ще бъде само между мъж и жена.  Вишеградската четворка счита ЕС за безалтернативен, но същевременно  не приема идеята за Съединени европейски щати, каквито не може да има без Централна Европа. Пледират за съюз от силни национални държави със силни правителства. Намекват за обсъждане необходима ли е въобще Европейска комисия или проблемите трябва да се решават от ръководителите на страните-членки: Европейският съвет, както и възможността за пряк избор на шефа на ЕК.  Сплотеността на V4 пролича най-ярко при евроинквизицията спрямо Унгария. В Европейския парламент бе направен циничен опит да бъде наказана страна, защото си е избрала за премиер човек, защищаваш националните интереси на родината си. Бабиш нарече това „глупост“ и на часа наложи вето, както прочее и полското правителство. От своя страна Орбан заяви на брюкселските чиновници да не се „хабят” със санкции срещу Полша, защото ще срещнат неговото вето.  Ще отбележа, че V4 не допускат продажбата на суверенитет срещу фондове. /Ето ви пари за мост на река Тиса, Дунав или Вълтава, а пък пуска йте срещу това мигранти/. Не сме колониални държави, многократно напомнят вишеградските лидери. Ярък израз на това е прочутата реч на Орбан на площада пред парламента и думите му: „Унгария няма шеф!“. Между другото, икономиките на Вишеградската четворка не се нуждаят вече от еврофондове, както заяви унгарският премиер.  Икономиката на тези страни се развива в бързи темпове, а растежът е двойно по-голям от средния за ЕС. На срещата в Братислава тази година г-жа Меркел се обърна към колегите си вишеградци с думите: „Браво“. Обменът между Германия и тези страни е двойно по-голям от този на германците с Франция.  Очуква се към 2030 г. икономиката им да не отстъпва по показатели на западноевропейската. Изоставането във инфраструктурата според Орбан трябва да се навакса с договори с Китай, които са напът да се сключат.    Винаги, и до днес неформално - няма председател, канцелария, секретарки и пр. Председателства се от всяка страна на ротационен принцип.   Срещите на премиерите са особено чести, когато това се налага – пример е изборът на шефове на европейските институции. Президентите се срещат по-рядко.  Икономическото сътрудничество е изключително ползотворно. Страните създадоха и съвместна телевизия. В Унгария всяка вечер от 21.30 ч. има новини от другите страни от V4. Същото става и сутрините.  Впечатляващо е, че четворката функционира ползотворно независимо, че може премиерите да са от различни партии и политически семейства в Европейския парламент. Преди време полската премиерка Копач бе от партията на Туск, словака Фицо - върл социалист, както и чехът Соботка, а Орбан от ЕНП. Проблеми нямаше. Сега след победата на Качински от \"Право и справедливост\" в Полша и Бабиш в Чехия единството е пълно. Орбан, Пелегрини, Бабиш и Морявиеци са в супер отношения.  Има съществени различия, които не са пречка за взимане на  общи решения по фундаменталните въпроси, които описах. Те са поне три:   Словакия прие еврото за национална валута, другите три страни не. Орбан вкарва в новата унгарска Конституция от 2012 г. форинта като национална парична единица /Едва ли ще доживея друго унгарско парламентарно мнозинство от 2/3, което да отмени това/. Качински победи на изборите с 50+1 с основен лозунг „Не на еврото“. Бабиш, който е много, много богат каза, че кроната си е супер.  Словакия не признава Косово. Подобно на Румъния не иска да дава прецедент с оглед голямата унгарска общност. Другите три страни признаха Косово.  Чехия, Унгария и Словакия активно търгуват в Русия. Полша е за по-големи санкции. Другите казаха, че я разбират.  Голям приятел на Виишеградската четворка в момента е Италия – правителството на Салвини в компания с Берлускони и Джорджия Мелони е много близко с Орбан и Качински. Има ос Вършава-Будапеша-Рим. Със симпатии вишеградците се ползуват от Християнсоциалния съюз, който управлява Бавария. Близки са отношенията с правителствата на Естония, донякъде с Австрия, както и с победителя на изборите в Словения – Янша.  Макрон се опита да разедини Вишеградците, дърпайки към себе си по левите правителства в Чехия и Словакия. Но не успя. Проектът „Прогресистите“ не се състоя поради порой от жилетки - жълти и черни във Франция. Последните дори ревяха: „Франция не е на французите!”. Макрон се сви в АЛДЕ, но ги покръсти - махнаха думата “либерал” от заглавието на алианса като очевидно „мръсна”.  Истинският противник обаче е Сорос. Той бе изхвърлен от Унгария барабар с университета. Така за 30 години демокрация Виктор изгони и съветските танкове и милиардера. Опитът да бъде изкаран антисемит бе разсеян от израелския премиер Натаняху, пристигнал на часа в Будапеща. Опитът на няколко пъти за майдан във Унгария не успя.Един милион унгарци с факли излязоха по улиците с плакат: „Обичаме Орбан, защото обичаме Унгария!“.  Наскоро Сорос „разпусна“ либералната партия в унгария – LMP. На нейно място спонсорира отгледаните от него млади „Моментус“ /”На момента”/.  Сега усилията за майдан са насочени към Бабиш. Той няма такава всенародна подкрепа като Орбан, нито 30-годишна партия като него. Кръжок от студенти, който също носи името „На момента” изкара 200 000 души. Само дето 10 дни преди това Бабиш пак спечели изборите. Характерно за соросоидите е да не призна ат изборните резултати. Ще повикат и ще им мине!  „Вишеградската четворка е новият мотор на стара Европа”, заяви  американският президент във Варшава. След това прие и четиримата вишеградски премиери в Белия дом, а Виктор символично в навечерието на евровота, наричайки го „мой близнак” . През септември миналата година Тръмп заяви, че Америка се отказва от глобализма и прегръща патриотизма. Изрично подчерта, че ще помага на страни, които държат за суверенитета си. И подкрепи Вишеградците.   Четирите страни показаха червен картон на двамата кандидати от ПЕС и ЕНП. Те се различават само физически, съобщи Виктор Орбан.   След кратък обяд с Макрон постигнаха единомислие, че Европа има проблеми, които трябва да решава, а двамата шпицкандидати са част от проблема. Тимерманс бе зам.-председател на Европейската комисия, а Вебер – шеф на парламентарната група на ЕНП в Европейския парламент. Не си мръднаха пръста да спрат безумния призив на Меркел: „Елате, ще се справим!”. В главите им кънти Истанбулската конвенция и Глобалният пакт на ООН за миграцията с идеотското мото: „Миграцията е източник на просперитет в Европа до 2030 г.”  Премиерите на Вишеградската четворка заявиха, че ще подкрепят кандидат за председател на ЕК, който уважава националните правителства и вкара в речника си думата „християнство“, което двама отпаднали политици не направиха.  ", "date": "2019.06.26", "title": "Георги Марков: Феноменът V4 и червен картон за Вебер и Тимерманс"}
{"url": "http://epicenter.bg/article/Regionalna-komisiya-butna-prezidentskoto-veto-varhu-Zakona-za-ustroystvo-na-Chernomorskoto-kraybrezhie/186587/4/0", "text": "Регионална комисия прие повторно промените в Закона за устройство на Черноморското крайбрежие и с това преодоля президентското вето, съобщи \"Канал 3\". \"За\" повторното приемане на закона гласуваха 13 членове на комисията, \"против\" – 6 и \"въздържали се\" - 0, с което ветото бе преодоляно.  Законът бе приет на 13 юни 2019 г. от Народното събрание. С приетите изменения се забрани разполагането на плажни принадлежности като палатки, чадъри, кърпи и шезлонги върху пясъчните дюни. При нарушение депутатите решиха да се налагат глоби в размер от 500 до 1000 лв. Приети бяха санкции и за паркиране или преминаване на автомобили през пясъчните образувания. Те ще бъдат от 1 000 до 3 000 лв., като може да се конфискува и имущество на стойност между 3 000 и 5 000 лв. Законът важи не само за плажните дюни, но и за тези в близост до крайбрежните зони.  Законът бе върнат за ново обсъждане от президента Румен Радев на 24 юни 2019 г. В мотивите си президентът заявява, че не се противопоставя на опита да бъдат въведени правила, нормативи и стандарти, както изрично повелява чл. 55 от Конституцията, прокламиращ основното право на здравословна и благоприятна околна среда. Според него, режимът за \"диво къмпингуване“ става по-рестриктивен, като се въвеждат значителни ограничения в сравнение с досегашния ред. След комисията ветото трябва да бъде разгледано и в пленарна зала. Съгласно Правилника за организацията и дейността на парламента Народното събрание приема повторно закона с мнозинство повече от половината от всички народни представители, което означава, че ветото е преодоляно. Ако върнатият закон не получи необходимото мнозинство и е оспорен по принцип, той подлежи на разглеждане по реда, предвиден за обсъждане и приемане на законопроекти. ", "date": "2019.06.26", "title": "Регионална комисия бутна президентското вето върху Закона за устройство на Черноморското крайбрежие"}
{"url": "http://epicenter.bg/article/Arteks--Nie-investirame-v-Balgariya--Nima-v-tova-e-nashata-vina---video-/186594/4/0", "text": "Строителната компания \"Артекс\" пусна видео обръщение в социалните мрежи. В него арх. Пламен Мирянов-син отговаря на атаките срещу фирмата с позитивен клип.              ", "date": "2019.06.26", "title": "Артекс: Ние инвестираме в България! Нима в това е нашата вина? (Видео)"}
{"url": "http://epicenter.bg/article/Germansko-izdanie--Sofiya-e-favorit-za-noviya-zavod-na-Folksvagen-/186604/4/0", "text": "В списъка с фаворитите за новия завод на германския автомобилен концерн Volkswagen лидер е България с предложението си за производствена база до София. Турция е на второ място. Предварително решение за изграждането на предприятието ще се вземе до началото на юли, пише специализираното издание Automobilwoche,  Информацията му се различава значително от анализ на реномирания германски Handelsblatt, според който предварително решение вече има и то е в полза на Измир преди всичко заради сериозни финансови стимули от страна на турската държава.  Според Automobilwoche вече има вътрешнофирмени разговори за продажбата на производствен имот до София, а мястото, което концернът разглежда в Турция, е край Измир.  Баварското издание е категорично, че решението ще се вземе от централата на концерна във Волфсбург, а не от подразделението Skoda. Лично ангажиран и водещ процеса по подбор е директорът по производството и член на Борда на директорите Оливер Блуме, поясняват източници на изданието. Досега шефът на Skoda Бернхард Майер ръководеше операцията.  В завода се очаква да бъдат създадени между 4000 и 5000 работни места, а инвестицията от 1,3 млрд. евро го прави най-мащабния проект на Volkswagen за последните години.  Skoda би искала да задържи правото за вземане на решение, тъй като то е от голямо значение за дъщерната компания, за да получи тя капацитети в бъдещия завод. Наскоро от концерна заявиха, че капацитетите на марката в Чехия са натоварени на 120%, поради което Skoda спешно се нуждае от нови производствени линии. Смята се, че ако те бяха налични през мината година, чешкият бранд би могъл да продаде още 100 000 коли само през 2018 г.  Разбира се, остава въпросът за местоположението. Наскоро Турция нееднозначно подчерта пред германски журналисти, че очаква да спечели надпреварата с България. В преговорите със София обаче участват немалко австрийски банки и инвеститори, твърди още Automobilwoche.  Както е известно, германският Volkswagen Group обяви в края на миналата година, че търси място за нов свой завод в Източна Европа, който да стартира дейност през 2022 г. Директната капиталова инвестиция ще е над 1,4 млрд. евро и включва откриването на поне 5000 директно заети работни места. Впоследствие се очаква разкриване и на още хиляди допълнителни места в доставчици и обслужващи индустрии.  Заводът ще е от т.нар. multi-brand вид, тоест ще произвежда автомобили от различни марки под шапката на групата, включваща Volkswagen, Audi, Skoda, SЕАТ и други.  Идеята първоначално бе в него да се сглобяват два модела Skoda Karoq и SEAT Ateca, като бъде преместено сегашното им производство от завода на Skoda в Квасини, Чехия. В последните дни, обаче, се тиражира и информация, че в него може да се сглобяват и лимузините Volskwagen Passat.  Капацитетът ще е 1000 коли на ден, което прави около 360 000 на година.  ", "date": "2019.06.26", "title": "Германско издание: София е фаворит за новия завод на Фолксваген "}
{"url": "http://epicenter.bg/article/API--Agentsiyata-ne-poddarzha-monopol-na-prodavachi-na-vinetki/186610/4/0", "text": "Агенция Пътна инфраструктура не поддържа монопол на нито един Национален доставчик на услуги /НДУ/ за продажба на пътни такси; електронна винетка и толтакса. Това се посочва в позиция на АПИ, изпратена до медиите.   В нея се отбелязва, че поводът са запитвания от медии за оповестени в публичното пространство твърдения за отношенията между Агенция Пътна инфраструктура и един от кандидатите за НДУ - Телетол.   За да бъде една фирма доставчик на услуги, е необходимо да отговаря на няколко условия. Според тях след подписване на договора, всеки Национален доставчик на услуги има 10 дни за доказване на оперативна съвместимост и едва тогава договорът влиза в сила.   Телетол не е постигнал оперативна съвместимост, става ясно от съобщението на АПИ.   Фирмата все пак остава регистриран Национален доставчик на тол услуги и има възможност отново да кандидатства за продажба на е-винетки след като се приведе в съответствие.   \"Дали това ще стане зависи единствено от Телетол АД и желанието им да работят по правилата, които са еднакви за всички доставчици на услуги\", посочват от АПИ.   По-рано през деня \"Телетол\" даде пресконференция, на която обвини АПИ, че създава монопол на пазара за продажба на електронни винетки и толтакси и отстранявайки \"Телетол\", дава предимство на другия търговец на винетки - Интелигентни трафик системи.   От \"Телетол\" обвиниха АПИ, че не са уведомени, че са отстранени от процедурите. Заявиха още, че процесът на регистрация на дружеството им като НДУ е отнел 6 месеца, а е трябвало да продължи около 2 седмици.   От АПИ отрекоха и това обвинение: \"Категорично не отговаря на истината твърдението, че регистрацията на Телетол АД като НДУ е отнела 6 месеца. Дружеството е подало документи за регистрация на 8 март 2019 г. С решение на УС на АПИ от 18 март 2019 г.   Телетол АД е вписан в регистъра на НДУ на сайта www.bgtoll.bg, с което приключва първата фаза от регистрацията съгласно Общите условия. На 14 май е подписан договор с Телетол АД, който влиза в сила едва след доказване на оперативна съвместимост с интерфейса на електронната система. Решението на УС на АПИ за прекратяване на договора идва месец по-късно; на 19 юни 2019 г., тъй като не е постигната оперативна съвместимост на база интерфейс.   Телетол АД предлага нова технология, която няма нищо общо с изпълнението на изискванията от Общите условия и представлява сериозно неизпълнение на договора и опит за пренаписване и на договора, и на Общите условия\", се посочва в становището на пътната агенция.   В него пише още: \"АПИ държи да подчертае, че електронната система за събиране на пътни такси обработва данни и изисква определени нива на сигурност и взамодействие с партньорите. Не може всеки по свой начин да се интегрира към системата. Процедурите са направени така, че да гарантират непрекъснатост и защита на системата в процеса на интеграция.   На дружеството е предоставена цялата необходима информация за осъществяване на интерграцията, но от страна на Телетол не са предприети активни действия във връзка с осъществяване на реалната комуникация, за да се извърши процесът на интеграция.   По повод твърдението на Телетол АД, че за решението на УС на АПИ за прекратяване на договора са разбрали от прессъобщение информираме, че писмото на председателя на АПИ Георги Терзийски е изпратено по електронна поща на 20 юни, както и по установения административен ред чрез пощенска услуга с обратна разписка. По електронна поща писмото е изпратено от директора на НТУ проф. Олег Асенов в качеството му на лице за контакти по договора с Телетол АД.   Електронното писмо на проф. Асенов е до Тони Шиби, лице за контакт по договора от страна на Телетол. В приложената снимка се вижда, че писмото е изпратено на 20.06.2019 г. в 17:53 часа. От АПИ уточняват, че предстои да бъде подписан договор с нов доставчик на услуги Конкорд Смарт Инфраструктура АД, а четвъртият кандидат за НДУ Иком ООД, е заявил желание да партнира на Пътната агенция само в събирането на тол такси, не и в продажбата на електронни винетки.   Това дружество е все още в първия етап на процедурата да се установи дали отговаря на условията и едва тогава да се впише в регистъра.", "date": "2019.06.26", "title": "АПИ: Агенцията не поддържа монопол на продавачи на винетки"}
{"url": "http://epicenter.bg/article/Goranov-prognozira--che-e-vazmozhen-rast-na-ikonomikata--po-golyam-ot-planiraniya-za-tazi-godina-/186616/4/0", "text": "Министърът на финансите Владислав Горанов прогнозира, че очакванията за ръст на икономиката през тази година могат да бъдат леко надминати. Пред участниците в Пловдивския икономически форум той отново заяви, че данъците няма да се променят, а борбата със сивата икономика остава приоритет, предава БНР.  Горанов се позова на сезонно неизгладените данни от първото тримесечие, които показват 4,8 на сто растеж. България е използвала силното си председателство на Европейския съюз, за да постави един важен приоритет - присъединяването към механизма ERM и от там, като следствие - към Еврозоната.  \"Съвсем обозримо и никога не е имало по-добър момент, с по-голямо доверие - и политическо, и икономическо, от страна на нашите западни партньори към перспективата България да влезе в по-близкия кръг на европейска интеграция. Надявам се първата стъпка към това - влизането в механизма ERM, да стане до края на годината и то преди нейния край,\" обясни министърът на финансите.  Горанов коментира и евентуалното насрочване на дата за започване на преговори за присъединяване към Европейския съюз на Северна Македония и Албания.  Според него бързата интеграция на Западните Балкани е приоритет, но той не може да стане, преди двете държави да си свършат задачите. Прибързването няма да е от полза за тях, допълни Владислав Горанов.  ", "date": "2019.06.26", "title": "Горанов прогнозира, че е възможен ръст на икономиката, по-голям от планирания за тази година "}
{"url": "http://epicenter.bg/article/BEH--Izpalnitelniyat-direktor-na-NEK-Petar-Iliev-ostava-na-posta-si-/186620/4/0", "text": "На свое заседание, проведено днес, Съветът на директорите на „Български Енергиен Холдинг“ ЕАД не прие подаденото от Петър Илиев заявление от 19 юни за освобождаването му от длъжност като изпълнителен директор на „Национална Електрическа Компания“ ЕАД. Това  Припомняме, че на 19 юни Петър Илиев депозира оставката си в деловодството на „Български Енергиен Холдинг” ЕАД. Това съобщиха от пресцентъра на енергийния холдинг. Тогава той аргументира решението си с лични причини.  В последните седмици ръководството на НЕК беше обвинявана от бизнеса за високата цена на тока за фирмите на свободния пазар.  Сериозно напрежение имаше и заради обявен търг за продажба на електроенергия, чиито условия бяха променени и предизвикаха съмнения за корупция и игра \"на тъмно\" в полза на определен играч.  ", "date": "2019.06.26", "title": "БЕХ: Изпълнителният директор на НЕК Петър Илиев остава на поста си "}
{"url": "http://epicenter.bg/article/Sofiyskiyat-rayonen-sad-globen--zaradi-skandal-na-bivshiya-mu-rakovoditel---Metodi-Lalov--VIDEO--/186573/3/0", "text": "Районният съд в София е осъден да плати 1000 лева обезщетение на свой пенсиониран служител. Решението на първа инстанция е заради скандал между бившия административен ръководител на съда – Методи Лалов със служителка. Жената започва делото заради претърпени психически страдания, болки и накърнен авторитет на служител на съдебната власт. В деня, в който Лалов поискал от Татяна Попинска да напусне съда, тя получила инсулт, разказа жената пред камерата на Канал 3.  Татяна е била служител на Районния съд в София дълги години. Познавала добре работата си, предходните и действащия административен ръководител на съдилището през 2016 година - Методи Лалов. До деня, в който възниква скандал между тях, не е виждала той да се държи грубо с колегите си. Чувала е обаче, че не веднъж се е карал със свои подчинени и ги е принуждавал да напуснат, въпреки волята им. На 13 юли 2016 година това се случва и с нея.  След инцидента Татяна никога повече не среща тогавашния си ръководител. След като оздравява, я връщат да работи отново на същото място, където всеки ден е под стрес.  Методи Лалов подава оставка като председател на съда половин година след инцидента. Освен, че не се явява по делото, за което съдът трябва да плати 1000 лв., той мълчи по темата и до днес. Опитът на Канал 3 да го открие и покани, за да каже своята гледна точка, също остана без успех.  Сега и съдът и пострадалата служителка обжалват решението на първа инстанция. От пресцентъра на СРС отказаха коментар до приключване на производството.  Въпросите към Методи Лалов - и на медиите, и на Татяна – отговаря ли поведението му на представител на съда, реда и закона, остават без отговор.  ", "date": "2019.06.26", "title": "Софийският районен съд глобен, заради скандал на бившия му ръководител – Методи Лалов (ВИДЕО) "}
{"url": "http://epicenter.bg/article/Sadat-poiska-zadarzhane-pod-strazha-na-7-dushi--obvineni-za-trafik-na-hora/186577/3/0", "text": "Специализираната прокуратура поиска постоянно задържане под стража на 7 от арестуваните 8 души, които в сряда бяха обвинени за трафик на хора. Те са част от задържаните по време на специализирана акция в понеделник. Колко хора са преведени нелегално от тази престъпна група - все още не е ясно. Предполага се, че може да става дума за хиляди мигранти, тъй като имало данни, че обвинените са превеждали през страната ни всяка седмица големи групи бежанци. Обикновено те са били момчета на не повече от 16 години, без документи. Очаква се следобед съдът да реши кои от арестуваните ще останат зад решетките.", "date": "2019.06.26", "title": "Съдът поиска задържане под стража на 7 души, обвинени за трафик на хора"}
{"url": "http://epicenter.bg/article/Tsatsarov--Proiznasyaneto-na-KPKONPI-za-apartamentite-ne-mozhe-da-povliyae-na-proverkite-na-prokuraturata/186581/3/0", "text": "Произнасянето на КПКОНПИ за апартаментите не може да повлияе на проверките на прокуратурата.   Това каза главният прокурор Сотир Цацаров пред журналисти в Народното събрание във връзка със становището на КПКОНПИ, че няма конфликт на интереси с апартаментите, предаде „Фокус“. Според обвинител № 1, когато НАП приключи проверките и ги върне на прокуратурата, ще стане ясно има или няма престъпление - на първо място данъчно.   Цацаров подчерта, че това, което ще обослови резултата от проверките на прокуратурата са данъчните ревизии на НАП. „Когато НАП приключи ревизиите и ги върне в Прокуратарата ще стане ясно има или няма престъпления и на първо място данъчни“, добави Цацаров.   „По отношение на конфликта на интереси прокуратурата има една единствена съпричастност - когато е започнала съответната проверка по отношение на Цветан Цветанов прокуратурата е отправила и сигнал до комисията за евентуален конфликт на интереси. Ние нямаме право да преценяваме такъв конфликт. Това може да го прави само комисията. Тя се произнесе по отношение на 10 или 11 лица. Но така или иначе произнасянето на комисията, както и това дали има или няма конфликт на интереси не може да повлияе по някакъв начин на проверките на прокуратурата.\" Във връзка с връщането на КПКОНПИ със сигнала за Лозан Панов, Цацаров обясни, че Антикорупционния орган няма право да се занимава с това дали има или няма конфликт на интереси по отношение на магистрати. По думите му единственият орган е Инспекторатът към ВСС. „В този случай, за да бъдем абсолютно коректни, трябва да кажем следното: всяко твърдение, че за останалите преписките били приключени, а пък за Панов били пратени на Инспектората, е пълна спекула. Пратена е на Инспектората, защото той е компетентен. КПОКОНПИ не е компетентна. Според мен и в Инспектората решението за г-н Панов ще бъде същото –няма конфликт на интереси. Производствата по конфликт на интереси нямат нищо общо с проверките на прокуратурата“, подчерта още той.   На 19 юни КПКОНПИ приключи проверките по \"Апартаментгейт\". Проверени бяха 11 души, сред които бившият зам.-шеф на ГЕРБ Цветан Цветанов, бившия министър на правосъдието Цецка Цачева, министърът на туризма Николина Ангелкова и шефът на парламентарната комисия по култура Вежди Рашидов. КПКОНПИ не намери нарушения на закона, не откри и конфликт на интереси. По отношение на шефа на ВКС Лозан Панов материалите бяха изпратени в Инспектората на ВСС.   Сотир Цацаров е в Народното събрание заради отчетите на съдебната власт.  В парламента са още представляващия Висшия съдебен съвет Боян Магдалинчев, главният съдебен инспектор Теодора Точкова и двамата шефове на върховни съдилища Лозан Панов и Герги Чолаков.  Те представят годишни отчетни доклади на институциите си.       ", "date": "2019.06.26", "title": "Цацаров: Произнасянето на КПКОНПИ за апартаментите не може да повлияе на проверките на прокуратурата"}
{"url": "http://epicenter.bg/article/Spetsializiraniyat-nakazatelen-sad-ostavi-v-aresta-biznesmena-Nikolay-Banev-/186628/3/0", "text": "Специализираният наказателен съд остави в ареста бизнесмена Николай Банев, обвинен в данъчни престъпления и пране на пари. Засега той остава в ареста, а другата седмица мярката ще бъде обжалвана в Апелативния съд, предаде бТВ.  Днес е датата, на която изтичат 8-те месеца от задържането на Николай и Евгения Баневи, твърди защитата. Но прокуратурата брои срока от влизането на двамата в български съд, а не от задържането им с европейска заповед в чужбина. Така, според обвинението, максималният срок изтича в началото на август. Съдът се съгласи с това, въпреки европейските правови разпоредби. Защитата е изпратила и запитване до главния прокурор Сотир Цацаров.  „Единственото, което мен ме притеснява, е от този случай, отразяването на хуманната страна на задържането на Евгения Банева. Във Франция например, от двама родители, които са държани в арест, на малолетни деца, задължително един от родителите се освобождава с електронна гривна. И питам, защо тук Евгения Банева не е освободена с електронна гривна?”, пита Банев.  Вече са покрити милион и половина от задълженията на Николай Банев и къщата му е свалена от обществена продан. По този начин пада и едно от обвиненията му, твърди защитата.  „Първо такива задължения няма, защото ние водим дело срещу НАП. После става дума за „една част, но въпреки всичко се съглласихме и публичен държавен изпъл нител продаде част от имуществото на Партнерс комерс”, заяви Банев в отговор на въпроса кой е покрил задълженията му.  За да бъде покрит част от дължа му е продадена една част от съоръженията от пристанището на Варна Запад.  Тези милион и половина не са платени от Красимир Дачев, а от дружеството собственик на сградата, твърди Банев, който не отрича, че се познава с Дачев, от когото е купена сградата в груб строеж.  Въпреки това, от 1 юли, имотът отново ще бъде обявен за втора публична продан. Според информацията, Столичната голяма община също има да събира дългове от неплатени данъци и такси и това е начинът да си ги получи. Частният съдебен изпълнител поясни, че кредиторите към Баневи са много.  ", "date": "2019.06.26", "title": "Специализираният наказателен съд остави в ареста бизнесмена Николай Банев "}
{"url": "http://epicenter.bg/article/Obmislyat-Chervena-zona-za-parkirane-v-tsentara-na-Sofiya/186606/2/0", "text": "Столичната община обмисля въвеждане на Червена зона за паркиране в центъра на София. Това става ясно от план за устойчива градска мобилност на кметството с хоризонт до 2035 г., който ще бъде гласуван от общинския съвет утре.  В него са заложени мерки, които общината смята да предприеме в следващите години, за да намали използването на автомобили за сметка на придвижването пеша и с велосипед, както и да стимулира живущите в града да се качат в градския транспорт. Предлага се новата зона за паркиране да е с по-рестриктивни условия спрямо синята – по-висока цена и максимален престой до 1 час, пише в. \"Монитор\".  Червена зона трябва да обхване най-представителната част от центъра на града с най-голяма концентрация на административни, културни и обществени обекти.  Отделно пък Синята зона да бъде разширена извън сегашните си предали. Зелената зона също може да нарасне по места, в които се наблюдава засилен натиск от паркирали автомобили по уличното платно. Цената за паркиране пък е възможно да скочи при запълняемост на местата в зоните над 85%. Според общината това е индикатор за необходимостта от увеличаване на цената.  Обмисля се и създаване на „жълти места“ за платено краткотрайно паркиране в близост до здравни, обществени, културни и други сгради и обекти, където е необходимо да бъдат осигурени допълнителни места за колите.  „Центърът за градска мобилност има възможности и ресурс да осигури контрола на тези места включително с използването на съвременните технологии или чрез дислоциране на служители“, се посочва в плана.  Предвидено е още и поскъпване на данъка за дизелови коли след 2025 г. Както и въвеждане на ограничения за автомобили с по-замърсяващи двигатели, които се ползват за доставки и логистика. Влизането на товарните автомобили в центъра също ще става под контрол. Идеята е да се забрани движението на товарни коли над 4 тона в централната част от 7 до 21 часа, същото се отнася и за автобусите с над 22 пътнически места. Увеличаване на транспортно-успокоената зона с ограничение на скоростта до 30 км/ч в цялата централна градска част и въвеждането на такива зони в жилищните комплекси също е част от мерките.  Общината ще се опита да стимулира и използване на велосипеди, чрез изграждането на велоалеи. Удобството на пешеходците също намира място в плана, чрез по достъпно преминаване - повече тротоари, повдигане на пешеходните пътеки, както и подобряване на уличното осветление в пешеходните зони и публични пространства.  Изграждане на буферни паркинги при станции на метрото и скоростните трамвайни трасета също е сред заложените мерки на общината.  За осъществяването на плана са необходими 3.869 млрд. лв. Близо 1.6 млрд. лв. ще са нужни за доизграждането на третата линия на метрото и разширение на първите две линии. В наземния транспорт се предвижда да бъдат вложени 1.646 млрд. лв. Софиянци пътуват по 64 минути на ден Средно всеки жител на столицата прекарва в пътуване 64 минути на ден, се посочва в плана за устойчива градска мобилност. Пешеходното придвижване се избира при по-къси разстояния, като 1 пътуване е средно 17 минути. За пътуващите с автомобил едно пътуване отнема 26 минути, а за използващите обществен транспорт -29 минути. С автомобил пътуват основно работещите и домакините, докато градският транспорт е основно средство за придвижване на студентите. Пеша се придвижват основно пенсионерите. Основните причини да не се ползва по-широко пешеходното движение за извършване на различни видове придвижвания в делничен ден, са големите разстояния и липсата на време, както и задръстените с леки автомобили тротоари. ", "date": "2019.06.26", "title": "Обмислят Червена зона за паркиране в центъра на София"}
{"url": "http://epicenter.bg/article/Seriya-ot-sreshti-provede-v-Turtsiya-Sunay-Hasan/186607/2/0", "text": "Бъдещото съвместно сътрудничество и реализирането на общи проекти бяха темите на разговор на кмета на община Момчилград Сунай Хасан с представители на ръководството на най-голямата изселническа организация \"Балгьоч\" в турския град Бурса.   На срещата присъстваха още Хасан Йозтюрк, председател на сдружението на момчилградчани, членове на управителния съвет на организацията, Танер Чауш, представител на ДПС за Бурса и председателят на общинския съвет на община Момчилград Юмер Юсеин, заместник-кметът на Момчилград Алие Ибрахим, председателят на МДПС в Момчилград Ерсин Юмер. \"Разговорът беше ползотворен. Изяснихме позициите по различни въпроси, възникнали през последните години. С временно изпълняващият длъжността председател на организацията Вели Юзтюрк намерихме допирни точки. Убеден съм, че има бъдеще в отношенията ни с \"Балгьоч, но това е въпрос на добра воля и от двете страни\", заяви Сунай Хасан.   Освен с представителите на изселническата организация той се срещна с кмета на община Нилюфер Тургай Ердем. По време на разговора бяха обсъдени детайли около дейността, която ще се развива в новоизградения на територията на турската община културно-информационен център на момчилградчани, който носи името на световноизвестния Наим Сюлейманоглу.   Сунай Хасан се срещна и с кмета на община Мудания Хайри Тюркйълмаз. Тема на разговор беше идеята за побратимяване на двете общини. И на двете срещи с турските кметове присъстваха Хасан Йозтюрк и Танер Чауш.", "date": "2019.06.26", "title": "Серия от срещи проведе в Турция Сунай Хасан"}
{"url": "http://epicenter.bg/article/Prof--Mihail-Konstantinov--V-Sofiya-tryabvat-tri-punkta-za-priemane-na-protokoli-ot-mestniya-vot-/186608/2/0", "text": "В София трябват три пункта за приемане на документи за местния вот, защото ще видим умножено по три това, което видяхме през 2015 г. в „Арена Армеец“. Това каза проф. Михаил Констатинов, председател на Съвета на директорите на „Информационно обслужване“ по време на заседанието на Правна комисия, на което беше изслушан анализ на ЦИК за евровота, предаде репортер на Агенция „Фокус“.  \"Присъединявам се към отличните оценки за работата на изборната администрация, специално за работата на ЦИК и за много стегнатия и точен доклад, който чухме. Мисля, че основният смисъл на това събиране тук е вие, народните представители, да решите какво ще направите в малкото оставащо парламентарно време до местните избори. Те са точно след пет месеца – на 27 октомври е първи тур, на 3 ноември ще бъде вторият. Това разбира се е прогнозно, но обикновено се сбъдва\", каза още проф. Константинов.  Според него има неща, които трябва да бъдат решени много бързо, защото ако това не се случи, ще се катастрофира.  „Това, което се случи в „Арена Армеец“ ще ни се струва като детска играчка в сравнение с това, което може да се случи сега. Тъй като споменах „Арена Армеец“ ясно е, че специално за София, Столична община, където нещата са съвършено различни от тези по страната, трябва да се вземат някакви специални мерки. В Столична община се обработват над 33% от всички числови данни в страната. По сегашния закон членовете на Столичната общинска избирателна комисия са 39. Мисля, че трябва да бъде този брой увеличен на 50 или 60“, допълни още проф. Константинов.  Според него трябва да има три пункта - „Арена Армеец“, зала „Универсиада“ и НДК.  \"В противен случай ще повторим умножено по три това, което видяхме през 2015 г. в „Арена Армеец““, допълни още той.  Според него второто, което ще спаси втория тур, е сегашният срок между двата тура от 7 дни да се направи на две седмици.  ", "date": "2019.06.26", "title": "Проф. Михаил Константинов: В София трябват три пункта за приемане на протоколи от местния вот "}
{"url": "http://epicenter.bg/article/Deputat-ot-VMRO--Naposledak-GERB-sa-dosta-otvoreni-kam-predlozheniyata-na-DPS/186609/2/0", "text": "Заявили сме нашата позиция – според нас 1 лев е безкрайно малка субсидия. С такива средства няма партия, която може да си позволи да се издържа и да ходи на избори. Това каза в предаването \"Плюс-минус\" по Нова телевизия депутатът от \"Обединени патриоти\"/ ВМРО Александър Сабанов. Нашето предложение е субсидията да бъде между 5 и 6 лева, уточни той.  Ако някой говори за американския модел – ние няма да ставаме Америка в Европа. В Европа никъде няма такава практика – навсякъде субсидиите са от държавата, за да нямат възможности фирми или олигарси да си купуват партии, заяви Сабанов.  На ДПС не им трябват субсидии, те си имат обръчи от фирми, проблемът е за по-малките партии, които при 1 лев субсидия ще бъдат обвързани с преки зависимости, посочи депутатът от ВМРО.  Въпрос на преговори с ГЕРБ е колко да е субсидията, въпреки че г-н Борисов каза, че ГЕРБ отново ще внесе в парламента предложението тя да стане 1 лев. Като цяло сме последователни и коректни към нашия партньор в управлението ГЕРБ, коментира Александър Сабанов. И припомни, че ГЕРБ и \"Обединени патриоти\" имат споразумение за 4-годишно управление - пълен управленски мандат. По думите му с предложенията за намаляване на ДДС се спекулира. В коалиционното споразумение ясно и точно е записано, че данъчните ставки няма да се пипат, подчерта Сабанов.  Интересно е, че напоследък коалиционните ни партньори са доста отворени към предложенията на ДПС. И предложението за субсидията, и това за ДДС бяха консултирани с ДПС, а не с \"Обединени патриоти\", отбеляза депутатът.  Според него заседанията на коалиционния съвет трябва да са по-чести.  Сабанов каза, че въпросът с приемането на концепцията за ромите постоянно е коментиран с ГЕРБ. Без съгласието на ГЕРБ няма как да прокараме предложените от нас законоопроекти. Надявахме се да получим съгласието на ГЕРБ доста по-рано, но сме в цикъл от избори – минаха европейските и наближават местните, а те имат избиратели сред този етнос, заяви Алаксандър Сабанов, като поясни, че ако ВМРО не получи подкрепа от ГЕРБ за концепцията за ромите, ще търси такава от друга политическа сила. ", "date": "2019.06.26", "title": "Депутат от ВМРО: Напоследък ГЕРБ са доста отворени към предложенията на ДПС"}
{"url": "http://epicenter.bg/article/Mariya-Gabriel--Vliza-v-sila-noviyat-reglament-za-kibersigurnostta-/186613/2/0", "text": "\"Преди по-малко от две години обявихме голям набор от мерки за укрепване на способностите на ЕС за противодействие на киберзаплахите. Утре ще влезе в сила новият регламент за киберсигурността, който е крайъгълният камък в тази сфера\". Това обяви българският еврокомисар за цифровата икономика и общество Мария Габриел на пресконференция в Европейската комисия в Брюксел, предаде Нова тв.  Регламентът включва нов, постоянен мандат с разширени правомощия и ресурси на Европейската агенция за киберсигурност ENISA. Целта е тя да осигурява по-добра подкрепа на държавите членки за справяне с кибератаките. В същото време, новата европейска рамка за сертифициране на продукти и услуги ще засили киберсигурността на онлайн услугите и устройствата.  „Тези нови правила на ЕС за сертифициране ще помогнат на потребителите да проверят предварително на какво ниво на сигурност отговаря даден продукт по отношение на киберзаплахите и така да направят информиран избор. Що се отнася до предприятията, рамката за сертифициране ще им даде възможност да сертифицират своите продукти и услуги само веднъж и да получат удостоверения, валидни в целия ЕС. Така ще намалят съществено времето и разходите за получаване на тези документи. Рамката за сертифициране ще засили устойчивостта и конкурентоспособността на единния пазар в областта на киберсигурността“, заяви Мария Габриел.  Следващите седмици Европейската комисия ще отправи покана към всички заинтересовани страни за създаването на експертна група за сертифициране. Също така ще стартират консултации за изготвянето на работна програма на ЕС, в която ще бъдат определени приоритетите по отношение на сертифицирането за следващите години.  „Наред с новия закон за киберсигурността, продължаваме да работим за приемането на предложението ни за създаване на Европейски експертен център за киберсигурност. Политическо споразумение до края на октомври е възможно. Подобряването на киберсигурността в Европа и повишаването на доверието на гражданите и предприятията в цифровото общество са сред основните ни приоритети“, заключи българският еврокомисар по цифровата икономика и общество Мария Габриел.  ", "date": "2019.06.26", "title": "Мария Габриел: Влиза в сила новият регламент за киберсигурността "}
{"url": "http://epicenter.bg/article/Fandakova-i-zam-ministar-Nikolova-podpisaha-dogovor-za-rekonstruktsiya-na-sgrada-za-krizisen-tsentar/186615/2/0", "text": "Кметът на София Йорданка Фандъкова и заместник-министърът на регионалното развитие и благоустройството и ръководител на Управляващия орган на ОПРР Деница Николова подписаха договор за реконструкция на Кризисен център „Вяра, надежда и любов“ в София. На събитието присъства и зам.-кметът на София по социални дейности Албена Атанасова, съобщиха от пресцентъра на Столична община.  Проектът предвижда реконструкция на сградата и въвеждане на мерки за енергийна ефективност. В нея ще функционират Кризисен център, с приоритет деца, пострадали от насилие и Център за работа с деца на улицата.  Обектът се реализира по Проект “Обновяване и изграждане на социални заведения на територията на Столична община” - етап I, финансиран по управляваната от МРРБ Оперативна програма „Региони в растеж“ 2014-2020 г. Общата стойност е 754 хил.лв., от които близо 583 хил.лв. са безвъзмездно европейско финансиране по програмата.  Проектът ще се изпълнява за срок от 24 месеца.  От грижата на обществото към най-уязвимите групи можем да съдим за неговата отговорност и достигнато ниво на развитие. Чрез Оперативна програма „Региони в растеж“ 2014-2020 г. се дава възможност за подкрепа на набор от социални услуги, насочени към най-уязвимите групи - деца на улицата, пострадали от домашно насилие и бездомни. Това коментира заместник-министърът на регионалното развитие и благоустройството и ръководител на Управляващия орган на ОПРР Деница Николова след подписването на договора.  Тя каза още, че кризисният център дава възможност за подкрепа на деца, пострадали от домашно насилие и предлага подкрепящи услуги и превантивни мерки. Николова отбеляза, че проектите за изграждане на социални центрове са важни и ключови.  „Те са с най-голям фокус и измеримост от страна на Европейската комисия, защото социалната интеграция е сериозен акцент в политиките за развитие и сближаване“, отбеляза зам.-министърът.  Столичната община има устойчиви приоритети в социалната дейност, като в момента функционират общо 90 социални услуги, насочени към деца и възрастни. Това каза кметът на София Йорданка Фандъкова при подписване на договора.  С проектите, който разработихме и защитаваме, подобряваме и развиваме социалните услуги, посочи също Йорданка Фандъкова.  По думите й предстои с проекти, които изпълняваме да разкрием нови 7 социални услуги за деца с увреждания и на техните семейства и 9 услуги за възрастни хора, както и нова пилотна услуга за пълнолетни лица с увреждания като заместваща грижа и Дневен център за пълнолетни лица с увреждания.  ", "date": "2019.06.26", "title": "Фандъкова и зам.-министър Николова подписаха договор за реконструкция на сграда за кризисен център"}
{"url": "http://epicenter.bg/article/Prof--Rumen-Gechev--/186617/2/0", "text": "ГЕРБ няма намерение да прави промени в режима на субсидирането на партията, смята депутатът от БСП проф. Румен Гечев. Според него управляващите \"разиграват цирк\".   По средата на година се сетиха, че трябва да намалят разходите за партиите 11 пъти, посочи той. Проф. Румен Гечев бе гост на предаването \"Лице в лице\" по БТВ.   Става дума за политически атентат, цялата схема е насочена срещу БСП в навечерието на местните избори, подчертава депутатът от БСП. Проф. Гечев обърна внимание, че разликата БСП - ГЕРБ в София е минимална.   Министерството на финансите не може да прави такива грешки с изчисляването, обърна внимание той.      ", "date": "2019.06.26", "title": "Проф. Румен Гечев: ГЕРБ разиграват цирк! Нямат намерение да правят промени в субсидията за партиите!"}
{"url": "http://epicenter.bg/article/MON-publikuva-rezultatite-ot-izpitite-po-balgarski-i-matematika-sled-VII-klas-/186621/2/0", "text": "Учениците и родителите вече могат да проверяват резултатите от националните външни оценявания след VII клас по български език и литература и по математика. Това    Проверката става с входящ номер и идентификационен код на адрес:    Обявяването на резултатите по-рано ще осигури на децата и родителите достатъчно време, за да направят избор на училище, профил или на специалност от професия според бала на ученика.  Срокът за подаване на заявленията за класиране е от 3 юли до 5 юли 2019 г.  Учениците могат да кандидатстват за прием в неограничен брой училища. Кандидатстването е електронно. Всяка избрана паралелка трябва да бъде вписана като отделно желание.  ", "date": "2019.06.26", "title": "МОН публикува резултатите от изпитите по български и математика след VII клас "}
{"url": "http://epicenter.bg/article/Mariya-Pirgova--VMRO-ne-tryabva-da-sashtestvuva-poveche-kato-partiya-sled-tozi-dogovor-s-Makedoniya--VIDEO-/186626/2/0", "text": "Спорът за Гоце Делчев няма да бъде решен, най-малкото с такива думи, които изобщо не съответстват на историята, на личността му: Гоце Делчев се е борил за свободата на България - това Бойко Борисов трябва да го запомни най-после, нали? Македонците едва дочакаха да се подпише договора с България и започнаха с всякакви нападки. Това трябваше да е ясно на Борисов, на правителството, на ВМРО, които не трябва повече да съществуват нито в правителството, нито като партия след този договор с Македония. Това заяви в предаването \"Всичко коз\" по Канал 3 политологът доц. Мария Пиргова по повод изказване на Борисов, който днес сравни Гоце Делчев с Че Гевара.  \"От страна на България подписването на договора (с Македония) нямаше никаква нужда - нуждата бе от страна на НАТО, от страна на Македония е спорно: тя влезе в НАТО, тя ще пропуска войски, но няма да влезе в ЕС, г-жа Меркел дебело го подчерта\", мотивира се доц. Пиргова.  Социологът Евелина Славкова изрази съмнение, че преговорите в специалната комисия с български и северно-македонски историци ще изчистят проблемните моменти.  \"Никой не е смятал, че македонците ще се откажат от претенциите си към историята на България, което наблюдаваме толкова години. Усещането, че това ще бъде прекратено с този договор, бе илюзия, която не знам в коя глава е съществувала. Защото при подписването му имаше много важен елемент - български и македонски историци сядат да видят къде са допирните точки, да се изчистят проблемните моменти. Ясни факти, които в Македония все успяват да извъртят в своя полза\", каза Евелина Славкова, според която днешното изказване на Борисов за Че Гевара и Гоце Делчев е може би породено от присъствието на северно-македонския премиер Заев в Пловдив.  \"Македония ще продължи със своето поведение, към външната публика те могат да казват - българите са ни братя, но към македонците те трябва да продължат да говорят с езика, с който са говорили досега. Иначе няма да прозвучи добре за вътрешната публика\", смята Славкова.  ", "date": "2019.06.26", "title": "Мария Пиргова: ВМРО не трябва да съществува повече като партия след този договор с Македония (ВИДЕО)"}
{"url": "http://epicenter.bg/article/Georgi-Svilenski--Subsidiite-sa-poreden-primer--che-GERB-legalizirat-koruptsiyata-sas-zakoni-/186627/2/0", "text": "\"Темата със субсидиите е пореден пример, че ГЕРБ легализират корупцията със закони. Те искат да я узаконят в закон, където ще кажат, че партиите ще могат да бъдат финансирани от фирмите. Политиците пред кого ще бъдат отговорни – дали пред избирателите, или пред тези, които носят пари в централите?\" Това попита зам.-председателят на ПГ на „БСП за България” Георги Свиленски пред БНТ, съобщиха от пресцентъра на партията.  Той коментира, че още преди две седмици БСП са поканили всички политически сили за разговор как да бъде финансирана политическата система.  „Всички отказаха, освен ДПС, но те искаха 0 лв. субсидия и корпоративно финансиране. Надявам се да не се навреди на политическата система и да не се допусне частното финансиране\", каза Свиленски, като допълни, че БСП има позиция от години как да се финансират партиите.  „Борисов един ден се събуди ядосан от нещо и предложи 1 лев субсидия, която много бързо се придвижи към гласуване. В този ден, в който предложи субсидията да стане 1 лв, правителството тегли 400 млн. лв. заем. Премиерът разиграва и партиите, и обществото, за да замъгли това, което върши самият той”, категоричен бе народният представител.  „Всяка партия, която има активна дейност, се нуждае от субсидия. Парите, които се отпускат на партиите, са предназначени за дейност, а не да се държат на влог и да се печели от лихви”, заяви Свиленски, като коментира, че ГЕРБ е единствената партия, която няма нужда от държавно финансиране.  „Целта на фрапиращото намаляване на субсидиите е да се удари опозицията”, поясни народният представител.  „Днес доскорошният вицепремиер и участващ в управлението Валери Симеонов разказа, че бизнесът е притиснат от сегашното правителство. Той си го каза – те натискат и рекетират фирмите”, заяви социалистът. Той подчерта, че този въпрос е много сериозен.  „Българският народ трябва да избере какви политици иска да го управляват - дали зависими от бизнеса, или от избирателите”, завърши Георги Свиленски, като допълни, че партийните субсидии са най-контролираният разход в държавата.  ", "date": "2019.06.26", "title": "Георги Свиленски: Субсидиите са пореден пример, че ГЕРБ легализират корупцията със закони "}
