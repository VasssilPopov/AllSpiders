{"url": "http://epicenter.bg/article/Minchev-kam-polititsite-za-skandala--Zaev--Komandvayte-Putin--Tramp--pone-Yunker--Ama-ne-vi-stiska/161229/2/0", "text": "„Искам да се обърна към българските политици и към тези - като Радев - които отчаяно се опитват да станат такива: Престанете да упражнявате красноречието си срещу македонския премиер Заев. Така, както вие приказвате всякакви неща, за да се харесате на потенциалните си избиратели, така и Заев не може да говори публично като игнорира почти един век пропаганда и социализация на своя народ в определени доктрини и вярвания“.   Това коментира политологът Огнян Минчев на страницата си във „Фейсбук“ във връзка с изказването на Заев, че Илинденско-Преображенското въстание е македонско и последвалите реакции на политици.   Македонският премиер се извини за думите си. По-скоро конфликтът се разрази между лидера на БСП Корнелия Нинова и министър-председателя Борисов. В неделя президентът Румен Радев заяви: \"Недопустимо е за мен и неприемливо евроатлантическата перспектива на Македония да става за сметка на българската история, идентичност и суверенитет. Вие чухте ли, че има извинение, аз не чух. Това във Фейсбук не е извинение\".   Според Огнян Минчев, Заев прави достатъчно, за да подобри максимално отношенията между България и Македония.   \"Престанете да се държите като обидени деца - \"падна ви\" някой, който е по-уязвим от вас и сега капризничите и се опитвате да го командвате. Командвайте Путин, Тръмп, поне Юнкер. Ама не ви стиска. Хайде по-кротко! Македония, управлявана от Заев, е наш приятел. Дори и да разтурите това ново приятелство, нито ще станете по-умни, нито по-успешни. И още нещо - за никого не е тайна, че пружината на българските политически марионетки се навива от Москва. Затова най-вече ругаете Заев - за да провалите договора ни с Македония, за да осуетите членството й в ЕС и НАТО. Няма да ги провалите. Колкото от по-високо викате, толкова повече червените ви подгърбия блестят на слънцето. Спрете, защото ще започнем поименно. Радев, ти си първият, нали знаеш? По ранг, имам предвид... Ало, Позитано, спри да слугуваш на Москва - догодина ще станат сто години. Сто години срамота!\", казва в заключение Огнян Минчев.", "date": "2018.08.13", "title": "Минчев към политиците за скандала „Заев“: Командвайте Путин, Тръмп, поне Юнкер. Ама не ви стиска!"}
{"url": "http://epicenter.bg/article/Privarzhenitsi-na-Desislava-Ivancheva-se-sabirat-na-protest-pred-Ministerski-savet/161200/2/0", "text": "Привърженици на разследваната за корупция кметица на софийския район \"Младост\" Десислава Иванчева се събират днес на протест пред Министерския съвет, предаде БНР.   Той е в подкрепа, освен на Иванчева, и на заместничката ѝ Биляна Петрова.   Събитието се организира в социалната мрежа \"Фейсбук\". Организацията върви през профила на самата Иванчева в мрежата. Именно там беше публикувано преди време и видеото от приемането в болницата на отстранената от поста ѝ кметица на \"Младост\". На него се вижда как тя влиза в лечебно заведение с белезници на ръцете и краката. След острата обществена реакция за унижаващото достойнството й конвоиране Министерството на правосъдието обяви, че правилата ще се променят, а още преди това да се случи, Десислава Иванчева напусна болницата без окови.   \"Свобода за Иванчева и Петрова! Независимо разследване на Организираната престъпна група\" е насловът на протеста. За част от нея привържениците на Десислава Иванчева и Биляна Петрова сочат висши прокурори и представители на държавата, както и ключови свидетели по корупционната афера в \"Младост\", включително и третият обвиняем - бившият районен кмет Петко Дюлгеров, който според прокуратурата е посредничил между Иванчева и Петрова в изнудването на предприемача Александър Ваклин - да си получи разрешителното за строеж - срещу половин милион евро.   Сред исканията на организаторите са незабавно освобождаване на Иванчева и Петрова и оставка на правителството.", "date": "2018.08.13", "title": "Привърженици на Десислава Иванчева се събират на протест пред Министерски съвет"}
{"url": "http://epicenter.bg/article/Nikolay-Nankov-e-v-otpuska--peche-slanina-na-skara-v-Apriltsi--snimki-/161201/2/0", "text": "Министърът на регионалното развитие Николай Нанков успя да си почине от ремонтите по пътищата и реши да си вземе кратка почивка сред природата.   Нанков се похвали в социалната мрежа „Фейсбук“ и със завидни умения да прави импровизирано барбекю сред природата. Вместо да се опъва на някой плаж, той предпочете да събере семейството и приятелите си на скара в Априлци.   \"Какъв по-хубав край на краткия отпуск от това да се поопушиш край скарата с балканджийска сланинка под дебела дъбова сянка с мама, тате и приятели в най-красивото място на света - Априлци!\", написа Нанков и сподели снимки от слънчевия си уикенд.   Лятната отпуска за министъра тази година е едва няколко дни, тъй като по нареждане на премиера Бойко Борисов всички министри трябва да са на работа и да не почиват. Топлите месеци пък са едни от най-натоварените за Николай Нанков, тъй като в момента се извършват едни от най-мащабните ремонти по пътищата и продължават да се строят магистрали.", "date": "2018.08.13", "title": "Николай Нанков е в отпуска, пече сланина на скара в Априлци (снимки)"}
{"url": "http://epicenter.bg/article/Komisiyata-za-Nikolay-Kolev-Bosiya-se-sabira-v-parlamenta/161203/2/0", "text": "Заседание на временната парламентарна комисия, която трябва да проучи сигнали за придобиване на шофьорски книжки, се събира в Народното събрание, съобщи Нова телевизия.   Комисията беше създадена заради гладната стачка на Николай Колев-Босия пред парламента.   Той протестира заради злоупотреби при издаването на шофьорски книжки. Депутатите направиха комисията в дните преди да излязат в парламентарна ваканция.", "date": "2018.08.13", "title": "Комисията за Николай Колев-Босия се събира в парламента"}
{"url": "http://epicenter.bg/article/Valeri-Simeonov--Zatvoreni-sa-dva-obekta-v-mestnostta-Kavatsite-zaradi-silen-shum/161205/2/0", "text": "Затворени са два обекта заради силен шум – „Какаов плаж“ („Какао бийч“) на Слънчев бряг и заведение „Хедон“ на „Каваците“. Това каза пред журналисти вицепремиерът Валери Симеонов по повод последните действия, свързани със спазването на Закона за защита от шума в околната среда, предаде радио \"Фокус\" - Бургас.   Според Симеонов многократно разпоредбите на Регионалната здравна инспекция са нарушавани от въпросните заведения. Първите проверки са извършени още на 8 юни. На 11 и на 9 юни представители на заведенията са подписали заповеди с предписания. На 5 август след множество сигнали от РЗИ е направена нова проверка и са установени мероприятия с по няколко хиляди души в откритите площи на плажа и пред двете заведения. Разпоредено е да спрат звука, но те отказали. Затова на 10 август са им връчени заповеди за преустановяване експлоатацията на обектите.   „Беше подготвен нов законопроект за изменение шума в околната среда. Предстои да се приемат окончателно новите изменения. Независимо от това, че нямаме нов закон, всички почиващи по курортите на България имат правото на здравословен начин на живот и на почивка. От 23.00 часа до 7.00 часа и по сега действащия Закон. По него се забранява озвучаването на открити площи. Съответно те действия на институциите, основни на Регионалните здравни инспекции са регламентирани с допълнителни наредби“, допълни Симеонов. По думите му мерките имат възпитателен характер.  ", "date": "2018.08.13", "title": "Валери Симеонов: Затворени са две заведения - „Какао бийч“ и „Хедон“ заради силен шум"}
{"url": "http://epicenter.bg/article/Prof--Branzov--Ostanahme-malko-razocharovani--che-pravitelstvoto-nyama-po-kategorichna-pozitsiya-za-BAN/161207/2/0", "text": "Останахме малко разочаровани от това, че правителството няма по-категорична позиция за проблема с БАН. Това каза директорът на НИМХ проф. Христомир Брънзов по време на брифинг след среща в Министерски съвет, агенция „Фокус“.   Проф. Брънзов уточни, че НИМХ ще изпълни волята на правителството и ще преговаря още 10 дни с БАН. „Надявам се нещо ново да се случи, но не знам доколко е реалистична тази надежда. По отношение на аналога, който председателят на БАН даде с това, че преди десетина години отвън се искаше разделяне на Академията и изваждане на институти – в случая мисля, че ситуацията е коренно различна. Напротив, ние останахме с впечатление, че правителството не е особено охотно към извършване на такава дейност“, каза още той и посочи, че изваждането на НИМХ от БАН всъщност е желание на Института.   „А това, че можем да повлечем крак на други институти – не виждам защо трябва да е нещо лошо. В крайна сметка не сме крепостни селяни в някаква страна, която вече я няма отдавна. Така че нашата воля би трябвало да се приеме. Малко дори сме разочаровани от тази среща, защото очаквахме доста по-категорична позиция от страна на правителството“, коментира проф. Брънзов.  ", "date": "2018.08.13", "title": "НИМХ: Останахме малко разочаровани, че кабинетът няма по-категорична позиция за проблема с БАН"}
{"url": "http://epicenter.bg/article/BAN-predlaga--Ot-2019-g--deynosti-kato-tazi-na-NIMH-da-se-finansirani-otdelno/161209/2/0", "text": "Предлагаме от догодина бюджетът на БАН да се прави по различен начин и дейности като тази на НИМХ да бъдат финансирани отделно. Това каза председателят на БАН акад. Юлиан Ревалски по време на брифинг след среща в Министерски съвет, предаде агенция „Фокус“.   „Ако правителството желае да има хидрометеорологична служба, която да е на подчинение на Министерски съвет или на някое от министерствата, ще осъдим този въпрос с Министерски съвет и ще се постараем на базата на това, което съществува в НИМХ, да бъде изградена такава служба. Това механично изваждане на един институт преди 6-7 години беше предложено като вариант, който да разформирова БАН. И поради тази причина разглеждаме това като прецедент, който е насочен в тази посока – утре и друг институт ще пожелае същото“, каза още акад. Ревалски и посочи, че самата схема изглежда неприемлива за БАН.   „По отношение на бюджета – той се разпределя по следния начин: първо, от държавната субсидия се заделят средства за децентрализирани разходи, в това число и за оперативна дейност, където е тази на НИМХ – за тази година за тях има 1,3 млн. лв. След което останалата част се разпределя на два компонента със съотношение 80:20. Първите са за покриване на заплатите във всички институти по едни и същи критерии. А вторите 20% се разпределят по критерии, които се определят от Общото събрание. Тази година тези критерии трябваше да бъдат съгласувани с МОН – имаше такава процедура, те са разработени на базата на естествени научни критерии на Националната стратегия за научни изследвания“, каза още той и обясни, че тези критерии са типични за научната организация, каквото НИМХ не е.   „В НИМХ учените са около 1/7 на щат, което значи, че един институт като НИМХ е в непривилегировано отношение, когато се разпределят научни средства. Затова предложихме от следващата година бюджетът на БАН да се прави по различен начин – а именно такива дейности като на НИМХ да бъдат отделени на отделен ред и финансирани. Тоест, хората, които извършват оперативна дейност, да знаят, че парите им пристигат, гласувани са от Министерски съвет и Народно събрание и Общото събрание на БАН няма да ги преразпределя. Мисля, че в многобройните срещи, които имахме с представители на института, успях да ги убедя, че това е най-доброто решение – в тази си част бюджетът да бъде отделно“, обясни акад. Ривалски.    ", "date": "2018.08.13", "title": "БАН предлага: От 2019 г. дейности като тази на НИМХ да се финансирани отделно"}
{"url": "http://epicenter.bg/article/Vatreshniyat-ministar-nabira-250-pozharnikari-s-obyava-vav--Feysbuk-/161212/2/0", "text": "Липсата на ценни кадри за Пожарната принуди вътрешния министър Валентин Радев да набира с обява във Фейсбук 250 пожарникари - толкова са липсващите бройки.   \"Заповядайте при нас! Да сте част от семейството на Главната дирекция \"Пожарна безопасност и защита на населението\" е огромна отговорност, но и привилегия. Да си пожарникар е една от най-престижните и благодатни професии по света. Такава е и у нас. Станете част от нас!\", звучи министерската реклама с покана от поста му в личния профил.   А коментатори под съобщението на Радев предлагат за каузата да се направи календар с най-заслужилите пожарникари. Желаещите да станат огнеборци и спасители могат да прочетат подробности в страницата на МВР.   Вакантните бройки са за всички регионални дирекции на ГД „Пожарна безопасност и защита на населението\", припомня Канал 3. Обявените конкурси са за пожарникари, водачи на специални автомобили, спасители и водолази. За различните длъжности освен общи има и специфични изисквания. Желаещите да станат огнеборци и спасители могат да прочетат подробности в страницата на МВР.", "date": "2018.08.13", "title": "Вътрешният министър набира 250 пожарникари с обява във „Фейсбук“"}
{"url": "http://epicenter.bg/article/Karlovo-nachelo-s-upravata-na-grada-protestira-sreshtu-zakrivaneto-na-AG-otdelenieto-v-bolnitsata/161213/2/0", "text": "Цяло Карлово начело с управата на града излезе на протест срещу опитите да бъде закрито Акушеро-гинекологичното отделение в общинската болница.   В двора на болницата, в 10.30 часа, започна протест срещу решението на Касата.    Ако то не съществува, ще бъде огромно неудобство да пътуваме над 50 км до друга болница, казаха протестиращите.   , който се позова на вече оповестено решение на Пловдивския административен съд. Той се обяви и за адекватна политика от страна на държавата, за да има финансова стабилност за общинските болници:     „  Това е хроничен проблем във всички болници. Проблемът е, че няма чуваемост и диалогичност между институциите. Общински съвет Карлово е принципал на болницата. Няма я обратната връзка между РЗОК-Пловдив и Общинския съвет. Не сме предупредени, че на тази дата ще спре финансирането, при условие, че имаме сключен договор с НЗОК за тези пътеки“. Това каза председателят на Общинския съвет в Община Карлово Теодор Шойлеков в интервю за предаването „Преди всички“.   „Ако по този начин са искали да ни предупредят и да ни обърнат внимание, защото и миналата година сме работили при същите условия – съгласни сме. Наистина това може да събори нашата болница, защото това са около 30% от месечния бюджет на болницата“, добави той.    „Съгласен съм – имаме трески за дялане и то не малко. Трябваше да вземем много крути мерки. Явно, че може да се наложи и финансова помощ от Община Карлово. ", "date": "2018.08.13", "title": "Карлово начело с управата на града протестира срещу закриването на АГ отделението в болницата"}
{"url": "http://epicenter.bg/article/Povdigat-obvinenie-na-Bencho-Benchev/161184/3/0", "text": "Бургаският общински съветник от групата на БСП Бенчо Бенчев трябва да се яви в прокуратурата днес, за да му бъде повдигнато обвинение.    Паралелно с това се очаква да му бъде наложена мярка за неотклонение. Ако Бенчев не се яви, ще бъде обявен за общодържавно издирване.   Бизнесменът и общински съветник беше сред арестуваните при акцията по задържането на Димитър Желязков – Митьо Очите в Истанбул. Именно на негово име били резервирани стаите в хотела, в който задържаха Очите.   Бенчев най-вероятно ще бъде обвинен, че е укрил в Турция Димитър Желязков.", "date": "2018.08.13", "title": "Повдигат обвинение на Бенчо Бенчев"}
{"url": "http://epicenter.bg/article/Yulian-Voynov--Valutnata-kriza-v-Turtsiya-mozhe-da-prerasne-v-bankova/161220/4/0", "text": "Поради обезценяването на турската лира най-вероятно ще бъдем свидетели на увеличаването на турския внос в България и обратното – забавяне на българския износ към Турция, което от началото на годината вече е факт. Това коментира икономистът Юлиан Войнов в предаването \"12+3\", който анализира драстичния срив на турската лира.   категоричен е Юлиан Войнов.  По думите му,    \"Действия, предприемани от неговото правителство, и най-вече от неговото разбиране, че повишаването на лихвите води до повишена инфлация, което всъщност е точно обратното, и противоречи на всякаква икономическа логика. Да накараш хората да продават валутата си, за да спасяват лирата, при условие че има огромен недостиг на резерви в самата турска икономика, при условие че турската икономика се финансира изключително много от чуждестранен капитал, който в момента се изтегля, това просто е, бих казал, див популизъм, който със сигурност няма да реши тези проблеми, които има Турция в момента\".     \"Миналата седмица, когато започна по-силна девалвация на лирата, се очакваше, че Централната банка ще увеличи лихвите с 200 базисни пункта, след това в петък се говореше за 500 базисни пункта, вече се говори за 1000 базисни пункта. Всъщност ние виждаме точно обратното – Ердоган и неговата икономическа политика се е фиксирала на това, че турската икономика трябва да расте с бързи темпове, поради което лихвите трябва да са ниски\".   Според Войнов прегряването на турската икономика е в основата на обезценяването на турската лира и това прегряване ще доведе до рецесия: \"Това категорично не се разбира от Ердоган, напротив, той смени експертите си, на които разчиташе до 2016 година в Министерство на финансите и в Централната банка, със свои роднини и протежета\".   Юлиан Войнов е на мнение, че  :   \"В момента виждаме, че тази валутна криза от миналата седмица започва да се прехвърля върху банковите баланси. Много скоро най-вероятно ще се разрази и банкова криза, тъй като не само че населението ще започне да обръща турските си лири в чуждестранна валута, но ще започнат най-вероятно да се теглят и влогове от банките.   – именно, за да предотвратят тяхното блокиране и оставане в Турция при налагане на капиталови ограничения\".  ", "date": "2018.08.13", "title": "Юлиан Войнов: Валутната криза в Турция може да прерасне в банкова"}
{"url": "http://epicenter.bg/article/Burya-v-chasha-voda-na-granitsata-ni-s-Makedoniya/161210/11/0", "text": "Понякога среднощното бдение във Фейсбук носи и интересни изненади. Като тази например. Един от моите приятели там, някогашният министър на образованието в първото правителство на Любчо Георгиевски проф. Ненад Новковски се опитва да тълкува член 7 от договора между Македония и Гърция, подписан в Преспа през май. Повод е прословутото изявление на премиера Зоран Заев пред една местна телевизия, че „Илинденското въстание е македонско“.   Проф. Новковски, в чийто научен и обществен статут не бива да се съмняваме, си признава, че първоначално не е обърнал достатъчно внимание на въпросния член от договора, но сега, след напрежението, възникнало след изявлението на Заев, внимателно е анализирал записаното и е стигнал до извода: „ С оглед на това, че част от Илинденското въстание е било в Северна Гърция и е част от наследството на този регион от антиката до наши дни, като пише в чл. 7, Илинденското въстание би могло да бъде гръцко-македонско, но в никакъв случай наше, македонско“.   Журналистът Злате Мирчевски отговаря на професора: „Малко прекаляваш. Това въстание е Илинденско-Преображенско, което се е водело и в Одринско. Кога ние в Македония сме показали това въстание в истинската му светлина с всичките му събития и хронология? Акцент винаги сме поставяли на Крушево, което не е на територията на Гърция, нито пък на територията на България“.   „Няма никакво прекаляване – отговаря проф. Новковски- това въстание, според договорите, би могло да бъде само българско, или само гръцко- македонско, а в никакъв случай наше македонско“. На което Злате Мирчевски пояснява: „Ама затова ти споменах не случайно, че при нас акцентът се поставя само върху Крушево и върху събитията, които са се случили на територията на днешна Македония. Ако титовите историци и тяхната по - млада генерация разгледат всичко по-добре и за Одринско – кои са били тези, какви са били, знае се до къде ще се стигне. Кой е бил Михаил Герджиков, къде е бил роден и така нататък. Затова тази част дори не се споменава, а акцентът се поставя върху Крушево, Смилево, Мечкин камен. За това гърците няма да протестират, ама ако само се намекне, че то се е водело и в Гърция, става проблем…“   Да не оставаме с впечатлението, че само у нас изявлението и думите на македонския премиер пред една местна телевизия са предизвикали вълнение в горещите августовски дни. И оттатък границата този проблем вълнува хората, макар и в друг контекст. Ако за нас, както пролича от реакциите на политиците в България, става отново въпрос за претенция, да не кажа, за поредно обсебване на ключов момент от българската история, в Скопие нещата са далеч по-сложни, защото са поставени в политически контекст, свързан с бъдещето на Македония. Чак пък толкова ли? Ами чак толкова, даже и повече.   Преди да се опитаме да го анализираме, да кажа следното: дали Илинденското въстание е българско, дали е Илинденско-Преображенско, дори Илинденско-Преображенско-Кръстовденско, дали е само македонско или каквото и да е там, трябва да се произнесе смесената комисия от български македонски учени, създадена според договора на 1 август миналата година. Нали затова бе създадена тази мултидисциплинарна комисия от експерти по историята и образованието, за да поеме върху себе си дебата по тези спорни въпроси и с научни средства и документи да изясни истината, колкото и трудно да е това. И най-важното – идеята бе този дебат да не пречи на развитието на политическите и икономическите отношения между България и Македония. Създаването на въпросната комисия, която вече проведе първото си съвместно заседание, ми изглеждаше тогава, пък и сега, като послание от страна на политиците към историците – не ни се мотайте в краката, правете си историята там, изяснявайте се, спорете, шамари си бийте, но ни оставете ние да правим „голямата политика“. С други думи, историята – на историците, но голямата политика остава на Борисов и Заев – двамата премиери, подписали договора в Скопие миналата година, които имат най-голям принос за нормализирането на отношенията между двете държави.   И аз в това виждам голямата грешка на Заев да се захваща да тълкува характера на въстанието. Можеше само с една дума да препрати въпроса към комисията и да „си измие ръцете с нея“, както се казва. И всичко да бъде мирно и тихо – да не му са налага после да се оправдава и да се кълне в приятелство с България. И с това още повече да разбуни духовете в Македония, и да заостри критиките срещу себе си и срещу договорите, подписани с България и Гърция. И да даде нови козове в ръцете на опозицията, която го дебне зад всеки медиен ъгъл или събитие, за да постави под въпрос участието си в референдума на 30 септември, на който македонците трябва да отговорят на въпроса: Дали сте за членство в НАТО и в ЕС и за подкрепа на договора с Гърция?   Автоголът си е автогол. А и Заев, както несръчно направи въстанието македонско, така и несръчно се извини. Нарушил бил дипломатическия тон, без да каже променя ли мнението си въстанието, или не. Но пак повтарям- между българският и македонският контекст има малка, но съществена разлика. За нас това се превърна в поредната вътрешно-политическа закачка – как властите реагират на посланията отвъд границата, свързани с българската история. Те реагираха, както реагираха. Най-силно впечатление ми направи заканата на Борисов да припомни на македонците всичко това, когато дойде време да се гласува за членство в ЕС. Първо, аз от години пиша и говоря, че България трябва на двустранна основа да реши проблемите си в Македония преди от Скопие да започнат преговори за членство.   Ако това не стане, колкото и да се перчим, почне ли преговорният процес, нещата отиват зле за нас. Ще има да преглъщаме поредните жаби. Добре, че все пак подписахме договора миналата година..Второ, ужасих се от перспективата Борисов да бъде този, който ще изпълни заканата си да „върне жеста“ на Заев, когато стане време да се гласува за приема на Македония в ЕС. Като гледам, преговорите на Скопие с Брюксел, ако почнат наистина през юни 2019-а , ще има да се влачат поне десетина година. Онзи хоризонт от 2025-а, който беше споменат за Сърбия и Черна гора, ми се вижда твърде близък за нашите брат’чеди от Македония. Та, питам и тогава Бойко Борисов ли ще бъде премиер, и Зоран Заев негов партньор край Вардар?   Македонският контекст е друг. Каквото и да говори Заев, както и да формулира въпроса за референдума, какъвто и „ченгел“ да поставя в първата част на въпроса (членство в НАТО и в ЕС), за да изтегли втората (договора с Гърция), рискът да не получи необходимия ценз от излезли да гласуват, си остава. Не помагат и хитрости от типа на прецедента от референдума през 1991 г., когато към питането за свободна и независима Македония бе закачена и втора част, даваща право за влизане в съюз с други суверенни държави от бивша Югославия. Та всички онези, които си харесваха Титова Югославия, гласуваха и така подкрепиха отделянето на Македония от СФРЮ.   Вижте реториката на Заев от Преспа насам – тя с нищо не напомня на подобни случаи в други държави, кандидатстващи за членство в НАТО и ЕС. Няма „НАТО е гаранция за стабилност и сигурност“, няма „ЕС е влизане в богатото и просперитетно европейско семейство“. Или ако го има, е много малко в сравнение с това, че „бетонирахме македонското за векове напред“. Разбирам го – там го критикуват, там се защитава. В това число и с Илинденското въстание.  ", "date": "2018.08.13", "title": "Буря в чаша вода на границата ни с Македония"}
{"url": "http://epicenter.bg/article/Bencho-Benchev-otlozhi-yavyavaneto-si-v-Sledstvieto/161194/3/0", "text": "Поради заетост на адвоката му заместник-председателят на Общинския съвет в Бургас Бенчо Бенчев отлага с един ден явяването си в Окръжната следствена служба, съобщи Канал 3.   Днес изтича тридневният срок, в който заместник-председателят на Общинския съвет в Бургас Бенчо Бенчев трябва да се яви в следствието.   Срещу него се очаква да бъде повдигнато обвинение за укривателство и помагачество на сочения за водач на престъпна група Димитър Желязков, известен като Митьо Очите.   Адвокат Иво Найденов потвърди, че той е поел защитата на Бенчев и че има ангажименти в София. Той поясни, че в призовката има две дати и утрешната е посочена там.   На 10 август Специализираната прокуратура възложи на Националната агенция за приходи и ГД \"Национална полиция\" проверка на дружество \"Аркус-сигурност Бургас“ и свързаните с него физически и юридически лица. Проверката се възлага във връзка с разследване на специализираната прокуратура на организирана престъпна група за рекет, телесни повреди, разпространение на наркотици. По делото към наказателна отговорност са привлечени 10 лица за извършени престъпления по чл.321, чл.330 и чл. 213 от НК, съобщиха в петък от прокуратурата.   При проведената на 2 август специализирана акция на територията на Бургаска област бяха претърсени над 30 различни адреса, включително и офиси на фирми и домове. В някой от тях бяха открити пари, оръжия, боеприпаси и черно счетоводство с бележки за суми, които трябва да се дадат на едно от обвиняемите лица – Димитър Желязков, познат като Митьо Очите.   Очите беше задържан в хотелска стая в Истанбул, Турция. Той е под стража в Турция и се очаква да бъде екстрадиран в България, където да бъде изправен пред съда. Задържани бяха 19 души, за които имаше данни, че са свързани с организираната престъпна група на несебърския бос. Задържани под стража обаче останаха 5. От всички с обвинения в неизвестност е само общинският съветник от Несебър Пейко Янков, който се издирва с червена бюлетина.   Един от основните участници в скандала е общинският съветник Бенчо Бенчев. На 8 август Бенчев бе призован за явяването му пред разследващия орган с цел привличането му към наказателна отговорност.  ", "date": "2018.08.13", "title": "Бенчо Бенчев отложи явяването си в Следствието"}
{"url": "http://epicenter.bg/article/Protestite-v-Rumaniya-sreshtu-koruptsiyata-i-pravitelstvoto-ne-stihvat/161182/7/0", "text": "Поредна неспокойно вечер в Румъния – около 10 хиляди души се събраха за трети ден на протест срещу корупцията и правителството. Многохилядните антиправителствени протести в Румъния продължават Демонстрантите излязоха по улиците на Букурещ и няколко други големи румънски градове с призив управляващите да подадат оставка. Недоволството е заради неотдавна приетите закони и други мерки, които според протестиращите са прокарани в интерес на корумпирани политици. Протестът отново премина спокойно, няма данни за сблъсъци. Междувременно европейският комисар по правосъдието Вера Юрова призова румънското правителство да преразгледа приетите неотдавна законодателни мерки, които доведоха до масовите протести.", "date": "2018.08.13", "title": "Протестите в Румъния срещу корупцията и правителството не стихват"}
{"url": "http://epicenter.bg/article/-Levski--Ne-dalzhim-pari-na-Hristo-Stoichkov/161211/8/0", "text": "Ръководството на „Левски“ съобщи на сайта си, че новината на каталунския вестник \"Спорт\" не е вярна. Там пише, че испанската школа на Христо Стоичков претендира за 100 000 евро към \"сините\" от трансфера на Божидар Краев в Мидтиланд.     \"На 13.08.2018 г. във вестник  е публикувана статия, свързана с трансфера на Божидар Краев във ФК Мидтиланд, която създава впечатлението, че ПФК Левски има задължение от 100,000 евро към школа \"Христо Стоичков\".   Трансферът на Божидар Краев в системата за трансфери на ФИФА е затворен и като част от този процес не са регистрирани финансови задължения на ПФК Левски към трети страни.   Информацията, изнесена в горецитираната публикация, е поредната фалшива новина, свързана с нашия клуб\".", "date": "2018.08.13", "title": "„Левски“: Не дължим пари на Христо Стоичков"}
{"url": "http://epicenter.bg/article/-Deyli-meyl--Areta-Franklin-e-na-smartno-leglo/161206/10/0", "text": "Според британкото издание „Дейли мейл“, певицата Арета Франклин е в тежко състояние и е обградена от най-близките си в дома си в Детройт, САЩ.   Кралицата на соул музиката или \"LadySoul\", както е известна сред феновете си се бори с раково заболяване от 2010 година. Последната публична изява на звездата беше през ноември 2017 години.   В интервю за радио от Детройт звездата казва, че ще продължава да записва, но спира със сценичните изяви. Нито едно от двете издания, които твърдят, че Арета Франклин е в лошо състояние обаче не е получило официално потвърждение от близки на звездата.   Разследващият журналист Хари Хеърстън публикува туит в социалните мрежи, според който той е говорил с близък на певицата, който казва, че тя не се чувства добре. Освен с рака, Арета Франклин се е борила и с алкохолна зависимост, както и с проблеми с теглото си през целия си живот.   Звездата на соул музиката е кръстница на трагично загиналата Уитни Хюстън, която нарича една от най-добрите певици, които някога са заставали на сцена. Арета е родена на 25 март 1942 година в щата Тексас. Тя се занимава с музика още от дете, като пее в църковния хор на баща си, който е пастор. На 18-годишна възраст решава да пробие в комерсиалната музика и го прави с огромен успех.   Остава в историята на музиката с песни като \"Respect\", \"Natural Woman\", \"Say a little prayer\".  Изпълнителката е сред най-награждаваните в историята, като има впечатляващите 18 награди \"Грами\".   Франклин е първата жена, получила звезда в Залата на славата на рокендрола. За себе си дивата казва: \"Не казвайте, че Арета се е завърнала на сцената, защото тя никога не си е тръгвала оттам.\"", "date": "2018.08.13", "title": "„Дейли мейл“: Арета Франклин е на смъртно легло"}
{"url": "http://epicenter.bg/article/Nashiyat-um--Kak-da-obshtuvame--I-kak-da-ostanem-vechno-mladi/161230/10/0", "text": "НАШИЯТ УМ. Как да общуваме? АСТРОЛОГИЯ И ЗНАНИЕ. На 19 август, неделя, от 10:00 до 17:00 ч. в Къщата на София   В последния за годината уъркшоп режисьорът Стилиян Иванов ще представи документалния си филм за Началото на човешката. цивилизация и за първите богове.   Във втората част на срещата ще разберем всичко за Меркурий в индивидуалните ни хороскопи, както и: Как е устроен умът ни? Как мислим и как взимаме решения? От какво зависи нашата самооценка? Как да бъдем разбрани? И най-вече - как да открием, да разберем и да запазим детето в себе си? Как винаги да бъдем млади?", "date": "2018.08.13", "title": "Нашият ум. Как да общуваме? И как да останем вечно млади"}
{"url": "http://epicenter.bg/article/Svetovni-krasavitsi-obraha-ovatsiite-na-Grand-Glamour-Show-Marina-Dinevi/161231/10/0", "text": " Най-бляскавият летен моден спектакъл, Grand Glamour Show събра на едно място носителки на титли за красота от България и световни топ модели.   Вице Мис България 2017 Йовита Георгиева, Кралица на Бургас Теодора Мудева, Мис Влас Неделина Маргенова, вице Мис България 2016 Рени Радева, Мис Обзор Радина Василева, Мис Бургас Габриела Пеева, Мисис Планета България Станислава Андреева дефилираха по котешката пътека на кораба Il Siciliano на Марина Диневи във Влас.   Наред с българските красавици, излязоха и чуждестранните гостенки – Ирина и Олга Лисенко, Сара Митич, Уляна Кириловна и Юля Дануляк.   Това е най-престижното модно събитие лятото. За дефилето бяха подбрани само 6 модни къщи и дизайнери, достойни да бъдат показани пред отбраната публика - Поля Кинова за Палома фешън, фолклорните облекла на Елена Христова, модна къща Джофра с дизайнер Петя Джофра, Лилиан Едуардс, гръцкият бранд Шугър Фрий и диамантеният гигант Гото.   Водеща на модният спектакъл бе оперната прима Весела Нейнски, която успешно се изяви като кулинарен гуру в последното издание на Черешката на тортата. Тя събра и няколко кулинарни съвета от пристигналия специално за събитието готвач на Дани де Вито - Стефано Стека, който бе подготвил изискано гурме меню за гостите.   За доброто настроени на присъстващите пък се погрижи поп изпълнителката Sunheart. Афтър партито продължи в казино Беладжио, където момичетата поиграха Блек Джек и си пробваха късмета на рулетките.", "date": "2018.08.13", "title": "Световни красавици обраха овациите на Grand Glamour Show Marina Dinevi"}
{"url": "http://epicenter.bg/article/Rado-Shisharkata-snima-klip-v-antichna-krepost/161232/10/0", "text": "Изключително остри реакции в социалните мрежи предизвика музикален клип, заснет на античната крепост Перистера край Пещера. Видеото провокира спорове за това опетнена ли е историческата стойност на обекта, който е един от многото у нас, възстановени (и достроени) с европейски пари.   Песента е дует на изпълнител на име Готи и Радослав Петров, по-известен на любителите на лекия жанр у нас през последните три декади като Радо Шишарката. Текстът, както и облеклото на участниците и танците им възмутиха онлайн потребителите.   Готи всъщност е Георги Георгиев, който е председател на партия \"Българско национално обединение\". На последните президентски избори той издигна кандидат-президентската двойка Радо Шишарката-Митьо Пищова.   От община Пещера не пожелаха да коментират съдържанието, но казаха, че не са били уведомени  за заснемането преди месец. „Не е имало официално разрешение за заснемане на клипа, тъй като не е имало официално запитване за разрешение към администрацията. Екипът е попитал служителите, които са били в момента на мястор може ли да заснемат хумористичен клип”, обясни пиарът на общината Стоян  Йовчев  пред БТВ .   Радо Шишарката и останалите действащи лица пред и зад камера са си спестили и таксата за наемане на крепостта, добавиха от общината. Просто платили входни билети от 4 лева.   Певецът обаче твърди,че имал разрешение за снимки. Той не вижда повод за скандал: „Една песен, изпълнена с хумор, тъй като Гана е мъж и после се превръща в принцеса. Стига с тия връщаници и заминаваници, чалгата си е чалга. Има си хора, които си слушат чалга, има си хора, които си слушат хеви метъл. Аз се радвам”.   Екипът ни не откри за коментар и управителя на крепостта, но разбрахме, че от общината са поискали писмени обяснения от него.", "date": "2018.08.13", "title": "Радо Шишарката и лидер на партия снимаха клип в антична крепост"}
{"url": "http://epicenter.bg/article/Grigor-Dimitrov-izkalchi-glezen-po-vreme-na-trenirovka-v-Sinsinati/161223/8/0", "text": "Григор Димитров изкълчи глезена си по време на тренировка в Синсинати, което го принуди да напусне веднага корта. Към настоящия момент няма информация дали травмата е сериозна и дали българинът ще се откаже от участие в турнира от сериите „Мастърс“, съобщава агенция Фокус.   Димитров трябва да започне защитата на титлата в Синсинати с двубой срещу победителя от мача между Дамир Джумхур или Миша Зверев. Българинът е пети поставен в основната схема и ще се включи в надпреварата директно от втори кръг.", "date": "2018.08.13", "title": "Григор Димитров изкълчи глезен по време на тренировка в Синсинати"}
{"url": "http://epicenter.bg/article/Turskata-lira-padna-tazi-sutrin-do-rekordno-niski-niva/161183/7/0", "text": "Турската национална валута тази сутрин падна до ново рекордно ниско ниво от 7,24 лири за един долар на азиатските борси. Държавата е изготвила план за успокояване на финансовите, заяви финансовият министър на страната. Мерките засега не се съобщават, но от финансовото министерство обещаха, че подробности ще бъдат съобщени скоро. От началото на годината лирата е загубила 40% на сто от стойността си. Причината за това до голяма степен са притесненията от влиянието на президента Реджеп Ердоган върху икономиката и непрестанните му призиви за по-ниски лихвени проценти на фона на високата инфлация и търговския спор със САЩ.", "date": "2018.08.13", "title": "Турската лира падна тази сутрин до рекордно ниски нива"}
{"url": "http://epicenter.bg/article/Lavrov-za-sluchaya--Skripal--Absurdni-sa-obvineniyata-na-darzhavniya-departament-na-SASht/161185/7/0", "text": "Министърът на външните работи на Русия Сергей Лавров нарече абсурдни обвиненията на държавния департамент на САЩ по адрес на Русия заради случая „Скрипал“, предава РИА Новости. „Що се отнася до отхвърлянето на последния акт, публикуван от Държавния департамент, мисля че всеки, който е дори малко запознат с така наречения случай Скрипал, разбира абсурдността на изявлението, което се съдържа в официалния документ на департамента, че САЩ са установили, че именно Русия е виновна за инцидента в Солсбъри“, заяви Лавров, отговаряйки на въпроси на журналисти. На 8 август администрацията на САЩ обяви налагането на нови санкции против Русия, заради използването, по техни думи, на химически оръжия в британския град Солзбъри срещу бившия руски шпионин Сергей Скрипал и дъщеря му Юлия.", "date": "2018.08.13", "title": "Лавров за случая „Скрипал“: Абсурдни са обвиненията на държавния департамент на САЩ"}
{"url": "http://epicenter.bg/article/Rusiya-shte-spre-da-plashta-v-shtatski-dolari/161192/7/0", "text": "Русия планира да намали инвестициите си в американски държавни ценни книжа и да спре да плаща в щатски долари, обяви финансовият министър Антон Силуанов в интервю за телевизия \"Россия 1\", цитира БНР.   Действията на Москва са в отговор на новите санкции, които Вашингтон планира да ѝ наложи заради предполагаемата употреба на химическо оръжие срещу двойния агент Сергей Скрипал и неговата дъщеря Юлия в британския град Солсбъри през март.   \"Ще спрем да използваме щатския долар и ще си ползваме националната валута, както и други валути, включително европейската валута\", каза Силуанов.   Американските санкции, които ще влязат в сила на 22 август, се очаква да засегнат редица продукти в областта на сигурността и отбраната.   Новината за планираните ограничения доведе до понижаване на руската валута до най-ниската си стойност за последните две години от 68 рубли за долар.  ", "date": "2018.08.13", "title": "Финансовият министър Антон Силуанов: Русия ще спре да плаща в щатски долари"}
{"url": "http://epicenter.bg/article/Severna-i-Yuzhna-Koreya-se-dogovoriha-za-nova-sreshta-na-varha-prez-septemvri-v-Phenyan/161195/7/0", "text": "Северна и Южна Корея се договориха днес лидерите им да се срещнат през септември в Пхенян, но датата още не е оповестена, съобщиха информационните агенции, цитирайки южнокорейски медии, предаде БТА.   Съобщението бе направено след близо два часа преговори между висши представители на двете страни в демилитаризираната гранична зона Панминчжон, предаде Асошиейтед прес.   Ръководителят на севернокорейската делегация И Сон-гуон заяви пред журналисти след края на преговорите, че на тях е била договорена датата за срещата между Ким Чен-ун и Мун Дже-ин, но не пожела да я съобщи. Той каза обаче, че е важно да бъдат премахнати \"пречките\", които не позволяват на отношенията между КНДР и Южна Корея да се развиват по план, предаде Ройтерс. \"Ако въпросите, повдигнати на преговорите, не бъдат решени, могат да изникнат неочаквани проблеми и да има затруднения с точките, които вече са включени в дневния ред\", посочи И.   Ръководителят на южнокорейска делегация, министърът на националното обединение Чо Мьон-кьон, отказа да обясни кои са въпросите, които има предвид И Сон-гуон, но спомена, че са били обсъждани хуманитарни проблеми и начини за подобряване на отношенията между двете Кореи. Чо каза също, че на срещата в Пхенян ще се обсъжда денуклеаризацията на Северна Корея и възможностите за установяване на мир на Корейския полуостров.   Ким и Мун се срещнаха за първи път през април, припомня ДПА. През май проведоха и втора среща, точно преди тази между Ким и президента на САЩ Доналд Тръмп в Сингапур. На срещата през април лидерите на двете корейски държави подписаха Панминчжонска декларация, призоваваща към обявяване на край на Корейската война (1950 - 1953) и денуклеаризацията на полуострова.   Срещата в Пхенян ще е първата визита на южнокорейски президент в КНДР за повече от десет години, посочва Франс прес.  ", "date": "2018.08.13", "title": "Северна и Южна Корея се договориха за нова среща на върха през септември в Пхенян"}
{"url": "http://epicenter.bg/article/Intsident-v-Ispaniya--Ruhna-stsena-na-muzikalen-festival--postradaha-blizo-300-dushi/161204/7/0", "text": "Най-малко 266 души потърсиха лекарска помощ, след като дървена платформа рухна снощи по време на концерт в испанското крайморско градче Виго, област Галисия, съобщават световните агенции, предаде  bTV .   Повечето хора са пострадали леко, разминали са се само с контузии.   Петима са по-сериозно ранени - със счупвания или черепни травми.   Изградената на морския бряг платформа е била 30 метра дълга и 10 широка и според кмета на града Абел Кабайеро явно е била претоварена.  ", "date": "2018.08.13", "title": "Инцидент в Испания! Рухна сцена на музикален фестивал, пострадаха близо 300 души"}
{"url": "http://epicenter.bg/article/Zaev--Tryabva-da-vlezem-v-ES-i-NATO-s-vdignati-glavi/161208/7/51", "text": "Трябва да влезем в Европейския съюз НАТО с високо вдигнати глави, заяви македонският премиер Зоран Заев, написа сръбският вестник Блиц.   Министър-председателят на югозападната ни съседка започна кампания за референдума в социалната мрежга „“Фейсбук“. На 30 септември гражданите на балканската държава ще решат дали дали да приемат тяхната родина на носи името Република Северна Македония. \"Ние трябва да решим съдбата на нашата страна и да влезем в евроатлантическите структури с гордо вдигнати глава\", допълни Заев в социалната мрежа.   Най-голямата опозиционна сила ВМРО-ДПМНЕ все още не е обявила своята позиция за допитването. В Скопие се страхуват, че тази партия може да призове своите членове и симпатизанти да обявят бойкот на референдума.", "date": "2018.08.13", "title": "Заев: Трябва да влезем в ЕС и НАТО с вдигнати глави"}
{"url": "http://epicenter.bg/article/Kremal--Putin-ne-e-daval-narezhdane-za-otvetni-merki--sled-kato-SASht-obeshtaha-novi-sanktsii-sreshtu-Rusiya/161216/7/0", "text": "Руският президент Владимир Путин засега не е давал нареждане да се подготви нов пакет ответни мерки, след като Вашингтон анонсира нови санкции заради предполагаемото участие на Москва в отравянето на бившия руски шпионин Сергей Скрипал и дъщеря му в Солсбъри. Това съобщи прессекретарят на Кремъл Дмитрий Песков, цитиран от ТАСС и БТА.   \"Имаше информация, че пакетът се готви или вече е подготвен, но те засега не са наложени\", уточни Песков.   \"Без точна информация какви поредни рестрикции е измислил Вашингтон би било некоректно да се говори за някакви отговори\", добави той.   Говорителят на Путин припомни, че в подобни ситуации най-често \"основополагащ е принципът за взаимност, за огледален подход\".  ", "date": "2018.08.13", "title": "Кремъл: Путин не е давал нареждане за ответни мерки срещу САЩ"}
{"url": "http://epicenter.bg/article/Angela-Merkel-posreshta-Vladimir-Putin-na-18-avgust/161228/7/0", "text": "Канцлерът на Германия Ангела Меркел ще се срещне с руския президент Владимир Путин край Берлин в събота, съобщи говорителят на Меркел, предаде агенция „Ройтерс“.   Двамата ще се срещнат в двореца Мезеберг.   Очаква се по време на срещата да бъдат обсъдени конфликтите в Сирия и Източна Украйна, както и енергийни въпроси.   Меркел и Путин се срещнаха в руския черноморски курорт Сочи през май.   Миналия месец германският канцлер и министърът на външните работи Хайко Маас разговаряха в Берлин с руския външен министър Сергей Лавров и началника на генералния щаб на въоръжените сили на Русия Валерий Герасимов.", "date": "2018.08.13", "title": "Ангела Меркел посреща Владимир Путин на 18 август"}
{"url": "http://epicenter.bg/article/Nova--quot-Alo-quot--izmama-uzhili-stotitsi--Vrashtash-obazhdane--plashtash-soleno--VIDEO-/161202/3/0", "text": "Нова \"ало\" измама измислиха мошениците. Сметката ни набъбва с пъти, ако върнем на непознат номер, съобщи Нова телевизия.   След като в началото на годината мобилни абонати у нас бяха атакуваха от импулсни номера от екзотични дестинации, сега в ход е нова измама по подобни правила. Този път обаче позвъняванията идват основно от Словения, но не само.    През последните дни много телефонни абонати у нас сигнализират, че са търсени от Словения от номера с код  . Веднъж отговорили - следват и нови позвънявания. Този път от различни държави.   При предишната масова атака за минута сметката на ужилените набъбваше с между 7 и 8 лева.   Новината за новата схема бързо плъзва из социалните мрежи, а ужилените от „ало” измамниците се оказват стотици. Схемата работи на принципа на пропуснатите повиквания и разчита на моментната ни емоция. Анализите на един от телекомите показват, че последната атака е само привидно от Словения.    През последните дни сигналите от измамени към телекомите също зачестяват. За да спрат атаката, мобилните оператори блокират обажданията от докладваните от абонатите номера.   Според анализите на един от телекомите     До номерата измамниците често се добирали чрез кражба на данни или закупуване на масиви с номера от интернет.   Все още ужилените не знаят как това ще се отрази на месечните им сметки.   ", "date": "2018.08.13", "title": "Нова \"Ало\" измама ужили стотици. Връщаш обаждане, плащаш солено (ВИДЕО)"}
{"url": "http://epicenter.bg/article/Prokuraturata-obvini-obshtinskiya-savetnik-ot-Nesebar-za-uchastie-v-grupa-za-reket-i-droga/161217/3/0", "text": "Общинският съветник от Несебър Пейко Янков, който бе издирван като член на бандата на Димитър Желязков - Митьо Очите, се е предал в полицията.   Той бе единственият, който не бе заловен след мащабната акция в Бургас, и след последвалото залавяне на Очите в Турция.   Янков вече се сдоби и с обвинение, съобщиха от Прокуратурата. То е за участие в организирана престъпна група за рекет, телесни повреди, разпространение на наркотици.   Специализираната прокуратура е внесла в Специализирания наказателен съд и искане за постоянна мярка за неотклонение „Задържане под стража“, която ще бъде разгледана на 15 август.   Групата беше задържана при акция в Бургаско, но трима бяха обявени за издирване - Митьо Очите, Калоян Колев и общинския съветник от Несебър. Желязков беше задържан в Истанбул и предстои да бъде екстрадиран, а Колев се прибра по свое желание от Испания.    ", "date": "2018.08.13", "title": "Несебърският общинар Пейко Янков, издирван като член на бандата на Митьо Очите, се е предал"}
{"url": "http://epicenter.bg/article/Tragediya--Bebe-padna-ot-tretiya-etazh-v-Chernomorets/161221/3/0", "text": "Истинска трагедия се е разиграла в Черноморец. Бебе на малко повече от годинка е паднало от третия етаж на къща в морското градче, докато му майка му търси памперс, за да го преобуе, съобщи  .   Инцидентът е станал в неделя малко след 17 часа, разказаха местни хора.   Майката 33-годишна софиянка търсила памперс и оставила момченцето да пълзи само, през това време то се опряло на комарника на прозреца и полетяло.   Детенцето се стоварилао в двора на къщата. То е откарано с линейка в Бургаската болница с комоцио и в тежко състояние.  ", "date": "2018.08.13", "title": "Трагедия: Бебе падна от третия етаж в Черноморец"}
{"url": "http://epicenter.bg/article/GDBOP-sprya-saytove-za-targoviya-s-falshivi-stoki/161226/3/0", "text": "На 9 август антимафиоти от специализирания отдел „Киберпрестъпност“ при ГД „Борба с организираната престъпност“, съвместно със свои колеги от Бургас, преустановиха функционирането на интернет сайтовете www.chantichki.com и www.chantichki.bg. Чрез тях е извършвана инкриминирана по чл. 172б от НК дейност - осъществяване на търговска дейност на територията на страната на стоки, обект на изключително право на защитени търговски марки.   Изяснено е, че разпространението на фалшивите стоки чрез интернет сайтовете е ставало успоредно и с продажби чрез магазини и фирми на територията на к.к. Слънчев бряг, съобщиха от пресцентъръ на МВР.   При процесуално-следствените действия от търговските обекти и от частни адреси е иззето голямо количество стоки, за които няма сключен договор с притежателите на изключителното търговско право на защитените марки. Конфискувани са над 600 артикула, носещи отличителните белези на световни търговски марки: „Louis Vuitton“, „Michael Kors“, „Guess“, „Disney“, „Puma“, „HUGO BOSS“, „Nike“, „Adidas“ и други.   Действията на ГДБОП са резултат от прилагането на стратегията за противодействия на престъпленията, свързани с нарушаване правата на интелектуална собственост, авторско право и сродни права. В резултат през май 2018 г. България беше извадена от т.нар. „черен списък - 301“ за защита на интелектуалната собственост на Търговския департамент на САЩ.    ", "date": "2018.08.13", "title": "ГДБОП спря сайтове за търговия с фалшиви стоки"}
{"url": "http://epicenter.bg/article/MVR-si-tarsi-reformator--shte-mu-dade-nad-1-mln--lv-/161233/3/0", "text": "Обществена поръчка за \"Оптимизиране на вътрешноорганизационните процеси в МВР (реинженеринг на процесите)\" е открило Министерството на вътрешните работи, предаде БТА, като цитира  .   Поръчката има четири основни дейности. Първата е за проектиране на нова структура на МВР с цел повишаване на ефективността на ведомството. Втората е да се изготви Единната методология за реинженеринг на процесите в министерството и Наръчник за нейното прилагане.   Освен тях трябва да се проведат обучения, базирани на резултатите от извършения реинженеринг.   Цената на поръчката е 1 150 000 лв. без ДДС. Поръчката е публиката с решение от 10 август на директора на дирекция \"Обществени поръчки\" в МВР Георги Балабанов. Крайният срок за подаване на офертите е 14 септември.   През последните месеци бяха приключени два анализа на системата на МВР от вътрешни и външни експерти.   Министерството традиционно разполага с най-големия ресурс в държавата - над милиард лева само за 2018 г. Въпреки това негови служители протестират заради ниско заплащане и лоши условия на труд.", "date": "2018.08.13", "title": "МВР си търси реформатор, ще му даде над 1 млн. лв."}
{"url": "http://epicenter.bg/article/Tsvetanov-shte-uchastva-v-otkrivaneto-na-remontiraniya-pat-V--Tarnovo---G--Oryahovitsa-prez-Arbanasi/161214/2/0", "text": "Председателят на Парламентарната група на ГЕРБ и зам.-председател на партията Цветан Цветанов, заедно с регионалния министър Николай Нанков и кметовете на Велико Търново и Горна Оряховица, ще участва във вторник /14 август/, в откриването на ремонтирания третокласен път между Горна Оряховица и Арбанаси.   Това се казва в съобщение на пресцентъра на МВР.   С приключването на втория етап от ремонтите завършва цялостното обновяване на натовареното шосе между В. Търново и Г. Оряховица, през архитектурния резерват. Финансирането е осигурено от бюджета на МРРБ, като пълна рехабилитация на трасето се осъществява за първи път от повече от 40 години. Извършено е цялостно преасфалтиране, оформено е пътно отводняване, а където теренът позволява пътят е и разширен.   Движението през ремонтираната отсечка ще бъде пуснато след 14.30 ч.   По-късно в Горна Оряховица Цветан Цветанов и министър Нанков ще участват в официалното откриване на ул. \"Иван Момчилов\", реконструирана със средства по Оперативна програма „Региони в растеж“.", "date": "2018.08.13", "title": "Цветанов ще участва в откриването на ремонтирания път В. Търново – Г. Оряховица през Арбанаси"}
{"url": "http://epicenter.bg/article/Konstantinov--I-Borisov--i-Radev-ne-izraziha-momentalna-reaktsiya-sled-izyavlenieto-na-Zaev/161215/2/0", "text": "Моментална реакция след антибългарската постъпка на македонския премиер Зоран Заев липсваше както от страна на премиера Бойко Борисов, така и на президена Румен Радев. Това коментира пред радио „Фокус“ политическият анализатор проф. Михаил Константинов.   Той уточни, че основните политически сили се обвиняват за неща, за които самите те могат да бъдат обвинени, в случая бавната реакция по такъв важен външнополитически въпрос. По-бързи действия от страна на президента са необходими и по въпроса за българската армия, коментира политическият анализатор. „Аз не виждам през последните 25 години някой да е направил нещо особено полезно за българската армия. Всички правителства през тези години могат да бъдат обвинени в неглижиране на проблемите в армията ни. А която държава няма армия, ще се наложи да храни чужда армия – това е една стара мисъл на Наполеон. Прав е президентът Румен Радев, че трябва да се действа по-интензивно, но това трябваше да се направи още от предишните правителства. Каквото било – било, дано сега с общи усилия институциите в България обърнат нужното внимание на армията, за да я подготвят за съответните заплахи. Цялата политическа класа трябва да е обединена в лицето на тези опасности: няма управляващи и опозиция, няма ГЕРБ и БСП – трябва да има само национален интерес“, коментира проф. Михаил Константинов.   Той обясни, че ако Гърция и Турция се „сбият“, както често е било в миналото, България ще стане основен фактор на южния фланг на НАТО и отговорностите ѝ многократно ще нараснат. Възможно е Турция да замрази членството си в Алианса, прогнозира анализаторът. Проф. Константинов допълни, че тези опасности са съвсем близо и е време българската армия да бъде подготвена за тях.", "date": "2018.08.13", "title": "Константинов: И Борисов, и Радев не изразиха моментална реакция след изявлението на Заев"}
{"url": "http://epicenter.bg/article/Moskovski--Razlivite-na-mazut-okolo-Sozopol-sa-ogradeni--nyama-opasnost/161218/2/0", "text": "Ситуацията с изпускане на гориво в района на Созопол е овладяна, няма опасност нито за екологията, нито за туристите. Това заявиха министрите на транспорта и на околната среда и водите Ивайло Московски и Нено Димов на брифинг, предаде Нова телевизия.   „Всички към момента трябва да бъдат спокойни, тъй като дори минималният разлив е ограден“, поясни Московски.   По думите му близо 100-годишният плавателен съд е компрометиран вероятно от бурята и силните подводни течения.   „Днес ще бъде пуснат и дрон, за да огледа мястото на замърсяването. Освен това катерът на Изпълнителна агенция „Морска администрация“ е непрекъснато на разположение.   Огражденията са с технология, която не позволява разпространение на разлива, заяви още Ивайло Московски. Неговото мнение беше, че трябва да се вземат мерки мазутът в стария подводен съд да бъде източен.   „Имаме на разположение кораб на Европейската агенция за морска безопасност (EMSA), който ще бъде използван да събере това, което е изтекло от резервоарите. Още днес ще има преговори с две компании на територията на България, които имат оборудване и биха могли да предложат варианти за източване на мазута в плавателния съд“, обясни Ивайло Московски.   Той увери, че мерките са навременни и продължават и към настоящия момент. Министър Нено Димов от своя страна потвърди, че замърсяването с мазут не представлява никаква опасност за туристическия сезон.   Взетите проби са изпратени в лаборатория, за да бъде направен анализ на веществото. Около 5-7 дни е технологичното време за получаване на резултатите. Нено Димов добави, че се проверяват извънредно плажовете. Концесионерите са инструктирани за извършат почистване, ако установят наличие на замърсяване. Ще продължи регулярното взимане на проби.", "date": "2018.08.13", "title": "Московски: Разливите на мазут около Созопол са оградени, няма опасност"}
{"url": "http://epicenter.bg/article/Nov-skandal-v-komisiyata--Bosiya--Kolev-obvini-DAI-v-koruptsiya---belite-stai--za-izpiti-bili-probiti/161222/2/0", "text": "С пореден скандал и нулев напредък продължава работата на временната комисия за сигналите за корупция в Изпълнителната агенция „Автомобилна администрация”. На днешното заседание гладуващият от 13 юни Николай Колев – Босия отново обвини ръководството на бившия ДАИ в корупция и обяви, че новите „бели стаи” за шофьорски изпити са пробити, предаде БГНЕС.   Председателят на комисията Станислав Иванов не отговори на въпрос дали са проверени сигналите, по които тя е била сезирана да работи и да провери. „Мантрата, че („белите стаи”-б.р.) са непробиваеми не е истина”, подчерта Колев, който иска оставката на транспортния министър Ивайло Московски и разпускане на парламента.   Той освен това призова да не се дава думата на изпълнителния директор на ИААА Дамян Войновски, защото бил казал достатъчно лъжи и изрази нежеланието си да го слуша като заплаши, че ще напусне залата ако той говори.   „Николай Колев-Босия хвърля обвинения, които са неистини и изкривява истината“, каза в своя защита Войновски и заяви, че ще съди Босия заради твърденията му. По думите му при всякакви съмнения за закононарушения в агенцията е била уведомявана полицията, а задържаните служители на ИААА могат само да бъдат наказани дисциплинарно от ръководството – и то след съдебно решение, потвърждаващо тяхната вина.   Войновски подчерта, че „белите стаи“ не са пробити и че имат доказателства за всички изпити, които са преминали през тях.   Омбудсманът Мая Манолова обяви, че ще поиска междуведомствена комисия да разследва автомобилната администрация, защото сегашната структура няма нужните правомощия, а освен това действа твърде бавно. При пореден опит на Станислав Иванов да даде думата на Войновски, Николай Колев-Босия напусна залата и каза, че няма да слуша престъпници, които прикриват свои хора.", "date": "2018.08.13", "title": "Нов скандал в комисията „Босия”! Колев обвини ДАИ в корупция, „белите стаи“ за изпити били пробити"}
{"url": "http://epicenter.bg/article/Ekaterina-Aneva-kam-BSP--Otnovo-si-pravite-evtin-piar-na-garba-na-VMRO/161224/2/0", "text": "Пиарът на политическа партия ВМРО Екатерина Анева излезе с позииця във „Фейсбук“ във връзка с изразената от евродепутата Ангел Джамбазки позиция, че „всички от Българската социалистическа партия са за      БСП, които са правоприемници на мракобесната БКП, отново си правят евтин ПР на гърба на ВМРО.  Хайде стига, другари! Стига лицемерие! Вие последни имате право да коментирате темата Македония, а и темата българска история като цяло!   Не бяха ли вашите предци онези родоотстъпници, които предадоха националните интереси на Родината ни, като преотстъпихте изконната българска земя Македония на Тито и Югославия? Не бяхте ли вие онези коминтерновски чудовища, които сътворихте Франкенщайна \"македонска нация\"? Да Ви напомням ли за лагерите, за това, че изтребихте цвета на българската интелигенция, за да дойдат шумкарите и обирджиите на мандри и да се настанят на жълтите павета по цървули и 45 години не малтретирахте ли, а и сега продължавате за съжаление, да издевателствате над нашата Майка България?   Над 250 хиляди интелектуалци затрити по лагери, пребити с лопати и кирки и заровени в масови гробове - това не е ли геноцид, другари и другарки, които днес пищите истерично за права и се жалвате, че сте заплашени физически от \"националистите\" в лицето на Ангел Джамбазки, който всъщност ви каза нещо съвсем различно (!).   Ние от ВМРО не сме нищо повече и нищо по - малко от радетели за моралната (и не само) цялост на Майка България. Ние помним историята, защото сме я учили не по Макаренковски, а по прочита на воеводите, на нашите бащи, дядовци и пра-дядовци, които са оставили костите си по чукарите, за да я има днес България!.   Засрамете се! Отново каляте България пред Европа, при това с фалшиви новини! Предците ви са за разстрел, но те отдавна са мъртви. Мир на праха им, не че са били или вие сте вярващи, но ние сме! Не, че те заслужават молитва послесмъртно, но ние имаме вяра, морал, и ценности, другари и другарки маргинални постдимитровски наследници!   И да! Вие - техните отрочета носите отговорност за непоправимите и непростими зверства - отдаване \"под наем\" на Македония на СССР и Югославия. О, да не забравя - почти финализираното анексиране на Родината ни към СССР. Като 16-та република!   Убийствата на нашите братя и сестри, които са се борили това престъпление да не стане факт. И тях ли да забравим? Както искате да забравим, че сте виновни наравно с предците си и за убийствата на българската интелигенция и на хората, които са се борили за достойнството и честта на България през вековете? И тяхната памет \"се пише\" на Вашата сметка. Вие сте национални предатели! България над всичко! (За тези, които ме познават, знаят, защо използвам точно тези изображения).  ", "date": "2018.08.13", "title": "Екатерина Анева към БСП: Отново си правите евтин пиар на гърба на ВМРО"}
{"url": "http://epicenter.bg/article/Targovskiyat-registar-shte-zaraboti-poetapno/161225/2/0", "text": "Работата на Търговския регистър и регистър на юридическите лица с нестопанска цел ще бъде възобновена поетапно до пълно отстраняване на техническите причини за преустановения достъп.  Това съобщиха от пресцентъра на Агенцията по вписванията.   Справки за актуално състояние на фирмите ще могат да бъдат извършвани от 15 август, сряда. Поетапно ще бъде възстановяван достъпът до останалите функционалности на регистъра. Агенция по вписванията гарантира, че за времето на нарушаване на достъпа до регистрите, действия спрямо данните в тях не са извършвани и възможности за злоупотреби не съществуват.   Всички останали регистри на Агенция по вписванията работят с пълните си функционалности.   Агенцията отново поднася извинения на потребителите си за причинените неудобства. По повод постъпили запитвания, Агенция по вписванията уточнява, че причините са изцяло технически и не са резултат от злонамерена външна намеса.   ИТ-експерти от Агенция по вписванията, ИТ-експерти на ангажираната с поддръжката фирма и съвместно с други държавни ведомства продължават да работят в непрекъснат режим в изпълнение на Плана за действие за възстановяване на регистъра в пълната му работоспособност. ", "date": "2018.08.13", "title": "Търговският регистър ще заработи поетапно"}
{"url": "http://epicenter.bg/article/Karakachanov--Zashto-sotsialistite-ne-se-izvinyat-na-balgarite-v-Makedoniya-/161227/2/0", "text": "Думите на г-н Джамбазки са изкарани от контекста. Това заяви вицепремиерът,    По-рано днес лидерът на БСП Корнелия Нинова изпрати писмо до председателя на Европейския парламент Антонио Таяни заради изказване на евродепутата от квотата на ВМРО Ангел Джамбазки, в което го призовава да се разграничи от изказването му, че всички от Българската социалистическа партия били за разстрел.   „Щом Нинова не е казала, че аз съм силов вицепремиер и се опасява да не проведа арести – значи все пак не е прекалила докрай. Това е елементарен политически популизъм, защото изказването на господин Джамбазки е извадено от контекста. Той говори за предателската роля на БКП при създаването на македонската нация, насилственото принуждаване на населението в Благоевград да се пише македонско и това той нарича национално предателство. Той казва, че тези хора, които са го извършили, заслужават разстрел. Той говори за едни хора, които вече не са между живите. Никой не е заплашвал никого и това е видно, когато прочетеш неговото изказване“, категоричен е Каракачанов. Той обясни, че никога не е бил привърженик на това политиците да се ровят в историята и да си търсят кусурите, защото според него трябва да се опитаме да се консолидираме като нация и да се престане с политическото боричкане „в името на едно национално помирение“. Изказванията на Кирил Добрев от БСП и Нинова обаче го „дърпали за езика“.   “Г-н Джамбазки е абсолютно прав, защото македонската нация, срещу която в момента протестира г-жа Нинова, е измислена в Коминтерна през 1932 г., а в него по това време има една камара функционери на БКП – Коларов, Никола Харлаков и др., които са на яслата на СССР и коминтерна – там се прехранват и ръкопляскат на Сталин. 1932 г. са измислили македонска, тракийска, добруджанска, беларуска, украинска, молдовска нация и т.н. След Втората световна война именно под диктовката на Съветския съюз българските комунисти начело с Георги Димитров и Васил Коларов са тези, които провеждат политиката на едно насилствено налагане на македонска нация. През 1936 г. на преброяването в края на годината комунистическата партия принуждава населението в област Благоевград, а и там, където има компактни бежански маси – София, Пловдив и т.н., насила да се пишат македонци“, казва Каракачанов. Той обяснява, че на среща в Москва, на която присъстват Георги Димитров, Васил Коларов и Трайчо Костов, е разпоредено именно от Сталин да се започне с въвеждането на македонската нация у нас.   „Тези хора започват да го провеждат като политика у нас. Първо през юли са арестувани около 200 дейци на ВМРО в цяла България. 150 от тях са избити като кучета и нямат гробове до ден днешен. Някои от тях са предадени на югославските власти, защото са се борили против сърбизацията на населението на България. В края на годината БКП кара част от българското население да се пише македонско. Тогава Георги Димитров, който е един колосален предател в българската история, а БСП продължават да му ръкопляскат и да му носят цветя, разпорежда да се въведе македонският език и македонска нация. Тази политика се провежда като държавна политика на Народна република България. Именно затова до днес определени кръгове в Скопие поддържат своите претенции. Същите тези предшественици на г-жа Нинова през 1946-1947 г. докараха учители от Югославия да учат населението на някакъв измислен език и подготвяха предаването на Пиринска Македония на Югославия. Това е национално предателство и тези предатели, които провеждаха антибългарска политика, наистина заслужават разстрел като национални предатели, а не венци, паметници, преклонение и крокодилски сълзи, каквито БСП продължава да лее за тях“, заяви още вицепремиерът. Каракачанов попита и защо социалистите не се извинят на българите в Македония, защото са ги карали насила да се пишат македонци и да се отричат от българското си име.   „Ето това е една политика на национално предателство. Докато г-жа Нинова и нейните съпартийци не се извинят на българския народ за това колосално предателство, каквито и глупости да ми говорят по темата Македония – за мен това няма никакво значение. Тази партия дължи много извинения на българския народ за своята предателска политика и нека бъдат малко по-културни и внимателни, когато се изказват по подобни теми, когато явно не познават историята на собствената си партия. БСП ги е напекло слънцето и се чудят как да си правят пиар през лятото. След като ги призовах да си почиват спокойно и да ходят на плаж, тъй като правителството няма да падне през лятото - те пък май взеха, че слънчасаха и започнаха да говорят глупости“, заключи Каракачанов.", "date": "2018.08.13", "title": "Каракачанов: Защо социалистите не се извинят на българите в Македония?"}
