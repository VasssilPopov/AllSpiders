{"url": "http://epicenter.bg/article/Spored-KAT-100-000-koli-v-Sofiya-vaobshte-ne-tryabva-da-se-dvizhat--nyamat-katalizatori--Video--/144552/2/0", "text": "Отново мръсен въздух в столицата и в почивните дни. В последните два дни, нивата на фини прахови частици са достигали до 250 микрограма на кубичен метър при допустима норма от 50. Това показват данните от сайта airtube.bg на фондация \"Код: България\", предава бТВ.  Най-мръсен въздух са дишали хората в кварталите „Красна поляна”, ”Овча купел”, „Западен парк” и „Бъкстон”.  Според експерти, 60 на сто от замърсяването в столицата се дължи на автомобилния трафик. В същото време 1/3 от автомобилите в столицата са извън еко стандартите и могат да бъдат спрени от движение. Даните са на КАТ.  Ако се налага да купувате катализатор, то цената му за среден клас е около 500 лева, ако обаче вече имате такъв и той, да кажем, е запушен, може да бъде ремонтиран.  100 хиляди автомобила в столицата са без катализатори. „Българинът предпочита да няма, защото той пречи на движението на автомобила”, коментира мениджърът на автосервиз Иван Ефремов.  Вероятно още следващата седмица две патрулки в София ще дебнат автомобилите замърсители. Колата ще може да тръгне отново, след като се ремонтира и мине през техническия пункт на КАТ. Според специалисти обаче даже и новият катализатор няма как сам по себе си да помогне на стария автомобил да покрие екологичните изисквания.  Част от шофьорите вече са се стреснали и са посетили сервизите. Други мислят да дадат старите си возила на вторични суровини.  ", "date": "2018.01.07", "title": "Според КАТ 100 000 коли в София въобще не трябва да се движат, нямат катализатори (Видео) "}
{"url": "http://epicenter.bg/article/Ivanovden/144443/2/0", "text": "Българската православна църква почита паметта на Св. Йоан Предтеча, който кръщава Исус Христос в река Йордан. Празникът е наричан от народа Ивановден.  Обредното къпане за здраве на Йордановден продължава и в седмия ден на месец януари. Oбичаят повелява кумовете или деверът да \"къпят\", пръскайки публично с вода, младоженците, които са сключили брак преди една година. За здраве на този празник ергените пръскат момите с вода, а коледарите окъпват своя водач. Ивановден е и най-празнуваният имен ден в България, отбелязван от повече от 300 хиляди души. По старому е празнуван на 20 януари. На Ивановден изтича срокът, през който ходят новогодишните маскирани дружини. В някои райони на страната коледарите отвеждат тържествено царя на чешмата и го окъпват. След това той устройва угощение, на което присъстват и маскирани като мечка, невеста и арапи мъже. Накрая всички излизат на празнично хоро, с което приключва пълният цикъл на обичая Коледуване. Много важен аспект от традициите Ивановденските обичаи и ритуали е появата в ранно утро на маскирани и предрешени мъже с маски, които преминавайки от дом на дом, по-специално в северна България, но като цяло в цялата страна, със своите игри, музика и ритуали донасят разнообразие. Има радост и сигнал, че е време студът и снегът да дадат място на първите пролетни лъчения и цялостното преминаване на Българската земя към ново начало. Кукерските игри и ритуали са индивидуални за всеки район, но като цяло целта им е да прогонят злите сили (били те и застояло тримесечно зимно настроение) и да да донесат здраве и берекет за предстоящата година.  Имен ден днес празнуват Иван и Иванка, Ива и Ивайло, както и Йоан и Жан.", "date": "2018.01.07", "title": "Ивановден е!  300 000 българи празнуват днес"}
{"url": "http://epicenter.bg/article/Borisov-katsna-v-Istanbul--sreshta-se-na-chetiri-ochi-s-Erdogan/144509/2/0", "text": "  Българската делегация, водена от премиера Бойко Борисов кацна в Истанбул, където предстои тържественото отриване на ремонтираната Желязна църква \"Св. Стефан\" на Златния рог. В делегацията влизат Негово Светейшество Българският Патриарх и Софийски митрополит Неофит, главният мюфтия на мюсюлманите в България Мустафа Хаджи, вицепремиерът и министър на външните работи Екатерина Захариева, министърът на културата Боил Банов, министърът на икономиката Емил Караниколов, министърът на земеделието, храните и горите Румен Поражанов и депутати.   Извън тържествената програма премиерът ще има обяд и лична среща с турския президент Реджеп Ердоган в резиденция Маден. На нея ще присъства единствено председателят на комисията по култура в НС Вежди Рашидов. Срещата е била договорена в последния момент, вчера след обяд.   Очаква се Бойко Борисов да се види и с турския си колега Бинали Йълдъръм.   На двете срещи ще бъдат разисквани двустранните отношения, както и подобряване на диалога между Турция и Европейския съюз в контекста на преговорите за членство.   Вчера в интервю пред Анадолската агенция премиерът Борисов заяви, че подкрепя президента Ердоган.  „Опитът за преврат в Турция не целеше свалянето на Реджеп Ердоган от власт, а неговото убийство. Когато ме критикуват за подкрепата ми за президента Ердоган, отговорът ми е винаги такъв – приемаме всички ценности на демокрацията като фундамент. Когато става дума за демокрация, концепцията е гласът на хората, тяхното решение, да бъде на първо място. Идването на власт чрез стрелба по цивилни цели с изтребители Ф-16 и военни хеликоптери не е приемливо. Затова и подкрепям президента Ердоган”, коментира Борисов.  Той беше критикуван многократно за това, че нашите служби директно връщат на Турция издирвани за връзки с духовника Фетхуллах Гюлен и кюрдските организации в нарушение българското и международно законодателство.  „Ние, ЕС и България, не сме просто съседи на Турция, която е най-голямата натовска армия в Европа и която сама изгражда южния фланг на НАТО. Вместо да обръщаме гръб на Турция, трябва да развием дипломатическите си отношения и да увеличим доверието в нашия южен фланг”, допълва още той.  По думите му е разумно сключването на „голямо споразумение” с ЕС по темите за визите, митническото сътрудничество и културното наследство с цел улесняване на бизнес контактите, туризма и транспорта, докато присъединителният процес на Турция продължава.   Богослужението в Желязната църква се очаква да започне около 9 часа и ще бъде отслужено от Вселенския патриарх Вартоломей в молитвеното присъствие на Негово Светейшество българския патриарх Неофит, а малко по-късно се очаква слова да произнесат министър-председателят на Република България Бойко Борисов, президентът на Република Турция Реджеп Тайип Ердоган, както и председателят на българската общност в Истанбул Васил Лиязе.  Българската желязна църква „Св. Стефан” в Истанбул е един от най-значимите български паметници на архитектурата и културата. Тя е осветена на 8 септември 1898 година от Екзарх Йосиф. Уникалната постройка от метал, проектирана от арменския архитект Ховсеп Азнавур, е била изработена в Австрия от металургичната фирма „Вагнер”, а елементите на конструкцията са пренесени с железница и са тежали около 500 тона. Били са сглобени на място. Дължината на църквата е 32,50 метра, а ширината – 12,50 метра.  Основните строително-ремонтни и реставрационни дейности започнаха през 2011 г., след получаване на разрешение от турската държава предвид факта, че църквата е исторически паметник, част от културно-историческото наследство на страната. Храмът бе затворен за богослужение поради сериозни проблеми в носещата конструкция вследствие на корозия.   За реставрацията са вложени общо около 16 млн. турски лири (приблизително 3,5 млн. евро), от които България е предоставила целево два транша за 200 000 и 190 000 евро. Отделно от това от 1992 г. българската държава ежегодно отделя средства чрез бюджета на Министерството на външните работи за издръжка на Българската православна църковна община в Истанбул. От 2009 г. тази сума е 50 000 евро годишно.  ", "date": "2018.01.07", "title": "Борисов кацна в Истанбул, среща се на четири очи с Ердоган (Видео, снимки)"}
{"url": "http://epicenter.bg/article/Vezhdi-Rashidov--Vsichko-stana-vazmozhno--blagodarenie-dobrata-diplomatsiya-na-pravitelstvoto-na-Borisov/144513/2/0", "text": "Възстановяването на църквата „Св. Стефан“ в Истанбул стана възможно, благодарение на добрата дипломация на правителството на премиера Борисов. Това каза председателят на парламентарната Комисия по култура и медии Вежди Рашидов.  „Договорихме го заедно с премиера. Най-хубавото е, че стана нещо прекрасно – това е паметник на културата на Турция. След като ние реставрирахме с европейски пари Ески джамия в Стара Загора и Джумая джамия в Пловдив, като наши паметници на културата, имахме основание, разбира се, да преговаряме за това. Но най-важния успех, който постигна правителството е, че след близо 100 години искане на екзархийските имоти, след един официален обяд, успяхме да си ги върнем“, коментира Рашидов.  „Днес сме свидетели и на български музей. Докарахме най-старата печатарска машина, която е вътре. Така че днес е един много хубав християнски ден, разбира се, всичко това се осъществи на добрата дипломация и на отношения“, допълни той.  „Ние реставрирахме и двете църкви в Одрин, това остана малко в периферията. Това не стана случайно. Много отдавна трябваше да се реставрират и да се направят църквите, но това стана по времето на добрата дипломация на правителството на Борисов“, каза още каза председателят на парламентарната Комисия по култура.  Вежди Рашидов отправи благодарности към ръководителката на реставрационния екип Фикрие Булнмаз. „Тази жена от първия до последния ден не е напускала обекта. Тя отговаряше изцяло за реставрацията“, отбеляза той.  Фикрие Булнмаз от своя страна заяви: „Вложих много желание. Всеки ден от 7.00 часа съм тук. В нашите професии без обич това няма как да се случи“.   ", "date": "2018.01.07", "title": "Вежди Рашидов: Всичко стана възможно, благодарение добрата дипломация на правителството на Борисов"}
{"url": "http://epicenter.bg/article/Patriarh-Neofit--Valnenieto-ni-e-golyamo--blagodarim-na-balgarskata-i-turskata-darzhava-/144514/2/0", "text": "Прекрачихме дверите на всебългарската светиня, на Златния рог, храмът, посветен от нашите предци на Св. Стефан. Вълнението ни е още по-голямо, тъй като в днешния ден за първи път имаме възможността да видим този свят Божи дом в неговия обновен вид, достигнат днес благодарение на добросъседските ни отношения и доброплавното сътрудничество между нашите страни и нашите православни църкви. Това заяви Негово Светейшество българският патриарх Неофит в словото си в обновения храм „Св. Стефан“ в Истанбул.  „Благодарим на Република Турция, която в лицето на община Истанбул ще доподкрепи сложните реставрационни дейности и направи възможното, щото в годината, когато се изпълват 120 години от издигането на този храм, той да заблести по нов начин - укрепен и величествен, в който отново да могат да се стичат за богослужение и поклонение многобройни посетители както от страната ни така и от целия свят“, каза Негово Светейшество.  „Своя принос към общото дело имаше и българската държава, към която изразяваме нашата признателност в лицето на нашия премиер Бойко Борисов. Всесърдечно благодарим и на Негово Светейшество патриарх Вартоломей за подкрепата, която оказва при опазването на историческите ни светини, намиращи се под неговата юрисдикция“, посочи патриарх Неофит.  „Прекланяме се пред дългогодишния труд на всички реставратори и строители и на всички онези, които са допринесли за успешния край на укрепването и обновлението на този свят храм. Всички те са в мислите и молитвите ни, защото извършеното от тях, е дело свято, благословено от Бога, за наша утеха и за прослава на неговото пресвято име сред човеците“, каза патриарх Неофит.  \"Нека Бог всякога благоволи над всички нас, над нашите страни и народи и да ни подкрепя във всяко наше общо дело и честит и Благословен празник, честито обновление на историческия храм „Св. Стефан“ на живописния бряг на Златния рог. За много и благословени години\", каза още патриарх Неофит.  ", "date": "2018.01.07", "title": "Патриарх Неофит: Вълнението ни е голямо, благодарим на българската и турската държава "}
{"url": "http://epicenter.bg/article/Borisov-posreshtna-Erdogan-pred-Zhelyaznata-tsarkva--Video--/144515/2/0", "text": "Премиерът Бойко Борисов посрещна пред реставрираната Желязна църква \"Свети Стефан\" в Истанбул президента на Турци Реджеп Тайип Ердоган. Двамата се ръкуваха и прегърнаха сърдечно. Турският държавен глава приветства и председателя на комисията по култура в НС Вежди Рашидов, с когото са стари приятели.  С пожелания новата година да е мирна и да има просперитет за двата народа, се обърна министър-председателят Бойко Борисов към турския си колега Бинали Йълдъръм, с когото проведоха днес среща в Истанбул. Йълдъръм пристигна за официалното откриване на възстановената желязна църква „Св. Стефан“.  Това е действително голям ден, но и много добра инвестиция в бъдещето. Да покажем на цяла Европа, на християнския свят, че може да се подобрят отношенията с най-големия ни съсед. Колкото и да сме малки, ще се опитам да допринесем за това разбирателство, каза премиерът Борисов.  „Вие започвате годината с европредседателство и искам да Ви поздравя за това. По време на Вашето председателство започнаха да се появяват хубави послания от европейските ни приятели. С ЕС и преди не сме имали проблеми, но нека днес изпратим посланието: „Да сме толерантни“, каза министър-председателят на Турция Бинали Йълдъръм.  ", "date": "2018.01.07", "title": "Борисов посрещна Ердоган пред Желязната църква (Видео) "}
{"url": "http://epicenter.bg/article/Borisov--Blagodarya-na-Taypi--che-pomogna-za-tsarkvata-v-Istanbul--Na-zhivo-/144516/2/0", "text": "Благодаря на всички, благодаря на Тайпи, който помага още от времето, когато беше кмет на Истанбул. И когато го помолих да помогне за църквата. И той, разбира се, помогна. Това заяви премиерът Бойко Борисов на церемонията за откриването на обновената Желязна църква \"Свети Стефан\" в Истанбул.   България винаги се е старала да има прекрасни отношения и с християнския, и с мюсюлманския свят. Премиерът Бинали Йълдъръм го каза - само заедно можем да се преборим с насилието и тероризма, добави Борисов.   Ние трябва да живеем заедно, да живеем в мир, добави премиерът.   Символиката на днешния ден е символика към Европа - през 2018г. сме длъжни да направим отношенията на ЕС и Турция такива, каквито бяха само преди няколко години, добави премиерът.  „Днес сме заедно не за да спорим, не да се мразим, а зад гърба ни да има единственият в света такъв паметник на културата – такава прекрасна църква и нашата религия да бъде уважавана и всички ние, когато сме Истанбул, като туристи и гости, да можем да палим по една свещичка“, заяви Борисов. Той благодари на кмета на община Истанбул Мевлют Уйсал. По думите му е имало много процедури и разрешителни, за да се стигне до реставрацията на храма. „Той си изпълни напълно на думата си, за което му благодаря“, каза премиерът.  „България от 1 януари е председател на Европейския съюз. България винаги се е старала да има перфектни отношения и с християнския, и с мюсюлманския свят. Виждаме, че в момента има тероризъм навсякъде и се бием навсякъде – мюсюлмани срещу християни, християни срещу християни, мюсюлмани срещу мюсюлмани. Но само заедно можем да преборим тероризма, това може да стане само при пълен обмен на информация. Така, както съдбата ни е поставила географски и политически - да живеем заедно и в мир, да се съобразяваме с другите“, коментира той.  „И днешният ден е такъв, че съм сигурен, че цяла Европа и Балканите ще видят как може в една мюсюлманска и една християнска държава етническата толерантност да е пример за подражание. В София на един кв. км, имаме християнски храм, джамия, католически храм и синагога. И живеем в мир. Обикновено смесените общности и изселниците се ползват за натиск и конфликт, но ние имаме редкия шанс да направим така, че българските изселници и мюсюлманите в България да бъдат мост на приятелство, мост на сигурност – да гарантират сигурността на етническата толерантност. Така че символиката на днешния ден е символика към Европа. Турция е най-големият съсед на ЕС и с най-голяма армия в Европа. И ние сме длъжни през 2018 г. да направим отношенията на ЕС и Турция такива, каквито бяха само преди няколко години. Убеден съм, че това е пътят, затова България ще направи каквото може. 2017 г. беше трудна, но пожелавам на турския народ 2018-та да бъде по-добра и пълна с просперитет“, заяви още премиерът Борисов. ", "date": "2018.01.07", "title": "Борисов: Благодаря на Тайпи, че помогна за църквата в Истанбул (Видео)"}
{"url": "http://epicenter.bg/article/Denitsa-Zlateva--Evropredsedatelstvoto-ne-mozhe-da-bade-povod-opozitsiyata-da-si-zatvarya-ochite-/144518/2/0", "text": "Европредседателството не може да бъде повод опозицията да си затваря очите за случващото се в държавата ни, в политически план. Това заяви зам.-председателят на БСП Деница Златева по бТВ, съобщиха от пресцентъра на партията.  По думите ѝ темата за корупцията е изключително чувствителна, което се подтвърждава и от самия факт, че през последните 10 дни в много западни медии излизат статии за страната ни, които никак не са приятни.  „Усещането за корупция е във висшите етажи на властта, както и в местната власт - там, където има сериозен финансов ресурс. Пример за това е санирането, както и обществените поръчки в други сектори”, каза Златева.  „В новото антикорупционно законодателство се събират няколко звена, което събиране няма да бъде ефективно. За нас е важно да се намери онзи орган, механизъм, който да доведе до резултати, до осъдителни присъди”, каза зам.-председателят на БСП.  „След като започне новият политически сезон, на 17 януари мотивите за вот на недоверие към правителството ще бъдат внесени”, посочи Златева.  „Темата за борбата срещу насилието над жени е водеща за левицата. През всичките тези години, чрез женското обединение, чрез партията и младежкото ни обединение, сме били инициатори на редица кампании срещу насилието над жените”, каза Деница Златева.  Тя обясни, че темата е породила сериозна полемика в обществото.  „Ние не сме против мерките за борба с насилието над жените, а за начина, по-който Истанбулската конвенция беше обсъждана или необсъждана публично и внесена в парламента за ратификация”, обясни зам.-председателят на БСП. По думите ѝ в документа има текстове, които пораждат притеснения, спорове в обществото.  „Предлагаме на този етап конвенцията да не да бъде внесена за ратификация. Но ние ще подкрепим, ще участваме в подготовката на тези промени в законите, които ще гарантират ефективни механизми за борба с насилието срещу жените”, каза още Деница Златева.  ", "date": "2018.01.07", "title": "Деница Златева: Европредседателството не може да бъде повод опозицията да си затваря очите "}
{"url": "http://epicenter.bg/article/Razkritie--Obvineniyat-za-kasapnitsata-Rosen-imal-mnogo-lyubovnitsi--kachval-gi-po-vilite-kray-Lukovo/144517/3/0", "text": "\"Хващаше си по някоя самотна жена, която да го обгрижва. Идвал е тук в селото рядко, не е влизал да пазарува в магазина, все намираше човек, който да му пазарува необходимото\". Така жител на блокираното от тежко въоръжени полицаи село Луково обясни как обвеният за шесторен убиец Росен Ангелов е успял да оцелее, укривайки се в гората в продължение на 8 години, пише в. \"Телеграф\".  Макар и наличието на огромно количество униформени в селото, жителите му са притеснени за живота си.  \"Този човек е луд. Ще се крие в гората, но ще огладнее, тогава ще слезе до някоя къща да търси храна и ще убие всеки, който му се изпречи на пътя. Този човек няма какво да губи\", коментираха хората.  Припомняме, че издирваният Росен Ангелов е изключително добре подготвен. Познава местността, планинар е и дълго време може да оцелее в планината. Поддържал е форма. Бил е вманиачен на тема тактическа подготовка, през каквато преминават спецчастите.  Мащабното издирване на 56-годишния рецидивист, заподозрян за шесторното убийство в Нови Искър, продължава.  В петък срещу събота полицията атакуваха и адрес в столичния квартал „Дружба”, откъдето бил подаден сигнал, че преди месеци Росен се разхождал във входа. Полицаите са обискирали един от апартаментите, където Росен Ангелов е идвал преди месеци на гости на свой приятел.  Жителите на селото не са изненадани, че убитата Кети е имала връзка с него, защото и друг път са го виждали с жени, които качвал \"нагоре по вилите\".  Според местните Горския давал по някои лев на по-бедните хора или вършел строителни услуги на хора, които му носели буркани със зимнина и му купували хляб от магазина.  ", "date": "2018.01.07", "title": "Разкритие! Обвиненият за касапницата Росен имал много любовници, качвал ги по вилите край Луково"}
{"url": "http://epicenter.bg/article/Tsvetanov-za-obvineniya-za-klaneto-v-Novi-Iskar--Okolo-600-dushi-s-prisadi-se-izdirvat--Video--/144520/3/0", "text": "Има подадени 3-4 сигнала във всички тези години, които са проверявани от съответните структури на МВР, но те са били без резултат, каза в предаването „Тази неделя” по bTV председателят на ПГ на ГЕРБ и бивш вътрешен министър Цветан Цветанов във връзка с издрването на обвинения за клането в Нови Искър. Той цитира и статистика за хора, които се укриват от властите.  „Около 1100 са тези, които имат присъди, около 600 са тези, които са обявени за задържане под стража. Във всички тези случаи се разчита на информацията, която постъпва, на активната роля, която имат всички представители на местната власт в отдалечените населени места, и на районните инспектори”, каза Цветанов.  Всички структури на МВР издирват тези лица, но когато се получи информация за дадени сигнали, веднага се проверяват. За Росен Ангелов те са били безуспешни, защото информацията не е била потвърдена, допълни той.  По думите му трябва да се предприемат организационни мерки – всички институции да свършат своята работа и да има по-добра координация помежду им.  Не трябва винаги да прехвърляме отговорността на законодателството, защото и към настоящия момент имаме достатъчно механизми, с които можем да се справим, отбеляза Цветанов.  Към настоящия момент разследващите са категорични, че той е извършителят на шестте убийства на база експертизите и всички събрани веществени доказателства.  Той е изключително е опасен, затова който го забележи, не трябва да предприема никакви действия, а просто трябва да информира компетентните органи, посочи Цветан Цветанов.  Трето денонощие продължава издирването на заподозрения за шесторното убийство в Нови Искър Росен Ангелов, но към момента от него няма никаква следа.  Според разследващите той се намира в района на с. Луково, като за последно е бил във вилата в селото, в която се е самонастанил. Успял е да се измъкне за броени часове от разследващите. Затова именно край селото са съсредоточени всички сили. Десетки полицаи и военни издирват Ангелов в гората.  През нощта са работили термокамери, вече са пуснати следовите кучета. На мястото има екипи и на „Гранична полиция”.  Росен Ангелов е изключително добре физически подготвен, планинар е, познава местността и не е проблем за него да оцелее дълго време в планината, е мнението на разследващите.  В района има 25 000 вили и е възможно той да се самонастани в някоя постройка.  Росен Ангелов е с три присъди, последната присъда е влязла в сила през 2009 г. и е за блудство в малолетна. Оттогава той е бил обявен за издирване и 8 г. не е бил открит.  Живял е на няколко адреса в нелегалност. Според източници на bTV се е изхранвал, като е работел на различни строежи.   ", "date": "2018.01.07", "title": "Цветанов за обвинения за клането в Нови Искър: Около 600 души с присъди се издирват (Видео) "}
{"url": "http://epicenter.bg/article/Sas-svidetelstvo-za-sadimost--che-e-osazhdan--Rosen-Angelov-e-rabotil-kato-taksimetrov-shofyor-/144522/3/0", "text": "Седмица след като шестима души бяха хладнокръвно разстреляни в Нови Искър. Докато всички възможни специализирани части на МВР и армията са по следите на привлечения задочно като обвиняем за едно от най-тежките криминални престъпления в последните 30-години рецидивист Росен Ангелов, две съдебни решения от 2009 г. разкриват сериозни пропуски на ред институции, които косвено са довели до случилото се в кървавата нощ на Нова година.   по третата присъда за Росен Ангелов, която обаче той така и не изтърпява. От съдебните решения се разбира, че преди 11 години \"Горският човек\" е заловен да извършва блудствени действия с 11-годишно момиче не другаде, а във вила край село Луково. Където се е подвизавал, очевидно, необезпокояван и без да е обект на издирване и през изминалите години, в които успява да влезе в контакт с Кети Кюхова.  Разбира се още, че преди десет години Ангелов е бил адресно регистриран в блок 325 на ж.к \"Надежда 3\" и по това време е работил като таксиметров шофьор, нищо, че в свидетелството му за съдимост е пишело \"осъждан\".  На 12 февруари 2007 г. двама полицаи от районното управление в Своге нахлуват във вила край Луково, обитавана от Росен Ангелов. Униформените откриват голи в леглото 45-годишния към онзи момент мъж и 11-годишно почти безпризорно момиче, гледащи порнографски филм. Жертвата е разпитана пред съдия. Установено е, че не за първи път посещава къщата, обитавана от Ангелов. Ден по-късно полицията установява, че педофилът вече е осъждан за изнасилване, а докато е войник и за кражби.  На 11 октомври 2007 г. прокуратурата обвинява \"Горският човек\" за това, че при условията на опасен рецидив на блудствени действия спрямо 11-годишната тогава В. В. Г. чрез събличането й и чрез опипването й в половата област – престъпление по чл. 149, ал. 5 – т. 3 вр. ал. 1 вр. чл. 29, ал. 1 – б. \"а\" и б. \"б\" от НК, наказуемо с лишаване от свобода от 5 години до 20 години. Прокурорът настоява за наказание около средното предвидено в закона.  Адвокатът на Ангелов заявява, че поради недоказаност на извършването на твърдените блудствени действия, подсъдимият следва да бъде оправдан, а алтернативно – да му се наложи наказание, близко до минималното - предвид липсата на вредни последици за жертвата.  Съдия Калинка Георгиева от Софийския окръжен съд приема за доказано, че Ангелов е извършител на деянието, за което е обвиняем. При определянето на присъдата съдията не отчита присъдата на Ангелов от 1985 г. за кражба, поради реабилитацията му. При определяне на наказанието съдията отчита факта, че през 1997 г. \"Горският човек\" има присъда и за изнасилване. Става ясно, обаче, че въпреки 7-годишната присъда, Росен Ангелов изтърпява реално четири години и половина, след което е предсрочно условно освободен. Съдът не приема искането на прокуратурата към присъдата за блудството да бъде добавен и срокът за неизтърпяното от Ангелов наказание за изнасилването.  В крайна сметка на 13 май 2009 г., съдът намира: \"Конкретната възраст на пострадалата – сравнително ниска в диапазона до 14 години – за отегчаващо отговорността на подсъдимия обстоятелство и не намери наличие на други отегчаващи или смекчаващи отговорността обстоятелства. Поради това съдът намери, че следва да определи продължителността на наказанието ЛС по настоящото дело близко до, но под средата, между минимума (5 г.) и средата (12,5 г.), а именно – 8 години лишаване от свобода. Предвид осъждането на подсъдимия по настоящото дело за престъпление, представляващо опасен рецидив, той е рецидивист по смисъла на чл. 158, ал. 1, б. \"б\" от ЗИН; предвид това първоначалният режим на изтърпяване на наказанието бе определен съобразно чл. 47, ал. 1 – б. \"б\" от ЗИН – \"строг\"\".  От решението на Върховния касационен съд се разбира, че състав на Софийския апелативен съд на 10 юли 2009 г. потвърждава присъдата на първа инстанция. Росен Ангелов не се примирява и настоява за отмяна на ефективната си присъда и пред състав на Второ наказателно отделение – съдиите Савка Стоянова, Юрий Кръстев, Жанина Начева.  Рецидивистът твърди, че \"наложеното наказание е явно несправедливо, поради което иска да бъде намалено около минимално предвидения размер. Счита, че съдът неправилно е отчел възрастта на пострадалата, тъй като тя е квалифициращ признак на самото престъпление. Не е имал основание да съобразява заплахата след деянието и предходни блудствени действия, извлечени само от показанията на пострадалата. За сметка на това, съдът е игнорирал ниската степен на общественоопасните последици, предвид отсъствието на понесена от малолетната психическа или физическа травма.\"  В съдебно заседание прокурорът от Върховната касационна прокуратура изразява становище, че наложеното наказание е справедливо.  Два дни преди Бъдни вечер, на 22 декември 2009 г., ВКС намира жалбата на Росен Ангелов за неоснователна: \"Софийският апелативен съд законосъобразно и точно е отчитал доказани и значими обстоятелства с влияние за справедливия избор на наложеното наказание.  Вярно е, в какъвто смисъл се привежда довод от жалбоподателя, че възрастта на пострадалата е признак, включен в основния състав на престъплението по чл. 149, ал. 1 НК. Съдът обаче е длъжен да отчита степента на изражение на този признак в конкретно извършеното престъпление при индивидуализация на наказанието на подсъдимия.  Самото деяние характеризира неблагоприятно и дееца, а в съчетание с данните за подобни контакти с малолетното дете в един предходен период от време, както и последващите заплахи, насочени да прикрие престъпното си поведение, безусловно представляват данни, които илюстрират степента на лична обществена опасност на подсъдимия.  Доводът на жалбоподателя, че вредни последици липсват или те са в съвсем ниска степен, по сходен начин е бил формулиран и пред въззивния съд. В изпълнение на процесуалните изисквания на чл. 339, ал. 2 НПК решението съдържа законосъобразен и ясен отговор, мотивиран с обстойни, верни и логични съображения. Престъпно посегателство, осъществено към малолетно дете на 11-годишна възраст всякога причинява вредни последици, които следва да се разглеждат не само като физическо и емоционално страдание, но и като тежко негативно отражение върху правилното полово и нравственото възпитание при цялостно изграждане на личността.  Ето защо, наложеното наказание в размер на осем години лишаване от свобода е съобразено с всички обстоятелства на престъплението, личността на подсъдимия и целите на наказанието по чл. 36, ал. 1 НК. Жалбата е неоснователна и въззивното решение следва да бъде оставено в сила.\"  Решение № 293 на Софийския апелативен съд по дело 419/09 г. не е качено в интернет страницата на съда. А от публикуваните решения на Софийския окръжен съд и на Върховния касационен съд не става ясно каква мярка за неотклонение е била наложена на Росен Ангелов, което му е позволило след решението на последната съдебна инстанция от 22 декември 2009 г. да се укрие и да избегне влизането в затвора за трети път.  За момента не е известно и дали след като правоохранителните органи са установили \"бягството от затвора\" и укриването на \"Горският човек\", той е бил обект на активно издирване, особено в района на село Луково, където, както става ясно, е бил заловен да блудства, а само преди седмица вече и да убива.  ", "date": "2018.01.07", "title": "Със свидетелство за съдимост, че е осъждан, Росен Ангелов е работил като таксиметров шофьор "}
{"url": "http://epicenter.bg/article/Izvanredno--Napipaha-goreshta-sleda--vodeshta-kam-izdirvaniya-za-kasapnitsata-v-Novi-Iskar--/144526/3/0", "text": "Акцията по издирването на обявения за шесторен убиец от Нови Искър Росен Ангелов в района на село Луково продължава вече трети ден. Районът остава отцепен от органите на реда, като в селото се допускат само местните жители.  Според информация от последните минути, Ангелов, който е опитен планинар, е избягал по билото на планината в посока Нови Искър, твърди bTV, цитирана от БЛИЦ.  През нощта са работили термокамери, вече са пуснати следовите кучета. На мястото има екипи и на „Гранична полиция”.  Росен Ангелов е изключително добре физически подготвен, познава местността и не е проблем за него да оцелее дълго време в планината, е мнението на разследващите.  Предполагаемият убиец е с три присъди, последната присъда е влязла в сила през 2009 г. и е за блудство в малолетна.  Оттогава той е бил обявен за издирване и 8 г. не е бил открит. Живял е на няколко адреса в нелегалност.  ", "date": "2018.01.07", "title": "Извънредно: Напипаха гореща следа, водеща към издирвания за касапницата в Нови Искър! "}
{"url": "http://epicenter.bg/article/Donald-Tramp--Razsledvaneto-za-ruska-namesa-kara-SASht-da-izglezhdat-glupavo-v-ochite-na-sveta-/144510/7/0", "text": "Американският президент Доналд Тръмп заяви за пореден път, че не е имало тайни договорки между неговия лагер и Русия по време на предизборната кампания в САЩ през 2016 г., предаде ДПА.  \"Няма съглашателство. Няма престъпление\", каза Тръмп в президентската резиденция Кемп Дейвид и допълни, че разследването за руска намеса в изборите кара Съединените щати да изглеждат глупаво в очите на света.  Той каза, че Белият дом е отворен към сътрудничество със специалния прокурор Робърт Мълър с цел ускоряване на разследването.  \"Когато не си сторил нищо нередно, бъди открит\", защото това разследване, \"честно казано, е много, много лошо за нашата страна\".  Тръмп не отрече появилите се неотдавна информации в медиите, според които е опитал да попречи на главния прокурор Джеф Сешънс да си направи самоотвод от разследването на руската афера заради собствените му контакти с руснаци.   ", "date": "2018.01.07", "title": "Доналд Тръмп: Разследването за руска намеса кара САЩ да изглеждат глупаво в очите на света "}
{"url": "http://epicenter.bg/article/Grigor-na-baseyn-v-Sidni--SNIMKI--/144524/8/0", "text": "Докато в България се радваме на топла зима до момента, в южното полукълбо, където е Григор Димитров, коктейлите и басейните през януари са нещо нормално, предава бТВ.  Световният номер 3, който отпадна на полуфинал на турнира в Бризбейн, Австралия, вече е в Сидни, където ще се включи в демонстративна надпревара. В тандем с Александър Зверев роденият в Хасково тенисист ще се изправи срещу Лейтън Хюит и Ник Кирьос в понеделник (8 януари).  Той обаче намери време и да разпусне преди тренировките. Заедно със своя треньор Дани Валверду, Гришо се разходи около басейна и се наслади на красивата гледка от австралийския бряг.  Следващото важно предизвикателство за Димитров е първия за годината турнир от Големия шлем - Откритото първенство на Австралия, което стартира на 15 януари. Той ще трябва да се потруди доста, за да защити точките от миналата година, когато игра на полуфинал.  ", "date": "2018.01.07", "title": "Григор на басейн в Сидни (СНИМКИ) "}
{"url": "http://epicenter.bg/article/Shte-se-nalozhi-da-se-spravyate-sami-s-mnogo-zadachi-nakup/144555/10/101", "text": "Започваме новата седмица с аспекти  за търговия и активизиране на бизнеса.   Определено настъпващите 7 дни ще оставят траен отпечатък у съзнанието на хората.  Всичко важно, което ще се случва ще бъде в сферата на комуникациите, любовта, обучението, семейството и обществото.   Очакват ни контрасти при редуване на аспектите, както и три поредни критични дни в края на седмицата. С настъпването на  днешния ден ще се наложи да се справяме сами с много задачи накуп.   Номерологичната карта е с Път на живота 2, с предназначение за взаимен обмен и комуникация. Ако искате да успеете, помогнете на друг човек, за да ви помогнат и на вас. Трудно ще успеете да се справите сами, по-скоро е възможно да получите съдействие отвън.   След 12.00 ч. ще имате възможност да помогнете за успеха на друг човек, както и вашият успех да бъде подпомогнат от втори човек. Това е време, в което някой ще говори и определя случващото се за вас, както и вие за друг човек.    Спазвайте обещанията си и помагайте на близки и роднини. Денят е подходящ за обзавеждане и покупки за дома и офиса.   \r\n \r\n  ", "date": "2018.01.07", "title": "Ще се наложи да се справяте сами с много задачи накуп"}
{"url": "http://epicenter.bg/article/Da-si-oblizhete-prastite--Eto-s-kakva-hrana-shte-glezim-elita-na-Evropa--Video--/144545/9/0", "text": "Шестте месеца на българското европредседателство са шанс да ни забележат както на политическата, така и на европейската кулинарна сцена. Първи с разнообразието на българската кухня ще се запознаят еврокомисарите, които на 11 януари пристигат в страната ни, предава Нова телевизия.  Панирани люти чушки с пълнеж от саламурено сирене, традиционна българска скара, погача – това са малка част от менюто, подбрано за политическия елит на Европа. Целта е съчетанието на вкусовете и визията да отговаря на идеята за семпло и вкусно. Това е принципът, от който 24 години се ръководи в кухнята Андрей Стоилов - председател на Българската асоциация на професионалните готвачи.  Той е капитан на националния отбор, който на всеки четири години щурмува световния кулинарен Олимп. Както спортните, така и кулинарната олимпиада се провежда в различни дисциплини. В една от тях – категория „Ресторант”, осем отбора приготвят тристепенно меню в продължение на шест часа, като порциите са за 120 души. За няколко поредни участия представянето на българите е повече от задоволително – три бронзови медала.  ", "date": "2018.01.07", "title": "Да си оближете пръстите! Ето с каква храна ще глезим елита на Европа (Видео) "}
{"url": "http://epicenter.bg/article/Ivelin-Popov-za-treti-poreden-pat-e--quot-Futbolist-na-godinata-quot-/144550/8/0", "text": "Ивелин Попов отново е победител в традиционната анкета „Футболист на годината“, предаде репортер на БГНЕС. Нападателят на Спартак Москва и националния отбор на България получи приза си на церемония в Централния военен клуб в София и прибра отличието за трета поредна година.  Попов получи 228 точки и изпревари Мартин Камбуров (Локомотив Пловдив, Берое, 124 точки) и Тодор Неделев (Ботев Пловдив, 48 точки).  104 български спортни журналисти гласуваха в 57-ата анкета и избраха най-добрия футболист на 2017 година, както и най-успешния футболен треньор за годината, а той е Станимир Стоилов. Наставникът на Астана събра 272 точки и надмина убедително Николай Киров (Ботев Пловдив, 118 точки) и Стамен Белчев (ЦСКА, 71 точки).  На церемонията бяха връчени и наградите за най-добрите футболисти по постове в Първа професионална лига за 2017 г., както и наградите за най-проспериращ млад играч и най-добър чужденец в българското първенство.    За втора поредна година Българската асоциация на спортните журналисти връчи специалната награда „Лъвско сърце – Трифон Иванов“. Тя се присъжда за проявени мъжество и характер, за смелост и доблест, за безкомпромисност и пълно себераздаване в името на любимата игра и на България. Неин притежател стана Мартин Камбуров.  Организатори на анкетата и церемонията са Българския футболен съюз, Българската асоциация на спортните журналисти и „Дакс Медия“.  ", "date": "2018.01.07", "title": "Ивелин Попов за трети пореден път е \"Футболист на годината\""}
{"url": "http://epicenter.bg/article/Hasan-Azis--Traditsiite-tryabva-da-se-spazvat--praznitsite-ne-tryabva-da-razedinyavat-horata/144508/2/0", "text": "Кметът на Кърджали Хасан Азис сподели във Фейсбук емоциите си около честването на Йордановден!   Ето какво написа той:   Благодаря  на всички, които дойдоха на нашето традиционно място за отбелязване на Богоявление. Тази сутрин участвахме заедно с Негово високопреосвещенство митрополит Николай в тържествения ритуал за Богоявление.  С хвърлянето на кръста водите на река Арда бяха осветени. Традициите трябва да се спазват, но празниците не трябва да разединяват хората. Уверих митрополит Николай, че днес няма да бъде нарушен църковния канон и алтернативен ритуал няма да има. Традицията ни  трябва да продължи. Но традицията не трябва да ни разделя. Имайте ми вяра, че като кмет аз  работя за обединението на Кърджали.  Днес, ние  възродихме един прастар български обичай-Мъжки Водици. При него млади мъже влизат във водите на Йордановден, за да се хванат за рамената в символично хоро и борба. На излизане те получават китка здравец с червен конец и пита за здраве и берекет. По този начин ние ще допълним това, което направи митрополит Николай.   Кърджали показва, че е мъдър и се води от разума. Отправям своя призив да бъдем смирени, като смирението бъде част от нашето битие. Благодаря на хората, които споделиха с мен, че в мое лице виждат християнолюбив мюсюлманин! Жителите на Кърджали уважават всички религии, затова сме Столица на толерантността! Кърджали винаги е учил на демокрация! Сега искам да споделя за въздушната изненада. Балон  с горещ въздух, който показа Кърджали от високо на нашите деца. Тази година, скъпи съграждани,  ние отдаваме своята признателност към летците, авиаторите и към  двама заслужили кърджалийци, записани в космическите регистри със своите изобретения – Славей Златев и Пейчо Беляков, и техния „Черният дявол”, полетял да изследва спътника на Марс-Фобос. В тази връзка ще споделя само, че  с предвестника на развитието на авиацията – Балона ние отправяме още и нашето послание и призив да съживим летището в  Кърджали. Всички граждани знаят историята за катастрофата и как тя прекъсва полетите над нашия град, днес  на Йордановден, ние се молим за здраве, берекет и безаварийни полети на българските пилоти. Искам да подчертая, че начина на хвърляна на кръста във водите на Арда има своята символика и всяка година тя е различна и с нея ние отдаваме почит- На пожарникари, на състезатели, на водните професии, няма да ги изброявам, и тази година е към хората във въздуха. Това е нашето признание към труда  и нашата молитва за благополучие. Бих могъл и спокойно да кажа, че така помагаме  и на децата си. Стараем са да ги слушаме, да наблюдаваме реакциите им, но съм убеден, че когато те имат досег до истинско преживяване ролята на този момент е важна. Така се раждат мечтите. Да не забравяме, и  че културната памет, съдържаща и съхраняваща историческия ни опит, е изобретателна. Тя съдържа различни знаци - те могат да бъдат материални, в слово, картина или жест – отваряме нов прозорец за новата година. Честит да е! Да бъде благодат за България, че корените ни да пребъдат! И нека нова сила да дойде за Ново начало на пътя ни!  ", "date": "2018.01.07", "title": "Хасан Азис: Традициите трябва да се спазват, празниците не трябва да разединяват хората"}
{"url": "http://epicenter.bg/article/Borisov--Evropredsedatelstvoto-e-za-nyakolko-mesetsa--a-nie-s-Turtsiya-sme-sasedi-za-vinagi--Na-zhivo--/144511/2/0", "text": "Възстановяването на храма „Св. Стефан“ в Истанбул е прекрасно доказателство за добросъседството ни с Турция. Много е лесно да се говори и да се противопоставя, много е трудно да се гради мир. Европредседателството е за 6 месеца, а с Турция сме съседи от векове и за векове.  Това заяви премиерът Бойко Борисов преди откриването на обновената българска църква \"Св.Стефан\" в Истанбул.   България е важна държава, велика държава, но не бива да ѝ се възлагат огромни отговорности. Можем да посредничим, можем да настояваме, защото само мирът, подобряването на отношенията с Турция и Европа дава решения на много въпроси. Забравихте Харманли, бунтовете на бежанците. Сега има нулев натиск от година, това не се постига лесно и с приказки, и със заклеймяване. Да има такава църква на това място не е лесна работа, заяви премиерът.  Борисов специално благодари на реставраторката на храма Фикрие Булунмаз, която по думите му е направила всеки детайл с душа. За нас е голяма чест с нас да са патриархът, мюфтията и представители на всички парламентарни групи, добави премиерът.   „Слънчев ден. Много красота и богатство за всички българи. Такива дни издигат духа и братските отношения със съседите ни. Чудесно е това. Чувството е слънчево. В душите ни трябва да е светло, както в моята, така и на всички българи. Наистина е направено нещо много хубаво. Още по време на реставрацията видях, че се прави нещо голямо. Сега се убеждавам, че е така\", заяви на свой ред Негово светейшество българският патриарх Неофит.  В делегацията за тържествата влизат Негово Светейшество Българският Патриарх и Софийски митрополит Неофит, главният мюфтия на мюсюлманите в България Мустафа Хаджи, вицепремиерът и министър на външните работи Екатерина Захариева, министърът на културата Боил Банов, министърът на икономиката Емил Караниколов, министърът на земеделието, храните и горите Румен Поражанов и депутати.  Извън тържествената програма премиерът ще има обяд и лична среща с турския президент Реджеп Ердоган в резиденция Маден. На нея ще присъства единствено председателят на комисията по култура в НС Вежди Рашидов. Срещата е била договорена в последния момент, вчера след обяд.  Очаква се Бойко Борисов да се види и с турския си колега Бинали Йълдъръм.  На двете срещи ще бъдат разисквани двустранните отношения, както и подобряване на диалога между Турция и Европейския съюз в контекста на преговорите за членство.  Вчера в интервю пред Анадолската агенция премиерът Борисов заяви, че подкрепя президента Ердоган.  „Опитът за преврат в Турция не целеше свалянето на Реджеп Ердоган от власт, а неговото убийство. Когато ме критикуват за подкрепата ми за президента Ердоган, отговорът ми е винаги такъв – приемаме всички ценности на демокрацията като фундамент. Когато става дума за демокрация, концепцията е гласът на хората, тяхното решение, да бъде на първо място. Идването на власт чрез стрелба по цивилни цели с изтребители Ф-16 и военни хеликоптери не е приемливо. Затова и подкрепям президента Ердоган”, коментира Борисов.  Той беше критикуван многократно за това, че нашите служби директно връщат на Турция издирвани за връзки с духовника Фетхуллах Гюлен и кюрдските организации в нарушение българското и международно законодателство.  „Ние, ЕС и България, не сме просто съседи на Турция, която е най-голямата натовска армия в Европа и която сама изгражда южния фланг на НАТО. Вместо да обръщаме гръб на Турция, трябва да развием дипломатическите си отношения и да увеличим доверието в нашия южен фланг”, допълва още той.  По думите му е разумно сключването на „голямо споразумение” с ЕС по темите за визите, митническото сътрудничество и културното наследство с цел улесняване на бизнес контактите, туризма и транспорта, докато присъединителният процес на Турция продължава.  ", "date": "2018.01.07", "title": "Борисов: Председателството е за няколко месеца, а с Турция сме съседи от векове за векове (Видео) "}
{"url": "http://epicenter.bg/article/32-dushi-sa-v-neizvestnost-sled-sblasak-mezhdu-tanker-i-tovaren-korab-v-Iztochnokitaysko-more/144512/7/0", "text": "Тридесет и двама души са в неизвестност, след удар на петролен танкер и товарен кораб в Източнокитайско море, съобщи китайското министерство на транспорта, цитирано от световните агенции.  Инцидентът е станал вчера към 20 ч. местно време. При него танкерът се е запалил и екипажът му от 30 иранци и двама граждани на Бангладеш е в неизвестност.  Съдът е превозвал 136 тона кондензиран нефт от Иран за Южна Корея.  Другият плавателен съд, китайски товарен кораб, не е пострадал сериозно и 21-членният му екипаж му е спасен.   ", "date": "2018.01.07", "title": "32 души са в неизвестност след сблъсък между танкер и товарен кораб в Източнокитайско море"}
{"url": "http://epicenter.bg/article/Merkel-e-optimist-za-sastavyane-na-pravitelstvo-sas-sotsialdemokratite-/144523/7/0", "text": "Ангела Меркел изрази днес оптимизъм за изгледите да постигне принципно съгласие за сформиране на ново правителство със социалдемократите в Германия и да изведе страната от политическата безизходица. Преди началото на нова сесия преговори между ХДС/ХСС-ГСДП тя посочи, че напълно съзнава огромната работа, която предстои, предаде БГНЕС.  Смятам, че можем да се справим, изтъкна тя, като подчерта, че целта е „да се създадат условия за сформиране на стабилно правителство“ в страната. Парламентарните избори през септември отбелязаха пробив на крайната десница и отстъпление на големите традиционни партии и не доведоха до очертаване на жизнеспособно мнозинство в Бундестага.  Най-напред Меркел и християндемократическия лагер се опитаха са съставят коалиционно правителство с либералите и Зелените, но без успех. Сега й остава възможността за съюз със социалдемократите, с които тя вече управлява в периода 2013-2017.  Ала темите, по които между двете страни има разногласия са много и по-специално миграционната политика, Европа и публичните инвестиции. Самата социалдемократическа партия е силно разделена относно целесъобразността да продължи да управлява с християндмократите.  Преговорите, които стартират днес, ще продължат пет дни. Партиите трябва да решат след това дали имат или не достатъчно допирни точки, за да продължат да преговарят за коалиция.  В случай на провал остава възможността за консервативно правителство на малцинството – което Меркел не желае – или нови избори.  ", "date": "2018.01.07", "title": "Меркел е оптимист за съставяне на правителство със социалдемократите "}
{"url": "http://epicenter.bg/article/Arkticheski-stud-v-Severna-Amerika--Chovek-zamrazva-za-10-minuti-na-otkrito-/144528/7/0", "text": "Хаос цари на летищата в Съединените щати и Канада, които продължават да се борят с арктическите студове, предаде бТВ.  На места температурите паднаха до минус 40 градуса в Щатите и минус 50 в Канада, но усещането е като за минус 60.  Властите предупредиха, че е възможно измръзване при само 10 минути на открито.  Лошото време доведе до транспортен хаос, хиляди отменени полети и домакинства без ток.  Повишение на температурите се очаква в началото на новата седмица.  ", "date": "2018.01.07", "title": "Арктически студ в Северна Америка: Човек замръзва за 10 минути на открито "}
{"url": "http://epicenter.bg/article/Teror--v-Stokholm--Vzriv--do-metrostantsiya--mazh--e-seriozno--ranen-/144530/7/0", "text": "Един човек е получил сериозни наранявания, след като вдигнал изоставен предмет близо до метростанция Ворбю в Стокхолм, съобщи РИА Новости, позовавайки се на шведската полиция.  Пострадалият е откаран в болница. Мястото на взрива е отцепено.  Шведската информационна агенция ТТ уточнява, че раненият е 60-годишен мъж и в момента на експлозията го придружавала 45-годишна жена.   ", "date": "2018.01.07", "title": "Терор в Стокхолм! Взрив до метростанция, мъж е сериозно ранен "}
{"url": "http://epicenter.bg/article/-Putin-pozdravi-rusnatsite-za-Rozhdestvo-Hristovo--VIDEO--/144537/7/0", "text": "Президентът на Русия Владимир Путин поздрави православните християни и всички граждани на Русия, празнуващи Рождество Христово (Коледа по стар стил). Това съобщиха от пресслужбата на Кремъл, предава ТАСС, цитирана от \"Фокус\".  „Поздравявам ви сърдечно с Рождество Христово. Този светъл празник ще дари милиони вярващи с радост и надежда, ще ги приобщи към духовните извори и отческите традиции, ще ги обедини около непреходните християнски ценности и многовековното историческо и културно наследство на руския народ“, се казва в поздравлението.  „С чувство за дълбоко удовлетворение отбелязвам плодотворната, истинска подвижническа дейност на Руската православна църква и другите християнски конфесии, съдействащи за поддържането на гражданския мир и съгласието в нашата страна, развиването на междурелигиозния и междунационалния диалог. И, разбира се, значимият им принос в укрепването на висок моралн и нравственост в обществото, възпитанието на подрастващото поколение и решението на насъщните социални проблеми“, отбеляза руският президент.  Путин пожела на всички православни християни, които отбелязват Рождество Христово, здраве, успехи и благополучие.  ", "date": "2018.01.07", "title": " Путин поздрави руснаците за Рождество Христово (ВИДЕО) "}
{"url": "http://epicenter.bg/article/Pochinal-e-edin-ot-postradalite-pri-eksploziyata-v-Stokholm-/144539/7/0", "text": "Мъж на 60-годишна възраст, който пострада при експлозията до метростанция в югозападната част на шведската столица Стокхолм, е починал в резултат на получените рани, предава AFP, цитирана от \"Фокус\".  По-рано полицията съобщи, че по данни на очевидци мъжът е „вдигнал предмет от земята, който е избухнал“. По-късно той е починал в болница. Жена на 45 г. също бе ранена при взрива.  След инцидента метростанцията и разположен в близост площад са евакуирани и достъпът до тях беше блокиран.  Говорител на полицията изключи възможността за терористичен фон на инцидента.  Местни медии съобщиха, че експлозията е предизвикана от граната.   ", "date": "2018.01.07", "title": "Починал е един от пострадалите при експлозията в Стокхолм "}
{"url": "http://epicenter.bg/article/Rezhimat-v-Iran-obyavi-protestite-za-priklyuchili-/144540/7/0", "text": "Иранският Корпус на гвардейците на ислямската революция обяви днес, че народът на страната и силите за сигурност са потушили размириците, съобщават световните агенции, цитирани от бТВ. Близката до религиозния лидер аятолах Али Хаменей структура твърди, че протестите са подклаждани от чужди врагове – включително САЩ, Израел и Саудитска Арабия.  \"Революционният народ на Иран, заедно с десетки хиляди членове на милициите \"Басидж\", полицията и министерството на разузнаването разбиха веригата (на размириците), създадена от Съединените щати, Великобритания, ционисткия режим (Израел), Саудитска Арабия, лицемерите (Муджахидините на народа) и монархистите\", се казва в изявлението.  В социалните мрежи има информации за продължаващи демонстрации, но техният мащаб е по-ограничен. \"Инстаграм\" вече работи в Иран, властите обявиха, че ще бъде прекратена и блокадата на \"Телеграм\", ако бъдат премахнати публикациите, призоваващи към нарушаване на обществения ред.  РИА Новости съобщи по-рано днес, че консервативният бивш президент Махмуд Ахмединежад е бил арестуван във връзка с гражданското неподчинение. През последните дни се появиха информации, че той е свързан с някои от по-радикалните протестни фракции.  Иранският парламент се събра днес на заседание при закрити врати, за да обсъди продължилите седмица протести, съобщи държавната телевизия. В заседанието участват също министрите на вътрешните работи и на разузнаването, началникът на националната полиция и заместник-командващият Корпуса на гвардейците на ислямската революция.  Междувременно хиляди проправителствени демонстранти се стекоха на митинги за шести пореден ден, в отговор на най-големите антиправителствени протести от 2009 г. насам. Държавната телевизия показа на живо кадри от митингите в няколко градове, където въпреки силния снеговалеж стотици демонстранти издигаха лозунги \"Смърт на Америка\", \"Смърт на Израел\", \"Смърт на Великобритания\", \"Смърт на размирниците\".  По време на продължилите повече от седмица протести 22 души загинаха и над хиляда бяха арестувани, по данни на иранските власти, припомня „Ройтерс”. Безредиците обхванаха над 80 градове и селища. Хиляди младежи и работници изразиха недоволството си от корупцията, безработицата и засилващото се неравенство между бедни и богати.  Стотици бяха арестувани, като повечето от тях вече са освободени. Все още не е ясна съдбата на 10 задържани студенти, като по време на парламентарното заседание от спецслужбите са поели ангажимент случаят да бъде подробно проучен.  Президентът Хасан Рохани, подобно на религиозните лидери, призова чуждите държави да не се месят в проблемите на Иран, но, в същото време призна, че реформите в страната трябва да бъдат ускорени. Според него протестите в крайна сметка са „не заплаха, а възможност”.  ", "date": "2018.01.07", "title": "Режимът в Иран обяви протестите за приключили "}
{"url": "http://epicenter.bg/article/Potop-v-Germaniya---preustanoveno-e-koraboplavaneto-mezhdu-Duisburg-i-Koblents-/144543/7/0", "text": "Ситуацията с наводненията в южната и западната част на Германия се влоши през почивните дни заради продължаващото покачване на нивата на водите на реките Рейн, Дунав, Мозел и Некар, съобщава регионалният ежедневник Der Kölner Stadt-Anzeiger, цитиран от \"Фокус\".  Силните превалявания, които донесе бурята „Бурглинд“, предизвикаха наводнения в редица райони в южната и западната част на страната, където реките излязоха от коритата си. Това наложи издаването на забрана за корабоплаване – решение на властите, което доведе след себе си до сериозни щети за бизнеса.  Съгласно разпространената информация, 180-километровия участък на река Рейн между Дуисбург и Кобленц е затворен за движението на кораби, повечето от които останаха на котва в пристанищата. В ранните часове на деня нивото на река Рейн при Кьолн надмина критичния маркер от 8.30 метра, което практически прави невъзможно преминаването на плавателни съдове под мостовете над реката.  Критична остава ситуацията и по поречията на реките Мозел, Саар и на Дунав в участъка й в Бавария.  ", "date": "2018.01.07", "title": "Потоп в Германия – преустановено е корабоплаването между Дуисбург и Кобленц "}
{"url": "http://epicenter.bg/article/Iran-vavede-zabrana-za-izuchavane-na-angliyski-ezik-v-nachalnite-klasove-/144553/7/0", "text": "Иранските власти въведоха забрана за изучаване на английски език в началните училища, предава Sputnik, цитиран от \"Фокус\".  Върховният лидер на Иран аятолах Али Хаменей заяви, че ранното обучение по английски език проправя пътя за „културна инвазия\" на Запада в Иран.  Малко по-късно председателят на Държавния съвет за висше образование Мехди Навид-Адам обяви в телевизионно обръщение, че часовете по английски език в началните училища са „против законите“ на Иран, като добави, че английският вече не е част от учебната програма за най-малките. В гимназията изучаването му няма да бъде забранено.  Съгласно думите на Навид-Адам, оттук насетне в началните училища обучението на децата ще бъде фокусирано върху изучаването на фарси и иранската култура.  Промените идват само броени дни след смазването на антиправителствените протести в страната, които според властите в Техеран са организирани с помощта на външни сили, включително САЩ и Великобритания.  ", "date": "2018.01.07", "title": "Иран въведе забрана за изучаване на английски език в началните класове "}
{"url": "http://epicenter.bg/article/Poznaynik-na-Rosen-Angelov-ot-aresta--Kibritliya-e--sposoben-na-ubiystvo-/144533/3/0", "text": "Марин Ташков, лежал заедно в ареста преди години с обвиняемия за убийствата в Нови Искър - Росен Ангелов,  Ташков, който сега живее в Шарлероа, Белгия, си спомня, че за последно е виждал Ангелов през 1999 година. Разпознал го по снимките в медиите, макар и поостарял. Определя го като \"кибритлия, заядлив човек, който в главата си има доста сачми и смята престъпленията за приключения\".  \"Смея да твърдя, че е способен да извърши подобно нещо\", признава Ташков.   ", "date": "2018.01.07", "title": "Познайник на издирвания Росен Ангелов от ареста: Кибритлия е, способен на убийство "}
{"url": "http://epicenter.bg/article/Brutalna-shega-za-izdirvaniya-za-kasapnitsata-v-Novi-Iskar-Rosen-Angelov-zapali-sotsialnite-mrezhi--/144536/3/0", "text": "Интернет завря заради брутална шега с издирвания вече трети ден под дърво и камък Росен Ангелов. Припомняме, че мъжът е заподозрян в извършването на свирепото шесторно убийство в Нови Искър, пише БЛИЦ.  И макар с това шега да не бива, социалната мрежа завря заради един шеговит пост. Той е разпространен в страницата във Фейсбук \"Пабло Ескобар\", набрала голяма популярност в последно време.  Бруталната шега гласи: Абе, полицията Росен ли търси или Рамбо. Постът набра голяма популярност за отрицателно време, а коментарите под него валят с пълна сила. Щеше да е смешно, ако не беше тъжно, но това е суровата действителност.  Спецчастите издирват нещо като Рамбо, както стана ясно от вилата, където се е укривал край село Луково. Безскрупулният мъж си бе направил импровизирана тренировъчна площадка, където имаше лежанка и много надупчени мишени.  Агенция БЛИЦ припомня, че Росен Ангелов е изключително добре физически подготвен, планинар е, познава местността и не е проблем за него да оцелее дълго време в планината. Въоръжен и опасен е. Към настоящия момент разследващите са категорични, че той е извършителят на шестте убийства на база експертизите и всички събрани веществени доказателства.   Той е изключително е опасен, затова който го забележи, да не предприема никакви действия, а просто да информира компетентните органи!  ", "date": "2018.01.07", "title": "Брутална шега за издирвания за касапницата в Нови Искър Росен Ангелов запали социалните мрежи! "}
{"url": "http://epicenter.bg/article/Izvanredno--Ubietsat-ot-Novi-Iskar-se-e-samoubil-/144538/3/0", "text": "Росен Ангелов, обвинен за касапницата в Нови Искър, се е самоубил. Това научи Епицентър.БГ от отлично осведомен източник.   Тялото на Ангелов е открито във вилата, в която се е укривал в района на село Луково, легнал на легло, заяви източникът ни. Той е бил завит, с ръка, държаща пистолет със заглушител, насочен към слепоочието. Смъртоносната рана е в лявото слепоочие.   Оръжието е малокалибрено, смята се, че с него е извършено и шесторното убийство в Нови Искър.   Очаква се МВР да разпространи снимки на открития труп, които Епицентър.БГ вече видя.   По-рано днес бТВ съобщи, че Ангелов, който е опитен планинар, е избягал от района на село Луково, където течеше акция по издирването му, по билото на планината в посока Нови Искър.  През нощта са работили термокамери, вече са пуснати следовите кучета. На мястото има екипи и на „Гранична полиция”.  Росен Ангелов е изключително добре физически подготвен, познава местността и не е проблем за него да оцелее дълго време в планината, е мнението на разследващите.  Предполагаемият убиец е с три присъди, последната присъда е влязла в сила през 2009 г. и е за блудство в малолетна.  Оттогава той е бил обявен за издирване и 8 г. не е бил открит. Живял е на няколко адреса в нелегалност.  ", "date": "2018.01.07", "title": "Извънредно! Издирваният за касапницата в Нови Искър се е самоубил!"}
{"url": "http://epicenter.bg/article/Dvamata-18-godishni--vzrivili-bankomat-v--Lyulin--ostavat-v-aresta-/144541/3/0", "text": "Софийски градски съд наложи най-тежката мярка задържане под стража на двамата 18-годишни младежи, които взривиха банкомат в столичния квартал \"Люлин\" на 28 декември 2017 г., предаде БГНЕС.  Двамата младежи бяха задържани за взривения банкомат на булевард \"Панчо Владигеров\". Устройството, поставено в помещение за свободно ползване, беше взривено около 3:30 ч. през нощта, но извършителите не успяха да откраднат пари поради включване на алармата.  Двамата задържани – Валентино Валентинов и Даниел Лулев, заявиха пред съда, че съжаляват за стореното.  Даниел каза, че изключително много съжалява за постъпката си и е съдействал на полицията. Той помоли съдията да не му налага най-тежката мярка, защото сега е 12-и клас и ще има изпити.  Валентино каза почти същото, че безкрайно много съжалява за постъпката си и това е нещо, което никога отново няма да му мине през главата, след като вижда какви са последствията. Задържаният заяви още, че не смята, че той и Даниел са опасни за обществото и са съдействали на полицията не само, за да имат чиста съвест, но и за да предотвратят подобни престъпления за в бъдеще.  И двамата адвокати на задържаните поискаха по-слаба мярка за неотклонение, но съдията заяви, че счита, че двамата са съпричастни към извършването на двете престъпления – взрив на имущество и опит за кражба в тежки размери. Стойността на взривения банкомат е 27 000 лв., а сумата в него била 96 000 лв.  Съдията подчерта, че въпреки, че не е налице опасност двамата да се укрият, е на лице опасност да извършат престъпление отново, независимо, че не са осъждани преди това.  Решението за мярката подлежи на обжалване.  ", "date": "2018.01.07", "title": "Двамата 18-годишни, взривили банкомат в „Люлин“, остават в ареста "}
{"url": "http://epicenter.bg/article/Glavniyat-sekretar-na-MVR--Trupat-na-Rosen-Angelov-e-otkrit-dnes-okolo-14-ch--/144544/3/0", "text": "Веднага след като стана ясно за престъплението в Нови Искър, по разпореждане на премиера свикахме щаба и очертахме методите на действие. Това заяви главният секретар на МВР Младен Маринов на нарочен брифинг, след като по-рано бе съобщено, че обявеният за шесторен убиец Росен Ангелов е открит мъртъв във вила в село Луково.   Тялото е било открито на около 500 метра от вилата, която първоначално Ангелов е обитавал преди убийствата. Става въпрос за горски район, с пресечена местност, уточни главен комисар Маринов. \"Целта на блокадата край село Луково беше да осигурим първо безопасността на гражданите, да го притиснем, да обезопасим района, да претърсим дом по дом. В издирването на територията на огромен район се включиха сили на МВР, Военна полиция, армията. Районът беше разпределен на квадранти, които претърсваме от три дни. Около 14 ч. при претърсване на поредната изоставена къща, бе открит мъж, който лежи на легло и отговаря на описанието на издирвания Росен Ангелов. Вижда се огнестрелна рана на слепоочието. Към момента не можем да кажем кога е настъпила смъртта\", заяви главен комисар Маринов.  Предстоят много на брой експертизи, засега уликите сочат, че има един убиец, заяви той.  Като човек, който борави с оръжия, според мен откритият пистолет е Берета, но това трябва да се докаже от следствието. Тепърва ще се установява дали той малокалибрен, с него ли е извършено убийството и т.н., обясни главният секретар на МВР.   \"Огледът на място продължава и в момента. Към този момент не може да се каже кога се е самоубил. Дали веднага след инцидента в Нови Искър, или по-късно. Това ще стане ясно след аутопсията, отново пояснявам. С това работата по случая не свършва, защото има още много какво да се изяснява\", добави Маринов.  \"Росен Ангелов е работил епизодични работи. Работил е по строежи, в автосервиз. Всичко е било нетрайно и без да се осигурява. Във вилата, в която се е укривал в Луково, се е настанил и прикачил към електрозахранването незаконно. Към момента отхвърляме тезата, че убийството е извършено заради фирмите на Неделчо Юруков. Оттегляме тежката техника, защото вече няма нужда тя стои там\", каза главният секретар на МВР.  Всяка една информация, която не е проверена, включително разни гадателства и пр., пречат на разследването, категоричен бе главен комисар Младен Маринов.  Припомняме, че на 2 януари в дома на семейството в Нови Искър бяха открити телата на петима души - Неделчо Юнаков, на неговия син Георги (20 г.), на дъщерята на Кети Кюхова (жена на Неделчо Юнаков от втори брак) - Нанси (16 г.), на приятеля на тийнейджърката (18 г.) и нейната баба по майчина линия (72 г.). Всичките те са били застреляни в нощта на Нова година с множество изстрели в къщата им, открито е и кучето им - също застреляно.  Кети Кюхова първоначално бе обявена за издирване, но на 3 януари джипът, с който се е придвижвала, бе намерен в близката гора на около 3 км от къщата им, а тялото на Кюхова бе открито хвърлено в кладенец.  Семейството живеело в къщата в Нови Искър от около година - година и половина, преместило се там от столичния квартал \"Младост\".  Преди дни подробности за убийствата разкри директорът на Националната следствена служба Борислав Сарафов. \"Извършител на шесторното убийство е Росен Ангелов, това е доказано с ДНК експертиза, Доказано е и, че Ангелов е действал сам\", съобщи Сарафов. \"Ангелов е човек, без документи, без собственост, без работа. Прякорът му е Горският човек. Имал интимна връзка с Кети, която е продължила около 6 месеца преди убийството\", уточни той.  Росен Ангелов имал три присъди. Едната е за кражба, втората - за изнасилване, а третата - за това, че в с. Луково е съблякъл дете на 12 години и блудствал с него. Последната присъда е произнесена задочно. Още преди това той се е укрил. Росен Ангелов в обявен за общодържавно издирване от 8 септември 2009 г.   ", "date": "2018.01.07", "title": "Главният секретар на МВР: Трупът на Росен Ангелов е открит днес около 14 ч. "}
{"url": "http://epicenter.bg/article/Psihologat-Hristo-Monov--Imam-samneniya-za-samoubiystvoto-na-Rosen-Angelov--/144546/3/0", "text": "Имам съмнения за самоубийството на Росен Ангелов! Аз продължавам да твърдя, че шесторното убийство в Нови Искър е дало на социопат, а социопатите не са склонни към самоубийство. Ще видим и какво ще кажат разследващите.    \"Давам ви пример със социопата Брейвик, който изби близо 100 души в Норвегия. Той нямаше намерение да се самоубива. Така че пред мен остават и други възмогности за развитие на нещата, но не бих коментирал повече. Обществото поне ще е спокойно\", добави той.  Припомняме, че по-рано днес убиецът от Нови Искър Росен Ангелов бе намерен мъртъв. Той се е самоубил с изстрел в главата. Тялото му е намерено в района на село Луково. В ръката си е държал пистолет със заглушител.  ", "date": "2018.01.07", "title": "Психологът Христо Монов: Имам съмнения за самоубийството на Росен Ангелов! "}
{"url": "http://epicenter.bg/article/Advokat-Markovski-s-eksluziven-komentar-za-shestorniya-ubiets-i-vaprosite--koito-budyat-razmisal-/144547/3/0", "text": "Винаги ще има доза съмнение за това дали той е убиецът. Лично мен този развой на събитията не ме изненадва.   по повод последната информация, че шесторният убиец от Нови Искър Росен Ангелов е намерен мъртъв.  Адвокат Марковски, който има повече от 30 години стаж с тежки криминални престъпления, заяви, че за да е сигурно обществото в истината на това самоубийство, трябва да се покажат безспорни доказателства, че издирваният престъпник е сложил сам край на живота си.  \"За няколко часа може да се установи, че е самоубийство. Но независимо от това трябва да се направят подробни изследвания - дали има барут по ръцете, дали оръжието е достатъчно късо, за да може човек, ако се прострелва в главата да обърне ръката си. Това са много важни детайли. Основното обаче е, че трябва да се дадат фактите и доказателствата, за да е сигурно и спокойно обществото. Това е естествено съмнение, защото, като не могат да хванат истинския убиец, са набелязали този и накрая са го самоубили. Това е напълно естествено, защото не сме роботи. Но за да може да се отговори на всички тези въпроси, ще трябва да бъдат показани на журналистите фактите такива, каквито са. Това са отговорите на въпросите за механизма на самоубийството\", обясни той.  На въпрос на ПИК дали не е странно, че при подобна акция, при която бяха претърсени всички къщи и се включиха военни и хеликоптер, трупът е бил пропуснат и открит едва днес, Марковски каза: \"Това е поради небрежност, аз нямам друг отговор на този въпрос.\"  Относно използваното оръжие от Росен за самоубийството и заглушителя, адвокат Марковски заяви, че дали това е същото оръжие, с което е убита Кети и цялото й семейство, може да се установи единствено със съдебно балистична експертиза. По думите му, малокалибреното оръжие има специфични нарези, имат специфични характеристики и когато се вземе гилзата от местопрестъплението, простреля се на стрелбище и се провери на електронен микроскоп, се установява идентичност с пълна точност подобно на отпечатъци.  \"Много е интересно, когато има пистолет със заглушител. Първо има пистолет, после заглушител - дължина на заглушителя. Трябва да се направи един прост експеримент дали може да се извие ръката. Прави се дървен макет и се измерва разстоянието. Всичко подлежи на проверка\", заяви категорично Марковски.  Попитан какъв е този човек, който близо 10 години успешно се е укривал от полицията за друго престъпление, убил е шест души и е стигнал до там, че да сложи край на живота си, адвокатът разкри: \"По някой път успешното криене се дължи на това, че има немарливо търсене на този, който трябва да търпи присъда. Има доста хора, които се крият и не са хванати дълго време. Защото има един екип с полицаи, които издирват, но някой път се пада човек, който е натоварен с много работа. Още повече, че Росен Ангелов е издирван за не толкова тежка присъда. Може да са проявили небрежност в търсенето. Въпросът е следният - дали той е прострелял онези хора?\"  \"Това, което буди въпроси за размисъл, е, че по думите на полицията той е убил жената, която хвърля в кладенеца. След това е отишъл да се преоблече и се връща да убие останалите. Първо, защо ще ходи да убива останалите, той не е познавал тези хора. Още повече, ако е убил тази жена и я е хвърлил в кладенеца, отишъл е да се преоблече, той е трябвало да съобрази, че като е изчезнала тази жена, останалите може да повикат полиция, защото е изчезнала. Има елементи, които будят своите сериозни въпроси. Но понякога човек не винаги постъпва правилно и разумно\", заяви адвокат Марковски.  Все пак един от най-добрите защитници у нас заяви, че реалността понякога опровергава нелогичните неща, както и това да убиеш човек или да блудстваш с него.   ", "date": "2018.01.07", "title": "Адвокат Марковски с екслузивен коментар за шесторния убиец и въпросите, които будят размисъл "}
{"url": "http://epicenter.bg/article/Versiya--Rosen-Angelov-se-e-gramnal-predi-3-dni--kogato-blokadata-go-pritisnala/144548/3/0", "text": "Шесторният убиец в Нови Искър Росен Ангелов се е самоубил още на 4 януари, когато полицията разкри леговището му в с. Луково,  Тепърва тази предварителна версия ще бъде потвърдена или отхвърлена от предстоящите експертизи. Главният секретар на МВР Младен Маринов отказа днес да обяви кога точно е настъпила смъртта на издирвания престъпник, като помоли да се изчакат резултатите от обстойния оглед на местопроизшествието и аутопсията.  Преди 3 дни - на 4 януари, полицията откри изоставената вила край Луково, която Ангелов обитавал преди злокобното шесторно убийство в нощта на 31 декември и 1 януари.  Той се измъкнал оттам малко преди идването на полицаите, сподели пред Канал 3 тогава кметът на с. Луково.  Тъй като обръчът се е стягал бързо, убиецът не е имал време да се измъкне от района, а се е скрил наблизо в изоставена постройка. Изстрелът на самоубийството не е бил чут от блокиралите района сили на реда, тъй като пистолетът му е бил със заглушител.  Мъж, който лично познавал Росен Ангелов, завел полицията до вилата, в която той се укривал до операцията на полицията. Ангелов обаче явно се бил усетил и час по-рано напуснал вилата.  Според свидетеля Росен бил много влюбен в Кети Кюхова, една от шестте жертви в Нови Искър. Бил изключително добре трениран, всеки ден ходел пеша по 20 км. Винаги ходел въоръжен.  ", "date": "2018.01.07", "title": "Версия: Росен Ангелов се е гръмнал преди 3 дни, когато блокадата го притиснала"}
{"url": "http://epicenter.bg/article/Klyuchov-svidetel-po-kasapnitsata-v-Novi-Iskar--Rosen-Angelov-beshe-v-sastoyanie-da-ubie-shestima-/144549/3/0", "text": "Драгомир е един от хората, които познават най-добре издирваният Росен Ангелов. Работили заедно последната година и половина.  За последно го видял на 1 януари, денят след убийството. Излъгал, че брат му е починал и отива на погребение. Иначе изглеждал „нормален”.  Росен Ангелов споделил и за връзката си с Кети Кюхова. Запознали се на спирка в Нови Искър. Любовта им продължила до ноември. „Откакто се скараха, последния месец почна да стана особен”, споделя Драгомир. Ангелов и Кюхова продължили да си пишат, но станал „съвсем различен човек”.  Способен ли е обаче да убие шестима души? „Според мен, да”, казва Драгомир.  Ангелов тренирал всеки ден, поддържал изключителна форма и бил много издръжлив: „Обяснявал ми е в легиона какви тренировки са правили (…) Беше набит, трениран, много издръжлив. На ден изминавал до 20 километра пеша”.  Драгомир е човекът, който съдейства на полицията и ги води до вилата в Луково, малко след като разследващите установяват, че той е автор на шесторното убийство. Според свидетеля, Ангелов е избягал, след като униформени влезли в друга къща наблизо.  Екип на бТВ се срещна с него преди информацията за откритото тяло на прострелял се мъж. Драгомир не криеше, че се притеснява за живота си.  Гледайте пълния му разказ утре в \"Тази сутрин\" по бТВ.  ", "date": "2018.01.07", "title": "Ключов свидетел по касапницата в Нови Искър: Росен Ангелов беше в състояние да убие шестима "}
{"url": "http://epicenter.bg/article/Topkriminalist-za-karvavata-banya-v-Novi-Iskar--Samo-psihopat-mozhe-da-izvarshi-takova-ubiystvo--Video-/144551/3/0", "text": "Издирването винаги е било ахилесовата пета на криминалната работа. Това коментира бившият началник на отдел „Убийства” Ботьо Ботев в студиото на предаването „120 минути” по бТВ във връзка с разследването на шесторното убийство в Нови Искър и предполагаемото самоубийство на извършителя.  „В сферата на издирвани лица, особено изчезнали след 1990 г. повече от 60% са убийства. Този момент се губи – по отношение на събирането на информацията и работата като за един тежък случай”, посочи екскриминалистът.  Според него при издирването се допускат грешки, а често са ангажирани и по-слабо квалифицирани кадри. Затова и той призна, че даже когато говорим за бегълци от правосъдието като Росен Ангелов вероятно става дума за „доста много” опасни за обществото хора.  По отношение на конкретния случай Ботев посочи, че „трябва да бъде човек психопат или ненормален, за да извърши такова убийство”, но „подобни хора не вземат мерки по отношение на прикриване на това, което са направили (…) обикновено деянията се извършват нагло, брутално и жестоко”, докато в този случай са извършвани „действия от гледна точка да прикрие това, което е направил”.  Той обаче подчерта, че е възможно в рамките на 48 часа ДНК профил да свърже Росен Ангелов с убийството. По думите му при денонощна работа на експертите това може да стане даже в рамките на ден.  Ботьо Ботев коментира и смъртта на българка и германския й приятел в Гърция, която, според медиите в южната ни съседка е станала по време на сатанински ритуал. По думите му разследващите трябва да подходят много внимателно, защото може да става дума и за прикриването на престъпление с различни мотиви.  ", "date": "2018.01.07", "title": "Топкриминалист за кървавата баня в Нови Искър: Само психопат може да извърши такова убийство"}
{"url": "http://epicenter.bg/article/Senzatsionna-versiya--Rosen-Angelov-bil-informator-na-sluzhbite--zatova-ne-go-tarseli-/144554/3/0", "text": "Една от версиите на разследващите е, че Росен Ангелов е бил информатор на ДАНС и полицията и това е била основната причина да остане на свобода, вместо да излежава 8-годишната си присъда за педофилия,  Росен Ангелов, издирван за шесторното убийство в Нови Искър, бе открит мъртъв в постройка край село Луково. Той се е гръмнал в слепоочието с малокалибрен пистолет “Берета” със заглушител.  Трупът на т.нар. Горски човек е бил само на 500 метра от вилата, която е обитавал, преди да го подгони полицията. Възможно е да е сложил край на живота си още в четвъртък, когато жандармерия и барети блокираха Луково.  “Районът беше разпределен на квадранти, за да не се пропусне къща. Методично претърсването трае вече трети ден. Около 14 ч. днес в една от стаите е намерено тялото на мъж, който по възраст и описание отговаря на издирваното лице”, каза главният секретар на МВР Младен Маринов на нарочен брифинг.  По думите му тялото не е открито във вила, а в отдавна изоставена постройка в планината. Той бе категоричен, че часът за смъртта може да се даде само след аутопсията. Иначе термокамери през последните дни са засичали само движение на виладжии край Луково.  “Разпитваме хора, които са познавали Росен, които могат да дадат описание на неговото поведение и начин на живот. Работил е епизодични работи, бил е общ работник в строителството, работил е в автосервиз, занимавал се е предимно с железария, но нищо трайно. Без да се осигурява. Незаконно се е прикачил към енергоснабдяването и така е ползвал компютър”, каза още Маринов.  Междувременно “Правен свят” публикува решения на Софийския окръжен съд и на Върховния касационен съд именно за тази присъда на Ангелов. От тях се разбира, че преди 11 години той е бил адресно регистриран в блок 325 на столичния квартал “Надежда” и по това време е работил като таксиметров шофьор, въпреки че в свидетелството му за съдимост пишело, че е “осъждан”.  ", "date": "2018.01.07", "title": "Сензационна версия: Росен Ангелов бил информатор на службите, затова не го търсели "}
{"url": "http://epicenter.bg/article/Erdogan--Otkrivaneto-na-Zhelyaznata-tsarkva-e-poslanie-kam-mezhdunarodnata-obshtnost-/144519/2/0", "text": "Това, че откриването на обновения български храм „Св. Стефан” в Истанбул се прави в период, в който България е председател на ЕС, е всъщност важно послание, което даваме на международната общност. Това каза турският президент Реджеп Тайип Ердоган, който присъства на церемонията.  На брега на Златния рог Желязната църква отново грее в пълния си блясък след 7 години ремонтни и реставрационни дейности на стойност над 3 милиона евро. Истанбул, особено с тази картина, която представяме днес, още веднъж показва на целия свят, че това е център на различните религии и култури, подчерта Ердоган.  Нашите прадеди винаги са осигурявали свобода на вероизповеданията в страните, които са завоювали. Винаги се е казвало: Вие сте свободни в своето вероизповедание и богослужението, каза турският президент.  „Реставрационната дейност беше много сложна и трудоемка. Бяха похарчени повече от 15 млн. турски лири, беше необходима много детайлна работа”, заяви Ердоган, който също благодари на екипа, извършил реставрацията.  \"Със своя стоманен скелет Желязната църква все още е единственият пример в света, тази църква е от 1898 г. и вече 120 години тя е на крака. Тя е храм за българската общност, но освен това дава принос и за красотата и богатството на Истанбул. По време на Османската империя на територията на българската държава има редица исторически обекти, изградени от Османската империя в България тези обекти също имат нужда от реставрация. Ние знаем това и както при Желязната църква съхраняването на тази обща история може да бъде осъществено съвместно и заедно. С нашите български приятели ние осъществихме реставрацията на Желязната църква и с това сътрудничество се надяваме да реставрираме и историческите и религиозни паметници в България. В София има само една джамия, отворена за служба. За мен ще е удоволствие да открием и приключването на тази реставрация, заяви Ердоган.  \"Църквата „Св. Стефан” през 2011 г. започна своята основна реставрация, когато аз бях кмет. И специализираната администрация на Истанбул и кметството дадоха своя принос в сътрудничество с нашите български приятели. Реставрацията беше трудна и продължителна и бяха направени разходи за 15 млн. лири. Имаме джамии, църкви, синагоги, всички те не само в Истанбул, а и на различни места в нашата страна съществуват. Нашите деди са проявявали чувствителност към толерантността и признаването на религиозните убеждения, имат своите фермани от Истанбул до Босна и има исторически доказателства за тях. Лошите спомени, които има от историята не би трябвало да хвърлят сянка върху надеждата и възможността да живеем заедно. Затова трябва да има обединение, това е нашето отношение към всичките религии, тоест в мнозинството трябва да има единство. Това е нашето разбиране и с него ние се стремим да поддържаме всичките храмове на всички религии в страната ни\", подчерта турският президент.  Ердоган заяви, че турската държава в последните 15 години е реставрирала над 5000 обекти на Балканите, Близкия изток, Африка и др. Съхраняването на тези обекти е наша отговорност към бъдещите поколения. Готови сме да споделим с България опита си по отношение на реставрацията. Вярваме, че това ще е пример и вдъхновение и за други проекти. Поздравявам ви с обич и уважение, да ви е честита Желязната църква, каза още Ердоган.  ", "date": "2018.01.07", "title": "Ердоган: Откриването на Желязната църква е послание към международната общност "}
{"url": "http://epicenter.bg/article/Drakonovski-merki-za-sigurnost-okolo-Zhelyaznata-tsarkva-v-Istanbul-/144521/2/0", "text": "Драконовски мерки за сигурност са предприети от турските власти за тържественото откриване на Желязната църква \"Свети стефан\" в Истанбул, предаде специалният пратеник на Епицентър.БГ.  Докато траеше официалната церемония, целият площад около храма се охраняваше от тежка военна техника и въоръжени карабинери, вклчително и в шатрата, в която бяха речите на официалните лица.  Отвън пред църквата пък от сутринта се вият български народни хора.  ", "date": "2018.01.07", "title": "Драконовски мерки за сигурност около Желязната църква в Истанбул "}
{"url": "http://epicenter.bg/article/Erdogan-ni-napomni-za-neizpalneni-obeshtaniya-za-dzhamiite-u-nas-/144525/2/0", "text": "Разбрах, че в София, се реставрира единствената джамия, която е отворена за молитви. Тя има 450-годишна история. Надявам се да открием заедно с вас реставрацията на тази джамия. Това каза турският президент Реджеп Тайип Ердоган по време на откриването на Желязната църква „Св. Стефан“ в Истанбул.  \"На територията на българската държава има редица исторически обекти, изградени от Османската империя в Българияи тези обекти също имат нужда от реставрация. Ние знаем това и както при Желязната църква, съхраняването на тази обща история може да бъде осъществено съвместно и заедно. С нашите български приятели ние осъществихме реставрацията на Желязната църква и с това сътрудничество се надяваме да реставрираме и историческите и религиозни паметници в България. В София има само една джамия, отворена за служба. За мен ще е удоволствие да открием и приключването на тази реставрация\", заяви Ердоган.  \"Ердоган заяви, че турската държава в последните 15 години е реставрирала над 5000 обекти на Балканите, Близкия изток, Африка и др. Съхраняването на тези обекти е наша отговорност към бъдещите поколения. Готови сме да споделим с България опита си по отношение на реставрацията. Вярваме, че това ще е пример и вдъхновение и за други проекти. Поздравявам ви с обич и уважение, да ви е честита Желязната църква\", каза още Ердоган.  „Скъпи приятелю, министър-председателю Бойко Борисов. Поздравявам всички вас със най-сърдечни чувства. Днес тук сме за реставрацията на църквата „Св. Стефан“, по този повод в нашата страна се намира министър-председателят. Разбира се България в момента е председател на ЕС. Това всъщност е много важно послание за международната общност. Истанбул с тази картина показва, че различните култури и религии живеят заедно“, започна речта си Ердоган. Той каза, че Желязната църква е храм за българската общност, но тя показва и красотата на Истанбул.  Той припомни , че реставрацията е струвала около 15 млн. лири, а реставраторите са вложили много усилия. Вие сте свободни да изповядвате вашата религия, а ние ще ви защитаваме. Това е бил заветът на нашите деди, подчерта турският президент.  Той обясни, че църквата „Св. София“ има 1500-годишна история, и заедно с Истанбул е перлата на целия свят. Това е нашето отношение към всички религии - в мнозинството трябва да има единство. Това е нашето разбиране и се стремим да поддържам всички храмове в страната ни, каза още Ердоган. Той отбеляза, че България е направила реставрация на джамията в Пловдив.  \"Със своя стоманен скелет Желязната църква все още е единственият пример в света, тази църква е от 1898 г. и вече 120 години тя е на крака. Тя е храм за българската общност, но освен това дава принос и за красотата и богатството на Истанбул\", каза Ердоган.  \"Църквата „Св. Стефан” през 2011 г. започна своята основна реставрация, когато аз бях кмет. И специализираната администрация на Истанбул и кметството дадоха своя принос в сътрудничество с нашите български приятели. Реставрацията беше трудна и продължителна и бяха направени разходи за 15 млн. лири. Имаме джамии, църкви, синагоги, всички те не само в Истанбул, а и на различни места в нашата страна съществуват. Нашите деди са проявявали чувствителност към толерантността и признаването на религиозните убеждения, имат своите фермани от Истанбул до Босна и има исторически доказателства за тях. Лошите спомени, които има от историята не би трябвало да хвърлят сянка върху надеждата и възможността да живеем заедно. Затова трябва да има обединение, това е нашето отношение към всичките религии, тоест в мнозинството трябва да има единство. Това е нашето разбиране и с него ние се стремим да поддържаме всичките храмове на всички религии в страната ни\", подчерта турският президент.  ", "date": "2018.01.07", "title": "Ердоган ни напомни за неизпълнени обещания за джамиите у нас "}
{"url": "http://epicenter.bg/article/Zapochna-sreshtata-na-4-ochi-mezhdu-Borisov-i-Erdogan--Snimki--/144527/2/0", "text": "Започна работната среща на четири очи между премиера Бойко Борисов и президента на Турция Реджеп Тайип Ердоган в Истанбул. Преди това двамата участваха в откриването на реставрираната Желязна църква \"Св. Стефан\" на Златния рог.  Премиерът публикува снимки от началото на разговора си с Ердоган на личната си страница във Фейсбук.  Очаква се двамата лидери да обсъдят двустранните отношения, както и подобряването на отношенията между Турция и ЕС в контекста на българското председателство.  \"Откриването на реставрираната църква „Св. Стефан“ в Истанбул е признание за уважението към вярата ни и към България. Благодарен съм на всички, допринесли за съхраняването на това културно-историческо наследство\", написа Борисов.    ", "date": "2018.01.07", "title": "Започна срещата на 4 очи между Борисов и Ердоган (Снимки, Видео) "}
{"url": "http://epicenter.bg/article/Borisov-razsmya-Yaldaram-s-lovdzhiyski-vits--Nay-mnogo-se-lazhem-predi-izbori-i-sled-lov-/144529/2/0", "text": "С ловджийски виц премиерът Бойко Борисов разсмя турския си колега Бинали Йълдъръм по време на срещата им преди тържественото откриване на Желязната църква в Истанбул.  Турският премиер заяви: \"Добре дошъл, приятелю. Нека 2018 година да бъде по-добра във всяко отношение от 2017 година. Поздравявам Ви във връзка с европредседателството на България. По време на европредседателството ви веднага започнахме да получаваме хубави послания от Европа. С ЕС не сме имали проблеми в миналото, но понякога се изостряха отношенията ни по време на избори\".  В отговор на казаното от турския си колега Борисов отбеляза: \"В България старите ловджии казват: Най-много се лъжем преди избори и след лов\". Думите му предизвикаха смеха на Йълдъръм и двамата доволни си стиснаха ръцете.  Преди това българският патриарх Неофит и Вселенският патриарх Вартомолей отслужиха заедно молебен по освещаването на Желязната църква \"Св. Стефан\".  Борисов пожела на Йълдъръм здраве и просперитет на турския народ. \"Сега всички ще кажат евала на тези, които са разрешили това\", заяви Бойко Борисов във връзка с реставрацията на Желязната църква.  Борисов увери Йълдъръм, че сега хиляди ще дойдат и ще видят възкръсването на \"Свeти Стефан\". Министър-председателят на България заяви, че се надява искрено през 2018 година да се подобрят отношенията между Турция и Европейския съюз.  \"Колкото и да сме малки, ще се опитам да направим нещо\", добави Борисов.  ", "date": "2018.01.07", "title": "Борисов разсмя Йълдъръм с ловджийски виц: Най-много се лъжем преди избори и след лов "}
{"url": "http://epicenter.bg/article/Borisov-pred-Erdogan--Balgariya-e-za-dialog-mezhdu-ES-i-Turtsiya--Snimki--Video-/144531/2/0", "text": "Предстои сериозен дебат за бъдещето на Европейския съюз в светлината на Брекзит, но страната ни ще положи усилия за възстановяване на добрия тон и отношенията на партньорство между Турция и страните от ЕС, посочи министър-председателят Бойко Борисов на среща с президента на Република Турция Реджеп Тайип Ердоган. Двамата обсъдиха приоритетите на Българското председателство на Съвета на Европейския съюз.  Премиерът Бойко Борисов подчерта, че България е заинтересована от нормализирането на диалога между Анкара и Брюксел и ще се опита да допринесе за постигане на разбирателство, което разрешава, а не създава проблеми.  Борисов и Ердоган, които разговаряха след официалната церемония по откриването на реставрираната българска църква „Св. Стефан“ в Истанбул, оцениха високо положителната динамика между двете страни, както и приносът на Турция за овладяване на мигрантския натиск по българската граница и към Европа.  Подчертано беше, че активизирането на двустранните контакти на политическо и експертно равнище през последните месеци е стимулирало развитието на отношенията във важни за България и Турция области като земеделието, транспорта, енергетиката.  Премиерът Бойко Борисов благодари на президента Ердоган за личната му ангажираност и за усилията на турската държава за възстановяването на храма. Той посочи, че днешното събитие е не просто доказателство за сътрудничество между страните ни и толерантността между религиите, но и пример, че разбирателството и мирът са пътят за постигане на напредък по всички въпроси.  ", "date": "2018.01.07", "title": "Борисов пред Ердоган: България ще положи всички усилия за диалог между ЕС и Турция (Снимки, Видео)"}
{"url": "http://epicenter.bg/article/Tsvetanov-blagodari-na-Iliyana-Yotova-za-Istanbulskata-konventsiya-/144532/2/0", "text": "Искам да поздравя вицепрезидента Илияна Йотова, която, като евродепутат, е работила много по рализирането и приемането на Истанбулската конвенция от Европейския парламент.“. Това заяви председателят на ПГ на ГЕРБ Цветан Цветанов в интервю за бТВ, цитиран от Гласове.  „Нейната позиция е коренно различна от позицията на Корнелия Нинова“, добави той.  От думите на Цветанов се разбра, че ГЕРБ няма да се откаже от ратифицирането на спорната конвенция. Преди това обаче ще проведе широка обществена дискусия по темата, за да обясни на хората, че документът не крие никаква опасност за традиционните семейни ценности.  „В момента това, което ще направим ние от ПГ на ГЕРБ, защото все още решението на МС не е внесено в българския парламент, с мен осъществиха връзка представители на Хелзинкския комитет и НПО, ние ще направим една допълнителна дискусия, за да можем действително да информираме всички, които имат интерес да разберат за какво става въпрос“, обясни Цветанов.  Той обясни съпротивата срещу въпросния документ с „липсата на политическа култура“. „ И тук бих акцентирал не толкова върху ВМРО, защото ВМРО и Обединени патриоти са били с позиция в ЕП „въздържал се“ от страна на Ангел Джамбазки, докато евродепутатите на БСП са гласували „за“ тази конвенция“, посочи той.  Заместникът на Борисов в ГЕРБ обясни, че Истанбулската конвенция е „ продукт на много целенасочен труд“ от страна на всички НПО и институции и затова е приета от Европарламента.  „Тук говорим в 96-97 процента само за домашно насилие и промяна на законодателството, което да съответства на всички тези потенциални заплахи, които има за жените“, каза Цветанов.  „Не е нормално когато се приема една ратификация, тя да разделя обществото. Ние, политиците трябва да допринасяме за намаляване на напрежението и да информираме всички тези, които имат отношение. Защото силата на демокрацията е да има различни мнения. Но силата на демокрацията е когато направиш необходимата информираност и когато народните представители го гласуват, те да бъдат достатъчно информирани за действията, които предприемат“, каза зам-председателят на ГЕРБ.  Според него евродепутатът Андрей Новаков от ГЕРБ се объркал и затова гласувал „против“ конвенцията в Европарламента.  Цветанов отрече да има разцепление в ГЕРБ по въпроса за приемането на конвенцията, въпреки че шестима министри от партията гласуваха против документа на заседание на МС. Той обясни, че е говорил с въпросните министри и тяхното поведение е продиктувано по-скоро от слаба информираност. Те не били против ратификацията на конвенцията по принцип, а по-скоро против липсата на информираност по темата, както обясни Цветанов.  Цветанов коментира и разследването на шесторното убийство в Нови Искър. Той потвърди категорично версията на МВР, че издирванията Росен Ангелов е убиецът. И обясни, че заключението се потвърждава от експертизите и веществените доказателства, без да навлиза в подробности.  През последните години срещу издирвания Росен Ангелов е имало 3-4 сигнала, но полицията така и не е успяла да го залови, стана ясно от думите на Цветанов. Като бивш вътрешен министър той не успя да отговори на въпроса защо в продължение на 8 години МВР не е успяло да залови човек с няколко присъди и той е на свобода.  Според него няма нужда от извънредни законодателни мерки за предотвратяването на подобни случаи, трябвало само да се подобри координацията между властите и да има целенасочена работа с рисковите групи.  На въпрос ще дойде ли Путин в България, Цветанов отговори: „По-важно е да се съсредоточим върху европредседателството“.  ", "date": "2018.01.07", "title": "Цветанов благодари на Илияна Йотова за Истанбулската конвенция "}
{"url": "http://epicenter.bg/article/Toplo-i-slanchevo-v-nachaloto-na-sedmitsata--zastudyavane-ot-petak-/144534/2/0", "text": "Предстои топла седмица, ще има и слънце, и облаци, а в края на седмицата и дъжд, и ще стане по-студено, предаде БГНЕС. От понеделник ще започне заоблачаване, но валежи все още не се очакват. Температурите в началото на седмицата ще останат високи за първия месец от годината – от 10 до около 15 градуса.  Във вторник облачността ще се сгъстява и ще вали дъжд предимно в Източна България. Дневните температури ще се понижат и ще бъдат между 7 и 10 градуса.  В сряда съществена промяна на времето не се очаква, ще бъде предимно облачно, на много места и мъгливо с дневни температури между 7 и 10 градуса.  В четвъртък – отново облачно и мъгливо, без голяма промяна в температурите.  В петък ще вали почти в цялата страна – предимно дъжд, на места примесен със сняг, максималните температури още ще се понижат и ще бъдат между 5 и 8 градуса.  В събота и неделя понижението на температурите ще продължи, като на места ще вали и сняг в първия почивен ден.  В неделя облачността ще започне да се разкъсва, но ще бъде студено, с дневни температури от 1 до 4 градуса над нулата.  ", "date": "2018.01.07", "title": "Топло и слънчево в началото на седмицата, застудяване от петък "}
{"url": "http://epicenter.bg/article/Novo-zemetresenie-s-magnitud-3-po-Rihter-v-Petrichko-/144535/2/0", "text": "Земетресение с магнитуд 3 е регистрирано в района на село Скрът, Община Петрич, в 14.32 часа българско време, сочи справка на сайта на Националния институт по геофизика, геодезия и география (НИГГГ) към БАН. Това съобщава агенция \"Фокус\".  То е афтършок от гръцките земетресения, съобщи Мария Попова от Националния институт по геофизика, геодезия и география (НИГГГ) към Българската академия на науките (БАН). Тя уточни, че в 14.32 ч. е регистрирано земетресение с магнитуд 3.0 по Рихтер край село Скрът, Община Петрич. „В момента го проучваме. Засега в Сандански, Петрич и Гоце Делчев не е усетено“, коментира Попова.  „Фокус“ припомня:  Серия от земетресения бяха регистрирани през нощта на 2 януари в Гърция, с епицентър Дойранското езеро. Първият трус е регистриран в 00.13 часа, а следващите са през няколко минути. Най-силният трус - с магнитуд 5 по Рихтер е регистриран в 06.24 часа с епицентър на 30 км северно от Солун, край град Кукуш. Епицентърът му е на 20 км югозападно от границата ни с Гърция с дълбочина 7 км. Според сеизмолозите причината за земетресението е натрупването на напрежение между тектонските структури.  Трусът бе усетен не само на гръцка територия, но и в Македония и България. Последвалите вторични трусове са повече от десетина и според експерти ще продължат до около две седмици, като не се очаква някой от тях да е с магнитуд по-голям от регистрираните вече 5 по Ригтер.  На 5 януари бе регистриран нов трус с магнитуд 3,7 по Рихтер край Дойранското езеро.   ", "date": "2018.01.07", "title": "Ново земетресение с магнитуд 3 по Рихтер в Петричко "}
{"url": "http://epicenter.bg/article/Parvite-diplomati-na-Balgariya-i-Turtsiya-se-sreshtnaha-v-Istanbul-/144542/2/0", "text": "Първите дипломати на България и Турция - Екатерина Захариева и Мевлют Чавушоглу, разговаряха днес в Истанбул след откриването на ремонтираната църква “Свети Стефан”. Това съобщиха от пресцентъра на МВнР.  Захариева награди своя колега с възпоменателен медал по повод възстановяването на храма и го покани на посещение в България.  Двете страни оцениха високо днешното събитие като послание за толерантност и добросъседство. Министрите изразиха желание за развитие на двустранните отношения във всички аспекти в дух на сътрудничество.  ", "date": "2018.01.07", "title": "Първите дипломати на България и Турция се срещнаха в Истанбул "}
