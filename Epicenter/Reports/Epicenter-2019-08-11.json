{"url": "http://epicenter.bg/article/Borisov-pozdravi-myusyulmanite-s-Kurban-Bayram-/190138/2/0", "text": "Премиерът Бойко Борисов отправи поздрави към мюсюлманите за празника Курбан Байрам от страницата си във фейсбук.   \"Поздравявам най-сърдечно мюсюлманите с настъпването на големия празник Курбан Байрам! Нека дните на всички са изпълнени с радост и щастие за семействата и близките Ви, да има мир, разбирателство и взаимно уважение!\", написа министър-председателят в социалната мрежа.  ", "date": "2019.08.11", "title": "Борисов поздрави мюсюлманите с Курбан Байрам!"}
{"url": "http://epicenter.bg/article/Voenno-morskite-sili-praznuvat-140-godishnina-/190142/2/0", "text": "В редиците на българските Военноморски сили днес влизат 16 млади офицери.    Церемонията по връчването на първите им пагони по традиция е на Морската гара във Варна. Тази година тя преминава под знака на 140-годишнината от основаването на военния флот на България. На тържеството присъстват министърът на отбраната Красимир Каракачанов и зам.-началникът на отбраната генерал-лейтенант Димитър Илиев. Сред гостите са висши офицери, представители на дипломатическия корпус, на местната и на държавната власт, много граждани.    Младите офицери от випуск-2019 \"Княз Александър Първи\" на Висшето военноморско училище \"Н. Й. Вапцаров\" са от специалностите \"Организация и управление на военните формирования на тактическо ниво\", \"Корабоводене\", \"Военноморски комуникационни и радиотехнически системи\" и \"Корабни машини и механизми\". Първенецът на випуска е лейтенант Петър Генов, завършил обучението си с успех 5,88. Той получи пагоните си от министъра на отбраната Красимир Каракачанов. Сред випускниците има шест момичета. ", "date": "2019.08.11", "title": "Военно-морските сили празнуват 140-годишнина!"}
{"url": "http://epicenter.bg/article/Futbolen-turnir-za-Kurban-bayrama-se-igra-v-Zvezdel/190162/2/0", "text": "Община Момчилград организира футболен турнир по случай настъпващия мюсюлмански празник Курбан байрам. Мачовете се играха в село Звездел под патронажа на кмета на общината Сунай Хасан.   В турнира се включиха четири отбора. Най-добър се оказа тимът на \"Звездел-младежи\". Негов подгласник стана отборът \"Звездел-1\". На трето място се класирапа младежите от Нановица. Четвърти остана отборът \"Звездел-3\". Сред публиката бяха кметът на община Момчилград Сунай Хасан, лидерът на младежката организация на ДПС Ерсин Юмер, Джейлан Сюлейман, началник на общинския отдел \"ГРАО\" и кметът на Звездел Мехмед Салиф.  В края на турнира Сунай Хасан демонстрира уменията си да играе футбол и успя да вкара дузпа на вратаря на \"Звездел-младежи\".  ", "date": "2019.08.11", "title": "Футболен турнир за Курбан байрама се игра в Звездел"}
{"url": "http://epicenter.bg/article/Borisov-se-sreshtna-s-prezidenta-na-Turkmenistan/190163/2/0", "text": "Отношенията между България и Туркменистан са важни и перспективни. Убеден съм, че двустранният диалог на най-високо ниво ще отвори нови възможности за сътрудничество от взаимен интерес.   Това заяви министър-председателят Бойко Борисов по време на срещата си в „Аваза“ с президента на Туркменистан Гурбангули Бердимухамедов. Премиерът Борисов изтъкна желанието на нашата страна да развива всестранно, дългосрочно и взаимноизгодно партньорство с Туркменистан в редица области като търговия, строителство, енергетика и туризъм. Премиерът Борисов изтъкна потенциала на сътрудничеството между България и Туркменистан относно енергийната сигурност и диверсификацията на източниците и маршрутите на доставките на природен газ от Каспийския регион към Европа. Българският министър-председател акцентира върху стремежа на страната ни да запази ролята си на стратегически газоразпределителен център и посочи сериозната работа на правителството по изграждането на необходимата инфраструктура. Според премиера Борисов, газът от Туркменистан е потенциален източник за захранване на газоразпределителния център „Балкан” на територията на България. Министър-председателят Борисов изрази готовност страната ни да развива диалог с Туркменистан и относно възможностите за взаимодействие по транспортната свързаност в направлението „Запад – Изток“ и „Запад – Юг“ през Югоизточна Европа и Черно море. Като друга перспективна сфера за сътрудничество между България и Туркменистан премиерът Борисов посочи инфраструктурата. По думите му би било полезно и за двете страни, ако обменят повече информация за инвестиционния климат и намеренията в тази област. В рамките на разговора министър-председателят Бойко Борисов благодари на президента на Туркменистан за отправената покана за участие в Първия каспийски икономически форум. Българският премиер поздрави Бердимухамедов за инициативата за провеждане и за успешната организация на това значимо и първо по рода си събитие. Министър-председателят Борисов отправи покана към президента на Туркменистан да посети България.   Борисов получил подарък от президента кожена чанта, килим и позлатена статуетка. В ответ му връчил реплика от златен ритон.", "date": "2019.08.11", "title": "Борисов се срещна с президента на Туркменистан, уговаря газ за хъба \"Балкан\""}
{"url": "http://epicenter.bg/article/Mezhdupravitelstvenata-balgaro-turkmenistanska-komisiya-za-ikonomichesko-satrudnichestvo-zapochna-rabota/190166/2/0", "text": "Започна Четвъртата сесия на Междуправителствената българо-туркменистанска комисия за икономическо сътрудничество, съобщи пресцентъра на МС.   От българска страна съпредседател на заседанието е министърът на регионалното развитие и благоустройството Петя Аврамова. Преди това министър Аврамова проведе среща на четири очи с министъра на търговията и външноикономическите отношения на Туркменистан Амандурди Ишанов, който ще ръководи сесията на Комисията от страна на домакините.", "date": "2019.08.11", "title": "Междуправителствената българо-туркменистанска комисия за икономическо сътрудничество започна работа"}
{"url": "http://epicenter.bg/article/Mitropolit-Nikolay-shte-otsluzhi-bogosluzhenie-v-chest-na-Bogoroditsa-v-Chervenata-tsarkva/190167/2/0", "text": "Негово Високопреосвещенство Пловдивският митрополит Николай ще отслужи вечерното богослужение с молебен канон към Света Богородица в Червената църква в Перущица.    Според църковния устав по време на Богородичния пост, от 1 до 14 август, всяка вечер в храмовете се отслужва молебно последование, в което се изпросва молитвеното застъпничество и закрила на Света Богородица.    Богослужението на 11 август ще се извърши под открито небе в една от най-емблематичните ранносредновековни базилики от V век, носеща името на Божията Майка, пред чудотворната икона на св. Богородица „Златна ябълка“.    На по-малко от един километър от Перущица се намира уникалната Червена църква или руините на “Червената черква”, както е наричана от местното население.    “Червената църква” има забележителна архитектура, строителни особености и се определя, заедно с още три подобни християнски постройки – църквата на Богородица, издигната около 400 г. в Атина, тази в Охрид от IV век и подобна в Лин, Албания от VI век, като едно от оригиналните произведения на балканска строителна школа предшественици издигането на храмови постройки като църквите “Св.Сергий и Вакх” и Св. София в Константинопол през “Златния век” на източната римска империя при император Юстиниян I през първата половина на VI век.    В своя най-пълен архитектурен вариант в този от V-VI век червената църква е постройка, увенчана с купол издигнат върху централната част и с полукръгли ниши към четирите посоки на света. Стените са били облицовани с мраморни плочи до два метра височина от пода, който също имал настилка от мрамор. През втория период на строителство сградата се отличава с две предверия. През третия период около X – XI век се възстановява само централната част на сградата. Сградата е изписана със стенопис, която е един от забележителните паметности на раннохристиянската храмова живопис на Балканите.    Близостта на водоизточници и добрите условия за живот на мястото, където е издигната червената църква определят населването на този терен от IV хилядолетие преди новата история.    Първата християнска култова сграда, построена на това място е мартирий. В нея се съхраняват мощи на мъченици от Тракия, загинали за тържеството на вярата по време на гоненията на християни в Римската империя в края на III и началото на IV век.     ", "date": "2019.08.11", "title": "Митрополит Николай ще отслужи богослужение в чест на Богородица в Червената църква"}
{"url": "http://epicenter.bg/article/Premierat-Borisov-uchastva-v-sreshtata-na-ofitsialnite-delegatsii-na-Balgariya-i-Turkmenistan/190168/2/0", "text": "Ползотворният диалог и постигането на конкретни нови договорености  между България и Туркменистан е в интерес на стабилността и предвидимостта в двустранните ни отношения.   Това заяви министър-председателят Бойко Борисов по време на разширената среща между официалните делегации на двете страни, съобщи пресцентърът на МС.  Разговорът се проведе в „Аваза“, непосредствено след края на Четвъртото заседание на Междуправителствената българо-туркменистанска комисия за икономическо сътрудничество.  Премиерът Борисов акцентира върху работата на Комисията, която по  думите му има съществена роля за активизирането на връзките между двете страни. Според българския министър-председател, е от голямо значение ефективността на този механизъм за взаимодействие да се поддържа посредством редовното му свикване и изпълнение на постигнатите договорености. Борисов посочи още, че засилването на контактите и взаимодействието между министерствата и институциите на двете страни е сериозна предпоставка за оползотворяването на съществуващия потенциал за сътрудничество между  България и Туркменистан.  Министър-председателят Борисов изтъкна, че за страната ни Туркменистан е важен партньор в Централна Азия и в района на Каспийско море. По думите му икономическите отношения с Туркменистан са много перспективни, но са необходими повече стъпки за реализирането на потенциала на двустранната търговия и стокообмена. Като перспективни направления за взаимодействие  Борисов открои насърчаването на сътрудничеството и подпомагането участието на представители на строителния сектор от двете страни в инфраструктурни проекти в България и Туркменистан.   Заемайки четвърто място в света по резерв на природен газ, Туркменистан се нарежда сред важните партньори за гарантиране на енергийната сигурност и реализирането на проекти за диверсификация на източниците и маршрутите на доставка за природен газ за Европа. Българският министър-председател акцентира върху активната работа по изграждането на инфраструктурата за реализацията на проекта за газоразпределителен център „Балкан”, в който би могъл да постъпва и  природен газ от Туркменистан.  В рамките на срещата на двете официални делегации страната ни изрази  готовност за сътрудничество и в други сфери като транспорт, иновации, туризъм.  ", "date": "2019.08.11", "title": "Премиерът Борисов участва в срещата на официалните делегации на България и Туркменистан"}
{"url": "http://epicenter.bg/article/Nesebar-i-Bansko-obedinyavat-usiliya-za-privlichaneto-na-turisti/190169/2/0", "text": "От днес стартира съвместна кампания на най-атрактивните курорти в България - Несебър и Банско. Двете топ дестинации ще се рекламират взаимно по време на двата активни туристически сезона - зима и лято, съобщават от общината.    Кметът на Банско Георги Икономов и общинският съветник от Несебър Атанас Терзиев постигнаха споразумение за разменна реклама в двете общини. Идеята е по финансово изгоден и същевременно ефективен начин, взаимно да си съдействат.    На територията на Несебър и Слънчев бряг вече са поставени първите билбордове, които ще рекламират възможностите за зимна ваканция в Банско.    Още в края на тази година и тук ще започне кампанията с външна реклама за морски туризъм в най-големия комплекс на Балканите за сезон 2020г. Георги Икономов-кмет на община Банско заяви: „Една малка, но полезна инициатива. Трябва да използваме всички възможности да рекламираме нашите, български курорти.“    Общинският съветник Атанас Терзиев, който пое ангажимента за кампанията в Несебър, каза за медиите: „Това е най-естественото и изгодно решение – най-големият летен курорт и най-голямата зимна дестинация в България да си подадат ръка и да помогнат на туристическия бранш. Благодаря на кмета на Банско Георги Икономов и на неговата администрация за бързите и ефективни действия“. ", "date": "2019.08.11", "title": "Несебър и Банско обединяват усилия за привличането на туристи"}
{"url": "http://epicenter.bg/article/Adska-katastrofa-vav-Varna--Dvama-s-opasnost-za-zhivota/190141/3/0", "text": "Двама души са с опасност за живота след катастрофа на варненския бул. \"Васил Левски\". Това съобщиха от пресцентъра на ОДМВР - Варна.    Пътнотранспортното произшествие е възникнало в събота около 22.00 часа на бул. \"Васил Левски\" в района на кръстовището с ул. \"Струга\". 25-годишен водач на лек автомобил от Сливен се блъска в стена, поради загуба на контрол над моторното превозно средство заради движение с несъобразена скорост.    Вследствие на инцидента мъжът и неговите спътници - жена на 22 години от Варна и мъж на 26 години от Сливен, са пострадали тежко, настанени са за лечение в Реанимацията на МБАЛ \"Св. Анна\" с опасност за живота.    По случая има образувано досъдебно производство.  ", "date": "2019.08.11", "title": "Адска катастрофа във Варна! Двама с опасност за живота"}
{"url": "http://epicenter.bg/article/Obezvrediha-izhvarlenite-v-dere-otpadatsi-ot-zaklani-praseta/190160/4/0", "text": "Животински отпадъци са били загробени снощи от служители на ОДБХ край сливенското село Гавраилово, съобщи пред репортер на БТА директорът на Областната дирекция по безопасност на храните д-р Пламен Пенчев.    Сигнал за изхвърлени животински отпадъци в местността до пътя Гавраилово-Бяла е бил подаден вчера следобед от спешния телефон 112 до дежурния в община Сливен, съобщиха от общинския пресцентър. Кметът Стефан Радев е разпоредил да бъде оказано съдействие с техника на служителите на ОДБХ - Сливен.    Районът бе дезинфекциран, като всички дейности по загробване и дезинфекция приключиха около 21.00 ч. снощи, посочи д-р Пенчев. По думите му, вероятно става дума за останки от заклани прасета, в напреднал стадий на разложение, като подчерта, че стопаните отдавна са получили препоръки и информация за превантивните мерки, свързани с болестта Африканска чума по свинете. Нямало други сигнали за нерегламентирано изхвърлени животински отпадъци на други места в областта.    Д-р Пенчев припомни, че над 90 на сто от животните в стопанствата, тип \"заден двор\", в санитарната зона на областта са вече умъртвени от стопаните си.", "date": "2019.08.11", "title": "Обезвредиха изхвърлените в дере отпадъци от заклани прасета"}
{"url": "http://epicenter.bg/article/Navarshvat-se-142-godini-ot-nay-tezhkiya-den-ot-otbranata-na-Shipka-/190139/11/0", "text": "По стар стил на 11 август се навършват 142 години от най-тежкия ден от отбраната на Шипка, напомня \"Фокус\". От 9 (21) до 11 (23) август 1877 г. на връх Св. Никола (днес връх Столетов), връх Шипка и Орлово гнездо войските на Сюлейман паша срещат руско-българския отряд на ген. Николай Григориевич Столетов. След битката при Стара Загора Сюлейман паша насочва войската си (27 000 редовна войска - без башибозука, и 34 оръдия) за преминаване на Шипченския проход.   Придвижванията на турските войски остават неизвестни за руското командване и то ги очаква на друго място. Едва на 7 (19) август ген. Столетов донася, че целият корпус на Сюлейман паша е построен срещу Шипка, че силите му са огромни, но че неговите бойци (Тридесет и шести Орловски пехотен полк и пет български опълченски дружини - 5500 души с 27 оръдия) ще се бият докрай и че подкрепления \"са крайно необходими\". На 9 (21) август сутринта войските на Реджеб паша започват атака срещу позициите на връх Св. Никола, а челните части на Шакир паша настъпват срещу Орлово гнездо.   Положението на защитниците на прохода се влошава и от липсата на вода. Турската пехота държи под постоянен обстрел единствения водоизточник - един ручей в източното подножие на връх Св. Никола. В отбраната на Шипченския проход българските опълченци се сражават героично. Отблъсквайки 7 атаки през първия ден, руско-българският отряд дава 250 убити и ранени. Решителният и най-тежък бой започва на 11 (23) август. Още призори турците откриват артилерийски огън по цялата позиция. Около 10 ч. турците получават подкрепление. Към обяд всички турски атаки са отбити, но положението остава тежко. Патроните и снарядите са на привършване. Към 17.00 ч. настъпва критичният момент. По скатовете лежат труповете на повече от 1380 защитници. В боя се хвърлят всички, включително и тежко ранените. Суеверен страх обхваща турците, когато срещу тях полетяват трупове.   В последния момент пристига помощ. Ген. Радецки пристига с две сотни казаци и взвод планинска артилерия. Шипка е спасена, а армията на Сюлейман паша не успява да се съедини с войските на Мехмед Али паша и да подпомогне Осман паша, отбраняващ Плевен, и заедно да изтласкат руската Дунавска армия северно от р. Дунав. По време на 3-дневните боеве загубите на Шипченския отряд възлизат на 3100 руски войници и офицери и 535 български опълченци, а загубите на противника - на повече от 8200 души. Турците минават към отбрана. ", "date": "2019.08.11", "title": "Навършват се 142 години от най-тежкия ден от отбраната на Шипка!"}
{"url": "http://epicenter.bg/article/-Vzglyad--Kak-Ukrayna-vaznameryava-da--reintegrira--Krim/190170/11/0", "text": "Президентът на Украйна Зеленски одобри състава на комисията с непроизносимо и незапомнящо се име. Накратко, основната задача, поставена пред екипа от сто души, е да разработят стратегия за завръщане „... в конституционното пространство на Украйна на окупираните територии и населението“. Т.е., части от района на Донецк и Луганск, както и Крим. С непосредствената реинтеграция е натоварен Антон Кориневич. Личността е доста забележителна. През юли Зеленски го назначи на поста представител на президента на Украйна в Автономна република Крим. Не, разбира се, в Крим няма представител на президента на Украйна. Това е само името на поста - от времето, когато Крим беше под украинска юрисдикция. И за да не демонстрира съгласието си с факта, че от март 2014 г. той престава да бъде част от страната, Киев все още назначава служители в Крим. Повечето от тях открито бездействат в Херсонската област, но Кориневич е изключение сред тях. Достатъчно е да се каже, че той е бил разработчикът на правните актове, с които Украйна реагира на референдумите в Крим и Донбас. По-специално, законът за т. нар. Свободна икономическа зона „Крим“. Екипът на тогавашния президент Петро Порошенко поръча изготвянето им, и – разбира се, макар в Украйна да има малко добри международни юристи, Зеленски си затваря очите. И не напразно. Позицията на Кориневич е забавна, но самият той очевидно е разумен човек. В скорошно интервю той заяви, че една от първите стъпки, които той инициира като представител на президента, ще бъде основен ремонт на контролно-пропускателните пунктове „Чунгар\" и „Каланчак\".   До Крим през Украйна днес пътуват само живеещите на полуострова, така че останалите руснаци се нуждаят от малко побяснение. 1. От няколко години Украйна забрани всякакъв редовен транспорт до Крим. Незаконен шофьор може да ви превози само до контролно-пропускателен пункт; трябва да минете през границата пеша. 2. Естествено през лятото преминаването на границата се превръща в първото (и също последното, на връщане) приключение за празниците: опашки, горещина, а няма къде да се купи вода и храна. Тоалетните също предвидливо не са осигурени: търпете до руския контролен пункт, скъпи украинци. И така: новият представител на президента на Украйна беше първият, който направи предложение на държавно ниво - да изгради клозет на контролно-пропускателните пунктове. И да опъне тенти – за предпазванеот дъжда и слънцето. Първият от повече от пет години. И това е истинска контрареволюция. Човек пътува до Крим, за да почива и вижда, че ползите от познатата му цивилизация започват само от руската страна.  Разбира се, стратегията за „реинтеграция“ не се изчерпва само с тоалетните. Същият Зеленски по време на посещението си в Турция обяви опростяването на издаването на разрешения за турските граждани да пътуват до Крим: „Разбираме колко е важно за вас да посетите роднини и родната земя. В близко бъдеще на законодателно ниво ще бъде приета разпоредба, която ще опрости получаването на разрешение за посещение на Крим\".   И отново уточнение. Гражданите на трети страни не могат да преминат границата между Украйна и Крим без специално разрешение на Службата за сигурност на Украйна. И трябва да го вземете в Херсон. И само оттам – към Крим. Въпреки че можете да плюете на това разрешение и да летите, например, до Краснодар, а от там - до Симферопол. Това е не само по-прост, но и много по-бърз начин. Ако гражданите на Турция и други страни, които искат да посетят роднините си в Крим, изберат скоростта и комфортта, то за стратегията за реинтеграция това е много неизгодно. Защото всеобщото признаване на руската юрисдикция над Крим се състои, между другото, от такива дреболии.   Обещанието на Зеленски е, разбира се, е повърхностната част на айсберга. „Под водата“ остана комуникацията между външните министерства на Украйна и Турция по този въпрос: - Вашите граждани отиват при роднини в Крим? - Разбира се! - Колко? - Толкова много. - Значи издадохме 100 разрешения по-малко! - Те минават през РФ или с ферибот директно. - Но това е невъзможно, ще протестираме. - Първо започнете да издавате разрешения онлайн и след това протестирайте.   Кой точно трябва да протестира - украинците. Подобен ход на Зеленски повдига логичен въпрос: защо той отива в Турция и обещава да опрости и подобри логистиката в Крим за кримските татари там, но не обещава нещо подобно на гражданите на Украйна? Но обратно към „реинтеграцията\". Самата дума също е много показателна. В крайна сметка предишният президент направи точно обратното. Водоснабдяването на Крим през Северно-Кримския канал беше спряно. После – и железопътните връзки. Търговията постепенно замря - блокадата на границата от националисти я направиха невъзможна. По-късно подкопаха електропроводите, прекъсвайки комуникацията на електроенергийните системи между Крим и континентална Украйна. И тук идва трудният момент. Оказва се, че за реинтеграция е необходимо връщане назад: възстановяване на редовен транспорт, търговия, пускане на вода през канала. Да се изградят отново тоалетни. И не само украинците ще кажат благодаря, но и турците (може би), и ще започнат да пътуват до Крим през Херсон. Има обаче две големи „но“, които обричат такава „реинтеграция“ на поражение. Първо, какво ще направи екипът на Зеленски с куп националисти, които няма да пропуснат да излязат на протест? На второ място, стъпките към Крим ще го доближат за гражданите на Украйна - чисто технически по отношение на логистиката. Но те няма да го върнат в Украйна. Какви бяха тези години за Крим? Изграждане на Кримския мост, енергиен мост, две нови ТЕЦ, реконструкция на летището в Симферопол, началото на строителството на магистрала „Таврида“. А съседите за пет години узряха само за необходимостта от изграждане на тоалетни. Мащабът е несъизмерим.   Всъщност стратегията започва, разбира се, не с тоалетните - а с 4030 долара. Това беше точно показателят за украинския БВП на глава от населението през 2013 г. Исторически максимум. През 2018 г. - почти 1000 долара по-малко и е малко вероятно Украйна да успее да повтори този резултат през първия мандат на Зеленски. И докато БВП на глава от населението достигне поне 4030 долара, всякакви украински стратегии за „реинтеграция“ на Крим и Донбас ще бъдат толкова смешни, колкото е една тоалетна в сравнение с Кримския мост.    ", "date": "2019.08.11", "title": "„Взгляд“: Как Украйна възнамерява да „реинтегрира“ Крим"}
{"url": "http://epicenter.bg/article/Petima-ubiti-pri-strelba-v-brazilski-noshten-klub/190136/7/0", "text": "Група въоръжени мъже нахлуха в нощен клуб в град Мостардас в Южна Бразилия, стреляйки по служители на заведението и неговите посетители. Това съобщават световните медии.   В резултат на инцидента има 5 смъртни случая и четирима сериозно ранени. Според портала UOL въоръжената група била с качулки и скрити лица. Преди да избягат, бандитите отнели вещите на жертвите, между които техните мобилни телефони и портфейли. Полицията съобщи, че пострадалите са откарани в болница в Порто Алегре, главният град на щата Рио Гранде до Сул, на почти 220 км от местопрестъплението. Възможните мотиви на нападателите не са разкрити.", "date": "2019.08.11", "title": "Петима убити при стрелба в бразилски нощен клуб"}
{"url": "http://epicenter.bg/article/Pekin-poiska-ot-London-da-prekrati--quot-namesata-si-quot--v-Honkong/190143/7/0", "text": "Китай призова Великобритания да прекрати \"намесата си\" в Хонконг, след като британският външен министър Доминик Рааб се обади на главната администраторка на бившата британска колония Кари Лам, за да изрази безпокойството си във връзка с протестите, предаде Франс прес.    Разговорът между Рааб и Лам се състоя в петък. Британският външен министър поиска от нея \"изцяло независимо разследване на последните събития\", визирайки силовите действия на правителството срещу протестиращите.    \"Китай призовава тържествено Великобритания да прекрати незабавно всякакви действия, които се намесват в делата на Хонконг и във вътрешните работи на Китай\", реагира говорителката на китайското външно министерство Хуа Чунин.    В изявление, публикувано вчера в интернет, Хуа определи като погрешно решението на Рааб да се обади на главната администраторка и призова Лондон да спре да \"провокира проблеми\" в бившата си колония.    Пекин все повече представя антиправителствените протести в Хонконг като подкрепяни от Запада, отбелязва АФП. ", "date": "2019.08.11", "title": "Пекин поиска от Лондон да прекрати \"намесата си\" в Хонконг"}
{"url": "http://epicenter.bg/article/V-ponedelnik---uspeh-v-obshtestvoto-i-novo-nachalo-/190185/10/101", "text": "Предстои на преживеем седмица, в която трябва да се прояви търпение и стабилност в мислите и действията. Моментът не е подходящ за големи промени и рискови операции свързани с финанси. По-добрият избор е да се отдадете на почивка и забавления.     Дневно предназначение: Започваме новата седмица активно, с ден предназначен за постигане на личен успех в обществото. Активират се добри пътувания, възможности за много срещи, получаване на популярност, известност и публични успехи. Денят е подходящ за започване на нова работа, сватби, обществена дейност, подписване на договори за апартамен или къща.   Възможни са засилени проверки по пътищата, за това се препоръчва  да спазвате правилата за движение.   Основна цифрова характеристика – 1, 2, 3, 5, 8, 9. Ден за семейни тържества и налагане в обществото.   Часова характеристика: 6.00 – 12.00 ч. – Сутринта започва със задачи, уреждане на сметки и семейни дела. 12.00 – 18.00 ч. – През обедните часове всичко се подрежда хармонично и спокойно. Това е момент, който може да използвате, за да намерите разрешение и да случите по-лесно нещата. Ако днес желаете да започнете нещо по-важно, това е времето, в което може да го направите. 18.00 – 00.00 ч. – Вечерта ще е активна, социална, с добри възможности за изява и пътувания. Мото: Днес аз успявам във всичко!   Дневно предназначение: Ден, предназначен за вземане на принудителни решения в любовта и бизнеса. Дневната нумерологична карта активира противоречия и искания. Страстите ще се разгорещят, а емоциите и любовните желания ще ескалират в следобедните часове и вечерта.   Изберете деловото поведение и направете това, което желаете. Денят е подходящ за работа от офис без излишни движения, които ще бъдат без смисъл и могат да ви напрегнат. Творете и се радвайте на красивите неща.    Основна цифрова характеристика – 1, 2, 3, 4, 6, 7, 8, 9. Ден за красота и справяне с предизвикателства в любовта.   Часова характеристика:  6.00 – 12.00 ч. – Сутринта започва с разговори за пари и обещаното. 12.00 – 18.00 ч. – На обяд ще намерите истината, която да ви помогне да се справите безпроблемно с притеснения. 18.00 – 00.00 ч. – Вечерта е време за радост, любов, смях и веселба. Мото: Аз съм красив, уверен и спокоен човек! Дневно предназначение: Ден, предназначен за лична проверка на възможностите, точността и наученото. Всичко, което ще се случва, е от важно значение за вашето духовно израстване. Дневната нумерологична карта е активна и ще ви провокира да се справите със задачи и грижи. Не се престаравайте и балансирайте очакванията, за да не се разочаровате. Уроците на деня са свързани със семейството и хората, с които живеете. Основна цифрова характеристика – 1, 2, 3, 4, 5, 7, 8, 9. Ден, подходящ за засаждане на семе, цвете, дърво, зачеване на дете.   Часова характеристика: 6.00 – 12.00 ч. – Сутринта започва с движение и ентусиазъм за справяне с много задачи за деня. 12.00 – 18.00 ч. – През обедните часове всичко се подрежда хармонично и спокойно. Това е момент, който може да използвате, за да намерите разрешение и да случите по-лесно нещата. Ако днес желаете да направите нещо по-важно, това е времето, в което може да предприемете действие. 18.00 – 00.00 ч. – Вечерта е време за осмисляне и преоценка на действията, осмисляне на мечти и надежди за далечно бъдеще. Мото: Аз успявам във всичко, което правя! Дневно предназначение: Активен ден, предназначен за финанси, плащания на сметки, разговори за пари и уреждане на наследства. Аспектът ангажира с работа по задачи и наложително внимание към семейството. Денят е подходящ за семейни празненства, пътуване до море, сбирки на трапеза с домашно приготвена храна, вземане на заем, кредит, явяване на изпит или конкурс и покупка на имоти.   Основна цифрова характеристика – 1, 2, 3, 5, 6, 8, 9. Ден за инвестиции и трайни материални капиталовложения, който може да ви подсигури добри финансови доходи в бъдеще. Всичко тръгва добре, за да завърши още по-добре.   Часова характеристика:  Мото: С лекота привличам доброто в живота си! Дневно предназначение: Ден, предназначен за приключване на дългоотлагана работа. Активират се прояви, които ще доведат до окончателен край на ваши очаквания, свързани с бъдещето. Ще се наложи да извоювате победата си чрез сила и контрол над ума. Който има търпение да изчака ще спечели. За да задоволите желанието си за изпълнение на съвършена работа, трябва да се концентрирате в целта и да устоите на предизвикателствата. Денят активира обещания и окончателнен край. Основна цифрова характеристика – 1, 2, 3, 6, 7, 8, 9.  Ден за изпитание на волята, ума и силата.   Часова характеристика:  Мото: Аз предпочитам да се чувствам добре! Дневно предназначение: Щастлив ден, подходящ за работа от къщи или на място в офиса. Дневната нумерологична карта активира успешно и отлично справяне със задачите.  Настроенията ще са ведри и положителни. Денят е несоциален, подходящ за подредба и канализиране на нещата в дома. Може да го използвате за почивка, ремонт и уреждане на бита. Основна цифрова характеристика – 1, 2, 3, 7, 8, 9. Пасивен ден, подходящ за ремонтни дейности и подредба на дом или офис. Часова характеристика:  Мото: Радвам се на всеки нов ден и на всяко свежо начало! Дневно предназначение:  Приключваме седмицата с ден, в който важните събития няма да подлежат на личен контрол. Възможно е да се случват неочаквани неща, които ще имат за цел по-доброто развитие на ситуация и взаимоотношения. Дневната нумерологична карта активира непостояност и невъзможност за концентрирани действия. Въпреки това денят е позитивен и дава възможност за добри резултати и случване дори и без да го очаквате. Основна цифрова характеристика – 1, 2, 3, 8, 9. Ден за съдбововни и непредвидени случки.   Часова характеристика:  Мото: Нещата се нареждат по най-добрия за мен начин!  \r\n   \r\n", "date": "2019.08.11", "title": "В понеделник - успех в обществото и ново начало "}
{"url": "http://epicenter.bg/article/Germaniya-zabranyava-plastmasovite-torbichki/190144/7/0", "text": "Германският министър на околната среда Свеня Шулце съобщи, че нейното министерство работи върху закони за забрана на пластмасовите торбички за пазаруване, предаде ДПА.    \"Министерството в момента работи върху юридическите регулации за забраната\", каза тя пред в. \"Билд\".    През юли Маркус Зьодер, премиер на провинция Бавария и лидер на консервативния Християнсоциален съюз (ХСС) неотдавна заяви, че инициира общогерманска кампания за забрана на торбичките от пластмаса.    Шулце по-рано е изразявала скептицизъм относно законите, забраняващи тези торбички, предпочитайки доброволните мерки. Съгласно доброволно споразумение супермаркетите таксуват потребителите за торбичките, отбелязва ДПА. Сега Шулце планира да осигури по-широко споразумение, което ще задължи бизнеса да ограничи пластмасовите опаковки, особено за плодове и зеленчуци.", "date": "2019.08.11", "title": "Германия забранява пластмасовите торбички"}
{"url": "http://epicenter.bg/article/Prodalzhava-vizitata-na-ministar-predsedatelya-Boyko-Borisov-v-Turkmenistan/190133/2/0", "text": "Продължава посещението на министър-председателя Бойко Борисов в Туркменистан. Това съобщиха от правителствената информационна служба.   Настоящата визита в Туркменистан е втора за премиера Борисов. В рамките на втория му мандат като министър-председател, през 2015 година той направи официално посещение в Ашхабад, с което беше реализирана важна стъпка за възстановяване на двустранния диалог на най-високо и високо равнище. Тогава беше подписано Съвместно заявление на министър-председателя Бойко Борисов и президента на Туркменистан Гурбангули Бердимухамедов, в което бяха набелязани основните области на двустранното сътрудничество. Като потвърждение на конструктивния характер на отношенията между двете страни, в рамките на настоящото посещение се предвижда допълнително да бъде разширена двустранната договорно-правна база и да се постигнат нови конкретни договорености. За България Туркменистан е важен партньор в Централна Азия и в района на Каспийско море. Двете страни поддържат традиционно добри и приятелски отношения. Като цяло, регионът на Каспийско море е ключов за търговията и свързаността на Европа с Централна Азия, Средния и Далечния Изток. В този смисъл българската страна неведнъж е изразявала интереса си относно транспортната и енергийна свързаност в региона и разглежда предстоящия икономически форум като подходяща възможност за диалог по темите от взаимен интерес. Министър-председателят Бойко Борисов беше поканен лично от президента на Туркменистан Гурбангули Бердимухамедов да вземе участие в Първия каспийски икономически форум. Събитието, което ще се проведе днес и на 12 август в националната туристическа зона „Аваза“, ще събере държавните и правителствените ръководители на каспийските държави, лидери на заинтересовани страни, близки до Каспийския регион, както и представители на международни икономически, финансови, транспортни, екологични и други организации. Фокус на дискусиите ще бъдат развитието на икономическото сътрудничество в Каспийския регион и създаването на условия за големи проекти. Лидерите ще обсъдят още ролята на каспийската икономика в глобален контекст, инвестиционната привлекателност в петролната и газовата промишленост, в електроенергията, транспорта, търговията, агроиндустрията, туризма и други сфери от общ интерес за участниците.  Форумът в „Аваза“ ще се проведе в три паралелно провеждащи се модула.   В дневния ред на първия от тях е Международната конференция „Каспийско море - Развитие на международно икономическо сътрудничество“ като успоредно с нея са предвидени бизнес форуми и кръгли маси. Вторият модул включва официалното откриване на Каспийска изложба за иновативни технологии. В третата част се предвиждат срещи между представителите на страните-участнички, бизнеса и компаниите, както и подписването на документи. В делегацията, водена от премиера Бойко Борисов в Туркменистан, ще бъдат министърът на регионалното развитие и благоустройството Петя Аврамова, министърът на транспорта, информационните технологии и съобщенията Росен Желязков, министърът на икономиката Емил Караниколов и министърът на енергетиката Теменужка Петкова.", "date": "2019.08.11", "title": "Продължава визитата на министър-председателя Бойко Борисов в Туркменистан"}
{"url": "http://epicenter.bg/article/Posleden-den-za-dobrovolno-umartvyavane-na-domashnite-praseta-ot-Yuzhna-Balgariya/190135/2/0", "text": "Днес е последният ден, в който стопаните на домашни прасета от Южна България трябва доброволно да умъртвят животните. След това прасетата ще бъдат принудително унищожени. В петък стана ясно, че 30-те кметове на пазарджишки села, които поеха ангажимент пред премиера Бойко Борисов да убедят своите съселяни да изпълнят нареждането, няма да удържат обещанието. Те обявиха, че няма да допуснат екипите от Агенцията за безопасност на храните в дворовете на хората.    Ето какво заяви за БНР кметът на село Юнаците Стоян Кузев: \"Просто ще вдигна всички хора и ще ги изгоним. И този път ще се вдигнем цяла Южна България. Хора ми се обаждат и от Стара Загора, от Нова Загора, от Пловдив, Пловдивско. Стигнахме до съгласие, че който иска ще си заколи прасето, ще получи обезщетение, а който не иска, няма да го коли. Това беше уговорката\".    Кметът на село Черногорово Емил Захариев допълни: \"Категорично същата позиция заемам и аз. Те не могат във всички села в Пазарджишка област да тръгнат наведнаж. Да видим кои села ще си изберат и как те ще процедират и от там ние ще предприемем нашите действия - откъде са дошли оттам да си тръгнат\".    Междувременно стана ясно, че животински останки са открити в дере край затворения за преминаване път между сливенските села Гавраилово и Бяла. Предполага се, че останките са на прасета, умъртвени заради мерките за борба с чумата по свинете.    В края на работната седмица протестиращите край село Крушаре изпратиха до Върховната административна прокуратера сигнал заради начина, по който да бъдат унищожавани останките от умъртвените животни и за други важни проблеми.    Протести срещу изискването за доброволно умъртвяване на прасетата в личните стопанства с пътни блокади организират също жителите на ямболското село Безмер и варненската община Долни чифлик, отбелязва БНР. ", "date": "2019.08.11", "title": "Последен ден за доброволно умъртвяване на домашните прасета от Южна България"}
{"url": "http://epicenter.bg/article/Parva-sreshta-Borisov-Medvedev-sled-kato-podpisahme-sas-SASht-za-F-16/190137/2/0", "text": "Среща Борисов-Медведев се очаква утре в рамките на Първия каспийски форум, който се провежда в Туркменистан, в курортната база \"Аваза\". Очаква се тема на разговорите да бъдат енергийните проекти и по специално Балкански поток, както и захранването на хъба \"Балкан\" с туркменистански газ.   Това ще е първата среща между българския премиер и руския му колега след като България подписа договора за закупуване на американските бойни самолети Ф-16.   \"Туркменистан се развива бързо, страната е в тройката с най-големите газови находища, но всички тръби от Туркменистан към Европа минават през Русия. За да захраним хъба \"Балкан\" с туркменистански газ, това може да стане само със съгласието на руската страна и за това ще говоря с премиера Медведев\", заяви Борисов след като разгледа икономическото изложение на пристанището в Туркменбаши, съпроводен от вицепремиера Рашид Мередов.     \"Навлизат български компании в Туркменистан, има вече подписани договори, ще се престрашат и други фирми да дойдат тук. Искаме да инвестираме тук\", подчерта Борисов. И поясни: \"Ние вече имаме толкова инвестиции у нас, че нямаме работници, проблемът в България е с работната ръка\".   Борисов разкри, че България не се е отказала от идеята за построяване на завод на Фолксваген. Продължаваме да работим за идването на Фолксваген в България, и за Хюндай, също. Ако с Южна Корея подпишем договора през септември месец, той също ще е за милиард и половина, въъпросът е да осигурим работна ръка, заяви премиерът.  Договор още не е подписан, той ще е за голяма инвестиция, но няма да обявя за какво е, каза след него министърът на икономиката Емил Караниколов, който разкри, че екипите усърдно работят, но отказа да даде повече подробности.   Последната среща Борисов-Медведев беше през март т.г., когато руският премиер направи официална визита в нашата страна. Тогава в изявлението си пред медиите във с предстоящото подписване на договора за Ф-16 Бойко Борисов потупа приятелски своя руски гост и го успокои: \"Няма да се плашите!  Щe пoддържaмe руcкaтa тeхникa в aвиaциятa, дoкaтo дoйдaт нoвитe изтрeбитeли\". Медведев прие закачката с ледено изражение на лицето и отговори: \"Изтрeбитeли винaги щe дoйдaт, вaжнo e гaз дa дoйдe и цeнтрaлитe дa рaбoтят\". Премиерът със загриженост коментира, че след 10-12 гoдини щe ce нaлoжи дa внacямe тoк. По отношение на АЕЦ \"Белене\" Борисов подчерта пред Медвев: \"Няма дa имa руcкa цeнтрaлa, зaщoтo рeaктoритe ca бългaрcки\" и подчерта, че нe иcкa дa хвърлим \"3 милиaрдa в Дунaвa\". A зa въпрoca -НAТO или Руcия Бoриcoв oтceчe: \"Ниe cмe в НAТO и c Руcия\" и отново пoиcкa Чeрнo мoрe дa e зoнa зa туризъм.   Какво точко ще си кажат двамата сега и ще има ли реални икономически изражения от разговора им шест месеца по-късно, предстои да видим утре в \"Аваза\", курортен център на 12 км от гр. Туркменбаши.   Националната туристическата зона Аваза, която посрещна гостите на първия Каспийски икономически форум, е изградена по инициатива на президента на Туркменистан през 2007 г.  Огромни модерни хотели, водни пързалки, паркове и места за отдих са превърнали Аваза в съвременен комфортен курорт, който разполага с всички удобства за провеждане на големи мероприятия с различно предназначение на най-високо организационно ниво. Също като Дубай туркменистанският курорт е изникнал от пясъците, а стопаните му са се погрижили да направят от пустинята една зелена приказка. Но! Но за разлика от Дубай, Аваза е абсолютно празен. Хотелите са празни, плажовете пусти, няма чадъри, ресторантите - празни. Целият курорт изглежда като призрачен град без жители. Казват, че заради сигурността на форума президентът е наредил курорта да се изпразни. Но и без Каспийския форум \"Аваза\" остава празен откъм туристи. За миналата година визи за Туркменистан са получили едва около 1000 чужденци.  Страната е абсолютна авторитарна диктатура, която се ръководи от волята на великия ръководидел Гунбангули Бердимухамедов, чиято позлатена статуя на кон се извисява в столицата Ашхабат.   В близост до Туркменбаши е изградено ново международно летище, което има капацитет да приема самолети от всякакъв тип, но в часа на кацането на българския полет единственият самолет на летището беше на българския премиер.    По широката нова магистрала от летището до града нямаше нито една кола, освен двата автобуса на българската бизнес делегация и журналистите. По цялото протежение на пътя, повече от 50 км, от двете страни в пясъка са засадени зелени туи, които се напояват капково. А през 50-100 метра зад борчетата се забелязваха мъже в черни панталони и бели ризи. Туркменбаши също е построен в пустинята и всяко храстче са напоява.  Присъствието на мъжете с бели ризи е навсякъде в града, буквално  на всеки ъгъл. Портретът на усминахтия президент Бердимухамедов грее почти на всяка сграда, а всички вестници излизат на първа страница с неговия лик. Телевизията показа заседание на правителството, на което министрите стоят прави и си записват разпорежданията му, а пред него на масата лежи златен лаптоп. Новините на телевизията са с обекти предимно от живота и дейността на президента.   Любимото животно на президента е конят. А образите на двата му най-любими коне са вплетени в националния герб  на страната. През пролетта президентът издаде нова песен заедно с внука си, записана в чест на националния ден на коня, който се празнува на 27 и 28 април. Изпълнението е посветено на президентския кон на име Просперитет. В песента се казва, че именно той бил предвестник на просперитета в Туркменистан. Стиховете са написани лично от президента, а композитор на музиката е внукът му.   През юни т.г. Гурбангули Бердимухамедов отпразнува своя 62-и рожден ден с откриване на най-голямата рафинерия в света за преработване на природен газ в бензин. Съоръжението има за цел да разнообрази въглеводородния износ на богатата на газ централноазиатска страна, която се бори с ниските енергийни цени в световен план. Бердимухамедов обявил, че новата рафинерия ще преработва 1,785 милиарда кубически метра природен газ годишно и ще произвежда от него 600 000 тона бензин, 12 000 тона дизел и 115 000 тона втечнен природен газ. Преработването на газ в бензин в сравнително нова технология.   Заводът е построен от консорциум между японската компания \"Кавазаки хеви индъстри\" и турската \"Рьонесанс\". Във финансирането на проекта на стойност 1,7 милиарда долара е участвала Японската банка за международно сътрудничество. Газ, пясъци, модерно строителство ... и опити да се превърне тази бивша съветска република в съвременна високотехнологична държава с авторитарно управление, където по думите на премиера Борисов България има интерес да инвестира.     Очаквайте подробности  ", "date": "2019.08.11", "title": "Очаква се първа среща Борисов-Медведев след като купихме Ф-16: Ще искаме туркменски газ за хъба"}
{"url": "http://epicenter.bg/article/Georgi-Rachev--Do-kraya-na-avgust-shte-stava-za-more--esenta-shte-e-hubava-i-topla-/190140/2/0", "text": "Климатологът Георги Рачев коментира в сутрешния блок на Нова телевизия дали времето до края на август ще бъде подхоящо за море и каква есен ни очаква.    Месец юли е бил най-горещият, регистриран някога в света, напомни той. И обясни на какво се дължат непоносимите жеги, както и ще има ли нови температурни рекорди.    „Юли е бил най-топлият, откакто се водят метеорологични наблюдения. Това е общата тенденция. Възможно е 2019 г. да стане четвъртата подред година с температурен рекорд”, каза Рачев.    Над страната ни ще слънчево и горещо до петък. Възможни са стойности до 40 градуса. Това обаче не е феноменално, посочи климатологът. Очаква се леко захлаждане в края на седмицата.    Времето в страната ще се задържи благоприятно за почивка по морето или в планината до края на август. „Възможни са превалявания към 17 август, но след това до 25 август времето ще е слънчево и идеално за почивка. В планината ще бъде много слънчево и сухо. По морето ще се радват на тропични нощи с температури до 21-22 градуса и максимални стойности до около 30”, каза още Рачев.    В студиото на „Събуди се” климатологът направи прогноза и за предстоящата есен. „Тя ще бъде топла и хубава. Според американски и европейски агенции септември ще е топъл и подходящ както за планина, така и за море”, поясни Георги Рачев.", "date": "2019.08.11", "title": "Георги Рачев: До края на август ще става за море, есента ще е хубава и топла!"}
{"url": "http://epicenter.bg/article/Karayancheva--Chestit-praznik-na-vsichki-myusyulmani---badete-zdravi-kato-kamaka-i-prechisteni-kato-vodata/190145/2/0", "text": "\"Честит Курбан Байрам на всички мюсюлмани\". Това написа председателят на 44-ото Народно събрание Цвета Караянчева в профила си във Фейсбук.    \"Нека е светло в домовете Ви! Да са благи мислите и добротворни сърцата Ви. Бъдете здрави като камъка, пречистени като водата и помнете, че в живота е важно не колко си пожънал, а какво си посял! Честит празник!\", пише още Караянчева. ", "date": "2019.08.11", "title": "Караянчева: Честит празник на всички мюсюлмани - бъдете здрави като камъка и пречистени като водата"}
{"url": "http://epicenter.bg/article/Karakachanov--Protsedurata-za-novite-korabi-na-flota-nyama-da-bade-prekratyavana-i-do-kraya-na-godinata/190148/2/0", "text": "Процедурата за закупуване на два многофункционални кораби за Военноморските сили няма да бъде прекратена по никакъв начин. Министерството на отбраната ще даде срок за изправяне на офертите. Ако всичко върви нормално, до края на годината трябва да има сключен договор с една от трите фирми, които са участвали. Сред тях са една българска, една немска и една италианска. Това каза пред журналисти във Варна министърът на отбраната Красимир Каракачанов, предаде репортер на Радио \"Фокус\" - Варна.   Той припомни, че финансирането е в размер на 820 млн. лв. без ДДС. \"Моята амбиция, откакто съм станал министър на отбраната, е да се променя възнаграждението на военнослужещите. Две поредни години увеличаваме заплатите на военнослужещите с по 10 процента. По наши разчети, възнамеряваме да направим това и с бюджета за 2020 година\", коментира още във Варна министърът. По отношение на проекта за Сухопътните сили, той увери, че са разписани писмата до четирите фирми, които са проявили интерес. От тук нататък те трябва да ги проучат, да изпратят офертите. \"Ако ги подредим по време - проектът за изтребителите беше реализиран. На второ място, като скорост, се движи проектът за флота. И проектът за бронираната машина може да бъде финализиран, според мен, през март, април\", обобщи министърът. Той коментира, че темата за нови самолети се дъвче от 2008 година. По думите му там е имало и най-много опити, най-много работа по проектите. \"Докато за бронираната машина, въпреки уверенията, че много бързо ще го направим, се оказа, че заради липсата на опит има много неща, които трябва да се връщат, да се доизпипват. Докато при самолетите беше много по-лесно, защото този механизъм е отиграван\", посочи Красимир Каракачанов.   Във Варна министърът на отбраната участва в честванията за 140-тата годишнина на ВМС, които съвпаднаха и с връчването на първи офицерски звания на 16 курсанти от Випуск \"Княз Александър Първи\". Сред тях има и пет жени. Министър Каракачанов връчи пагони и диплома на първенеца на випуска лейтенант Петър Генов. Министърът награди и част от останалите бъдещи офицери.  ", "date": "2019.08.11", "title": "Каракачанов: Процедурата за новите кораби на флота няма да бъде прекратявана и до края на годината"}
{"url": "http://epicenter.bg/article/Kontraadmiral-Kiril-Mihaylov--Obsazhdat-se-vazmozhnostite-za-pridobivane-na-oshte-dva-minni-lovtsi/190149/2/0", "text": "В момента се обсъждат възможностите за придобиване на още два минни ловци втора ръка, като \"Цибър\", който вече е в състава на флота. Това каза пред журналисти командирът на ВМС контраадмирал Кирил Михайлов, предаде репортер на Радио \"Фокус\" - Варна.   \"Това би било изключително добра придобивка за Военноморските сили, тъй като ще позволи изпълнение на всички задачи, които стоят пред този род кораби\", коментира той.", "date": "2019.08.11", "title": "Контраадмирал Кирил Михайлов: Обсъждат се възможностите за придобиване на още два минни ловци"}
{"url": "http://epicenter.bg/article/Boyko-Borisov-/190150/2/0", "text": "Българската страна има интерес да инвестира в Туркменистан в редица сфери, заяви министър-председателят Бойко Борисов, който присъства на откриването на Международната каспийската изложба за иновативни технологии в Туркменбаши.   Навлизат български компании, има вече подписани договори, мисля, че ще има и други, защото действително има гаранции за техния бизнес, изтъкна премиерът Борисов.   Българският министър-председател акцентира върху сферата на строителството, където компании преговарят за сключването на сделки за безизкопни технологии. Голям интерес има в машиностроенето към нас, добави още Борисов.  Министър-председателят посочи, че Туркменистан разполага с големи газови находища. Най-вече им е интересно дали можем да захраним газовия хъб „Балкан“, това може да стане само съвместно с руската страна, заяви премиерът Борисов. Целта е нашият газов хъб „Балкан“, да намерим, и утре на срещата с Медведев това ще говорим, дали, тъй като всички тръби от Туркменистан минават през Русия, към днешна дата, дали не може да се направят суапови сделки, каза още българският премиер.  Международната каспийската изложба за иновативни технологии, на която присъства премиерът Борисов, се провежда в рамките на Първия каспийски икономически форум в Туркменистан. Изложбата е разположена в района на морското пристанище „Туркменбаши” и има за цел да привлече иновативни решения в областта на автомобилната индустрия и производството на автомобилни компоненти.  На автомобилното изложение „Туркмен Сахра 2019“, което също е част от програмата на международната изложба, са представени нови леки и тежкотоварни автомобили и специална техника, иновативни разработки на автомобилната индустрия, съвременни разработки в областта на автомобилната аудио и видео електроника и автомобилни системи за безопасност.  ", "date": "2019.08.11", "title": "Бойко Борисов: Българската страна има интерес да инвестира в Туркменистан"}
{"url": "http://epicenter.bg/article/Krasimir-Karakachanov--Zakonat-za-dobrovolnata-voenna-sluzhba-veche-e-gotov/190151/2/0", "text": "Законът за доброволната военна служба вече е готов. Това каза във Варна министърът на отбраната Красимир Каракачанов.     \"Завършването на доброволна военна служба ще дава предимство за постъпване на работа в структурите за сигурност\", каза Каракачанов. Той обясни, че идеята за доброволна военна служба е стара, а законът вече е готов.    По думите на министъра той е минал през всички нива на обсъждане в Министерството на отбраната и трябва да бъде внесен в парламента. \"В текста се предвижда хората, които проявят желание да получат военна подготовка - за 3, 6 или 9 месеца, да бъдат зачислявани към резерва. \"С тази подготовка те ще имат защитата на закона, че работодателите няма да нарушат кариерното им развитие. От друга страна, ще се дадат определени предимства на хората, които доброволно са се обучили за военнослужещи по отношение на възможностите, когато постъпват на работа в полиция и другите структури за сигурност. Тези, които са минали през доброволна военна служба ще имат предимство пред останалите\", обясни министър Каракачанов.    Във Варна той коментира и предстоящите местни избори. По думите му, най-вероятно коалицията на патриотите ще има съвместни кандидати. Очакват се и общи кандидатури и с някои от партньорите в малката коалиция. Що се отнася до Варна, обаче, Красимир Каракачанов заяви, че още е рано да се коментират възможностите. Според него повече яснота ще има около 6 септември, до началото на активния политически сезон, предаде \"Фокус\". ", "date": "2019.08.11", "title": "Красимир Каракачанов: Законът за доброволната военна служба вече е готов"}
{"url": "http://epicenter.bg/article/Rumen-Radev-pozdravi-balgarskite-myusyulmani-po-sluchay-praznika-Kurban-Bayram/190152/2/0", "text": "Президентът Румен Радев отправи своите благопожелания за здраве и щастие към представителите на мюсюлманската общност в България по повод празника Курбан Байрам. Това съобщиха от прессекретариата на държавния глава.   „Свещените за мюсюлманите дни напомнят на цялото общество за голямото значение и сила на традициите, изградени върху стремежа за човешко разбирателство, съпричастност и духовно израстване”, заявява държавният глава в своя поздравителен адрес. Президентът подчертава, че когато искрено вярваме и следваме автентични и сплотяващи добродетели, устояли на историческите превратности и доказали жизнеността си, укрепваме възможностите си за по-добър и достоен живот. ", "date": "2019.08.11", "title": "Румен Радев поздрави българските мюсюлмани по случай празника Курбан Байрам"}
{"url": "http://epicenter.bg/article/Borisov--Turkmenistan-proyavyava-interes-kam-haba--quot-Balkan-quot-/190153/2/0", "text": "Премиерът Бойко Борисов коментира пред медиите по време на визитата си в Туркменистан интереса на домакините към участие в българския газов хъб \"Балкан\".   \"Туркменистан разполага с големи газови находища и проявява интерес да захранва газовия хъб „Балкан“, но това може да стане само съвместно с руската страна, тъй като всички техни тръби към днешна дата минават през Русия. Утре имам среща с руския премиер Медведев и ще обсъдим дали не може да се направят суапови сделки\", заявява Борисов.   Премиерът публикува във фейсбук видео от изявлението си.   Българската страна е готова да окаже подкрепа на туркменистански фирми, които желаят да инвестират в България в сектори, в които имаме традиционни предимства и такива, които осигуряват висока добавена стойност и повишена конкурентоспособност на икономиката, съобщи по-късно правителствената информационна служба, цитирайки изказването на министъра на икономиката Емил Караниколов на откриването на Българо- туркменистански бизнес форум.   Икономическият министър е част от официалната делегация, начело на която е премиерът Бойко Борисов в Туркменистан, за участие в Първия каспийски икономически форум.  Българска бизнес делегация ще представи пред домакините възможностите за инвестиции у нас и конкурентните предимства на страната ни в рамките на кръгла маса и двустранни бизнес срещи.    Караниколов подчерта, че посещението в Туркменистан цели да засили диалога и да активизира търговско-икономическите отношения между двете страни. Той изрази готовност да подкрепи всяка конкретна бизнес инициатива, под формата на обмен на бизнес посещения и делегации, провеждане на бизнес форуми, с цел да се помогне на фирмите от двете страни по-добре да опознаят съществуващите възможности за ръст във взаимната ни търговия.  ", "date": "2019.08.11", "title": "Борисов: Туркменистан проявява интерес към хъба \"Балкан\" (ВИДЕО)"}
{"url": "http://epicenter.bg/article/Intenziven-trafik-na-granitsite-s-Gartsiya-i-Rumaniya/190154/2/0", "text": "Трафикът е интензивен на границите с Гърция и Румъния, показват данни на МВР към 8.00 часа.    Трафикът е интензивен на ГКПП \"Кулата\" и ГКПП \"Маказа\" - на изход за леки и товарни автомобили, а на ГКПП \"Дунав мост\"-Русе, ГКПП \"Кардам\" и ГКПП \"Дуранкулак\" - на вход за леки автомобили.    На границите със Сърбия, Република Северна Македония и Турция трафикът е нормален на всички гранични контролно-пропускателни пунктове.", "date": "2019.08.11", "title": "Интензивен трафик на границите с Гърция и Румъния"}
{"url": "http://epicenter.bg/article/NIMH--34-gradusa-v-Ruse-e-nay-visokata-izmerena-temperatura-v-stranata-kam-obyad/190155/2/0", "text": "34 градуса в Русе е най-високата измерена температура в страната. Това съобщиха за Агенция „Фокус“ от Националния институт по метеорология и хидрология (НИМХ). Данните са към 12.00 часа. 32 градуса са измерени в Сандански, Стара Загора и Ловеч. В Плевен, Велико Търново и Кнежа термометрите са показали 31 градуса. В столицата са измерени 28 градуса. Не са регистрирани валежи.    ", "date": "2019.08.11", "title": "НИМХ: 34 градуса в Русе е най-високата измерена температура в страната към обяд"}
{"url": "http://epicenter.bg/article/Emil-Karanikolov--Gotovi-sme-da-okazhem-podkrepa-na-turkmenistanski-firmi--koito-zhelayat-da-investirat/190156/2/0", "text": "Българската страна е готова да окаже подкрепа на туркменистански фирми, които желаят да инвестират в България в сектори, в които имаме традиционни предимства и такива, които осигуряват висока добавена стойност и повишена конкурентоспособност на икономиката. Това заяви министърът на икономиката Емил Караниколов на откриването на Българо- туркменистански бизнес форум, съобщиха от правителствена информационна служба. Икономическият министър е част от официалната делегация, начело на която е премиерът Бойко Борисов в Туркменистан, за участие в Първия каспийски икономически форум.    Българска бизнес делегация ще представи пред домакините възможностите за инвестиции у нас и конкурентните предимства на страната ни в рамките на кръгла маса и двустранни бизнес срещи.  Караниколов подчерта, че посещението в Туркменистан цели да засили диалога и да активизира търговско-икономическите отношения между двете страни. Той изрази готовност да подкрепи всяка конкретна бизнес инициатива, под формата на обмен на бизнес посещения и делегации, провеждане на бизнес форуми, с цел да се помогне на фирмите от двете страни по-добре да опознаят съществуващите възможности за ръст във взаимната ни търговия.  Утре министър Караниколов ще проведе двустранна работна среща с министъра на финансите и икономиката на Туркменистан Батир Базаров. ", "date": "2019.08.11", "title": "Емил Караниколов: Готови сме да окажем подкрепа на туркменистански фирми, които желаят да инвестират"}
{"url": "http://epicenter.bg/article/Komandosi-na-plazha-stresnaha-turisti-vav-Varna-/190158/2/0", "text": "Командоси стреснаха туристи на плаж във Варна, съобщава \"Канал 3\". По време на тренировъчно учение в морската столица, командосите нахлуха на плажа с автомати в ръце и предизвикаха пълна лудница сред плажуващите.    Видео от случката плъзна в интернет. Клипът е заснет от руснак, който документира разказ за свой приятел какво е да си на плаж в България.  Докато чуждият турист обяснява какво е времето и как всички си отдъхват, нахлуват спецчастите на НАТО, въоръжени до зъби.    На видеото се вижда, че малко дете уплашено вдига ръце в знак, че се предава. За да го успокои, командос близо до него оставя автомата си на пясъка и също вдига ръце.   По-късно медиите съобщиха, че става дума за учение, част от мероприятията за 140-годишнината на ВМС.   Стотици летовници, жители и гости на Варна наблюдаваха днес преди обед зрелищния „Парад 2019”, посветен на 140-тата годишнина на Военноморските сили, предаде Радио \"Фокус\" - Варна.   Учението започна от 11.00 часа в Акваторията на централен плаж Варна и външен рейд, като беше наблюдавано и от министъра на отбраната. Парадът започна с поздрав от командира на Военноморските сили на корабите на външен рейд - Варна. Продължи с демонстрация по задържане на плавателен съд с криминално проявени лица, заподозрени в незаконен трафик на оръжие. След това се проведе демонстрация на действия при неутрализиране на терористи подготвящи терористични дейности на територията на Република България. Учението завърши с въздушна демонстрация на маневрените характеристики на вертолет „Panther” и Парад на военни кораби. Строят бе воден от редови буксир \"Христо Ботев\", най-старият плавателен съд, с който разполага българският флот. смята се, че е произведен в Унгария през 30-те години на миналия век.   Първоначално е включен в Дунавската флотилия, а от 40-те години до днес служи на море. Той бе следван от представители на патрулните сили с фрегатата \"Дръзки\". В парада се включиха също корветът \"Бодри\", представители на противоминните сили, начело с минен ловец \"Цибър\". В парада се включиха също вертолети от Авиобаза \"Чайка\", учебни кораби и патрулни лодки.  ", "date": "2019.08.11", "title": "Командоси на плажа стреснаха туристи във Варна (ВИДЕО)"}
{"url": "http://epicenter.bg/article/Aleksandar-Yordanov--Stranata-ni-tryabva-da-e-edinna-po-razshirenieto-na-ES-sas-Zapadnite-Blkani/190159/2/0", "text": "Страната ни трябва да е единна по разширението на ЕС със страните от Западните Балкани. Това каза евродепутатът от СДС /ЕНП Александър Йорданов в предаването „# Европа“ по БНТ. \"Силната страна на България може да бъде само една. Да изразява единна национална позиция. Ако е възможно българските народни представители, да оставят партийните си противоречия тук в България. Един голям интерес има нашата страна, по който би трябвало да сме единни. Това е разширението на ЕС със страните от Западните Балкани. Тук България трябва да има лидерска роля, трябва да е водач, локомотивът в този процес в ЕС в този регион на Европа. Мисля, че тук ще бъдем обединени ние българите\", каза още Йорданов. Той посочи, че поне в Комисията по външни работи, където е постоянен член ще се опита да направяи всичко възможно за тази водеща роля на България.   \"Вярно е и има такава поговорка „И сам войнът е войн“, но първо европейският парламент не е бойно поле. Това, което може да се опита да направи, поне аз така виждам своята роля, да сплотявам нашите депутати. Да не закъсняваме за самолета, както се случваше в миналото, да бъдем винаги там, когато се гласува по важните въпръси“, посочи още Йорданов. Според него реформата на ЕС е големият проблем, който стои както пред политиците в Европа, така и дори в много по-голяма степен пред гражданите на Европа. \"Ако се вслушаме в гласа на гражданите, ще разберем, че те наистина искат промяна. Много е трудно да формулират точно каква. Резултатът от тази неяснота в съзнанието на европейците към момента е видим в състава на новия европейския парламент, където има много голям разнобой\", допълни още евродепутатът.  ", "date": "2019.08.11", "title": "Александър Йорданов: Страната ни трябва да е единна по разширението на ЕС със Западните Балкани!"}
{"url": "http://epicenter.bg/article/Ilhan-Kyuchyuk-dari-detska-ploshtadka-na-s--Lavino/190161/2/0", "text": "Нова детска площадка в село Лъвино откри евродепутатът Илхан Кючюк вчера.   Съоръжението в община Исперих е дарение от представителя на Обнови ЕвропаДПС. На мястото на старата площадка бяха поставени нови пейки, пързалка тип спирала, клатушка за децата, както и въртележка. В новото място за игра Кючюк дари още люлки, както и безопасни за най-малките деца съоръжения.    „По-малко от три месеца след европейските избори ние демонстрираме как Европа трябва да бъде в малките населени места. Ще продължим да работим с ясен план, ясно поети ангажименти, които да бъдат изпълнени във възможно най-кратки срокове\", заяви Илхан Кючюк по време на откриването. На събитието, което бе истински празник за децата в общината, присъстваха зам.-председателят на ДПС г-н Ахмед Ахмедов, областният председател на ДПС Разград г-н Севгин Шукри, общинският председател на ДПС Исперих г-н Белгин Шукри, народните представители от ДПС д-р Хасан Адемов и Ихсан Хаккъ, областният председател на Младежко ДПС г-н Ариф Ахмед, общинският председател на Младежко ДПС Исперих г-н Фикрет Хамид, местният и общинският партиен актив на ДПС, както и жителите на селото.", "date": "2019.08.11", "title": "Илхан Кючюк дари детска площадка на с. Лъвино"}
{"url": "http://epicenter.bg/article/Bivsh-premier--Izlizaneto-bez-sdelka-e-bedstvie-za-edinstvoto-na-Velikobritaniya/190146/7/0", "text": "Ръководителят на лейбъристката партия и бивш министър-председател на Великобритания, Гордън Браун, заяви че Брекзит без сделка би бил бедствие за единството на страната, пише британският вестник The Guardian, позоваващ се на информация на The Observer. Нарастващият национализъм разделя Обединеното кралство, води го към безпрецедентно икономическо бедствие и отприщва най-сериозната конституционна криза от 17-ти век насам, предупреди Гордън Браун. Бившият премиер заяви, че Англия, Шотландия, Уелс и Северна Ирландия са “лишени от обединяваща цел“. Единството на страната, според Браун, „върви насън към забвение“, което е подхранвано от „разрушителната, популистка, националистическа идеология“, наложена от новият министър-председател на Великобритания Борис Джонсън. Той се присъедини към изявленията на други лейбъристи и призова за действия срещу излизането от ЕС без сделка.  „Ако искаме да разберем защо сме изправени пред не само най-сериозната си конституционна криза от 17-ти век, но в същото време и безпрецедентна икономическа катастрофа, породена от излизането от ЕС без сделка, трябва да признаем, че национализмът в момента движи Британската политика ”, пише той.  „От това следва, че само по този начин, като гледащи напред, толерантни, справедливи и прагматични хора, Великобритания може да възстанови единството и общата си цел. Тези скъпоценни идеали не биха могли да преживеят разделението и хаоса на Брекзит без сделка. За да се предотврати възходът на нефукнционалния национализъм, първата стъпка е да се спре излизането от ЕС без сделка.“, продължава Браун. Той също така обвини Джонсън в това, че превръща Консервативната партия в партия за Брекзит.  ", "date": "2019.08.11", "title": "Бивш премиер: Излизането без сделка е бедствие за единството на Великобритания"}
{"url": "http://epicenter.bg/article/Bashar-Asad-prisastval-na-praznichna-molitva-v-dzhamiya-v-Damask-/190147/7/0", "text": "Сирийският президент Башар ал Асад е присъствал на празничната молитва в джамия в столицата Дамаск, предаде Асошиеийтед прес.    Държавната агенция САТА показа Асад, заснет по време на молитвата за Айд ал адха тази нощ в джамията Афрам редом с други висши служители, сред които премиерът и великият мюфтия.", "date": "2019.08.11", "title": "Башар Асад присъствал на празнична молитва в джамия в Дамаск "}
{"url": "http://epicenter.bg/article/Sblasatsi-i-naprezhenie-na-ezhegodniya-Hadzh-v-Meka/190157/7/0", "text": "Тази година, според различни оценки, най-малко 2,3 милиона мюсюлмани са в Саудитска Арабия, за да извършат поклонението в Мека, което е един от петте стълба на исляма. To се изисква за всеки вярващ, който може да си го позволи поне веднъж в своя живот.    Многобройни мюсюлмани пътуват до моста Джамарат в Мека на третия ден на хадж (известен като yawm-ul hajj al-akbar), където извършват символично „убиване на дявола“ с камъни. Поклонниците хвърлят седем камъка по всяка от три огромни бетонни стени, представящи Сатаната. Ритуалът е подражание на убиването на дявола от Авраам, когато се смята, че Сатаната се опитал да го разубеди да се подчини на Божията заповед да пожертва сина си Исмаил.    След първия обред с камъни започва празникът на жертвоприношението Ейд ал-Адха, който отбелязва края на Хадж. Колят се овце като жертва вместо Исмаил, в церемония, която също се провежда по цял свят. След това мъжете бръснат главата си или подстригват косата си.    Хаджът се състои от поредица религиозни обреди, които се изпълняват за пет дни в най-светия град на Исляма и околностите му в западна Саудитска Арабия. Другите четирите основни стълба на Исляма са: да упражнява мюсюлманската вяра; ежедневни молитви; да дава милостиня и да пости от зори до здрач по време на светия месец Рамазан.    Ритуалите, продължаващи няколко дни, проследяват последното поклонение на пророк Мохамед в Мека.    По-рано АФП съобщи, че израелската полиция и палестинските поклонници са влезли в сблъсъци в свещения пункт на Йерусалим в неделя, тъй като припокриването на еврейските и мюсюлманските празници е довело до напрежение там.    Полицията е изстреляла звукови гранати, а от палестинската страна съобщават за контузии, без да посочват за колко човека става въпрос.    Неделя бележи началото на празника на мюсюлманите Ид ал-Адха и хиляди палестинци се молят в джамията Ал-Акса. Той съвпада с еврейския празник Тиша Ба‘в, който обикновено бележи увеличение на посещенията на евреи в свещеното място.    В опит да облекчат напрежението, в неделя полицията забрани еврейските посещения на обекта, но мюсюлманските поклонници все още се опасяват, че ще бъдат допуснати там и протестират. Сблъсъците с полицията избухнаха след това.    Съединението, което включва джамията Ал-Акса и Куполът на скалата, е едно от най-чувствителните места в израелско-палестинския конфликт. Това е третият най-свещен обект в исляма и най-свещеният за евреите, които го почитат като местоположение на двата храма от библейската епоха. Намира се в източен Йерусалим, окупиран от Израел през шестдневната война от 1967 г. – акт, никога не признат от международната общност.    На евреите е позволено да го посещават, но да не се молят там, за да не предизвикват напрежение.     ", "date": "2019.08.11", "title": "Сблъсъци и напрежение на ежегодния Хадж в Мека"}
{"url": "http://epicenter.bg/article/Strelbata-v-dzhamiya-kray-Oslo-se-razglezhda-kato-opit-za-teroristichno-napadenie/190164/7/0", "text": "Вчерашната стрелба в джамия край норвежката столица Осло се разглежда като \"опит за терористично нападение\", предаде БТА, като се позова на полицията.    \"Разследването показа, че нападателят има десноекстремистки възгледи\", заяви полицейският представител Рюне Скьолд. По думите му заподозреният има антиимигрантски възгледи и изразил подкрепа за Видкун Квислинг - норвежкия политик, сътрудничил на окупационните германски сили. Засега са му повдигнати обвинения в опит за убийство и убийство, но не и в тероризъм.    При атаката срещу ислямския център \"Ан Нур\" леко пострада един човек. Няколко часа след нападението полицията откри трупа на млада жена, роднина на заподозрения.    Норвежката министър-председателка Ерна Сулберг се срещна днес с членове на ислямския център, събрали се да отбележат празника Айд ал Адха. \"Станалото е нещо, което не бива да се случва в Норвегия. Норвегия трябва да бъде безопасно място\", каза Сулберг пред репортери.  ", "date": "2019.08.11", "title": "Стрелбата в джамия край Осло се разглежда като опит за терористично нападение"}
{"url": "http://epicenter.bg/article/Malniya-udari-15-futbolisti-po-vreme-na-trenirovka/190165/7/0", "text": "15 футболисти са ранени при удар от мълния близо до спортно игрище в германския град Розенфелд. Това съобщи вестник „Меркур“ , като се позова на местната полиция.    Според представител на полицията, инцидентът е станал по време на тренировка преди мач. Пострадалите спортисти са на възраст между 19 до 48 години.    Един от играчите е изгубил съзнание. Съобщава се, че всички пострадали спортисти са откарани в болница.    Според изданието, поради лошото време мачът между футболните клубове Зандхаузен и Борусия Мьонхенгладбах.    Силната гръмотевична буря също извади от строя прожекторите на стадиона. Организаторите на мача помолиха публиката да се премести на безопасно място.    ", "date": "2019.08.11", "title": "Мълния удари 15 футболисти по време на тренировка"}
{"url": "http://epicenter.bg/article/Ruskite-vlasti-poiskaha-ot-Gugal-da-prekrati-polzvaneto-na-Yutyub-za-reklamirane-na-nezakonni-aktsii/190174/7/0", "text": "Руските власти поискаха от компанията Гугъл (Google) да прекрати използването на платформата Ютюб (YouTube) за \"рекламиране на незаконни акции\", предаде БТА, цитирана от Новини.бг.    Държавният орган за надзор на телекомуникационния сектор Роскомнадзор съобщи днес, че е изпратил съответно писмо до американския интернет гигант.    Вчера десетки хиляди хора се включиха в най-големите политически протести в Русия през последните осем години, за да призоват за свободни и честни местни избори в столицата Москва другия месец.    Днес Роскомнадзор предупреди Гугъл, че ако не изпълни искането, това ще бъде възприето като намеса в суверенните работи на Русия и оказване на враждебно влияние. Запазваме си правото на адекватна реакция, подчертаха от руския държавен надзорен орган в комюнике.    По-рано днес Андрей Климов, заместник-председател на комисията на Съвета на Федерацията по международните работи, горната камара на руския парламент, заяви, че чуждестранни сили са използвали Ютюб, за да манипулират участниците във вчерашния протест в Москва. Климов е и председател на временната комисия за защита на държавния суверенитет и предотвратяване на намеса във вътрешните работи на Русия.  ", "date": "2019.08.11", "title": "Руските власти поискаха от Гугъл да прекрати ползването на Ютюб за рекламиране на незаконни акции"}
{"url": "http://epicenter.bg/article/Kitay-zayavi-uchastie-v-amerikanskata-koalitsiya-v-Persiyskiya-zaliv/190178/7/0", "text": "Пекин за първи път в историята обяви възможното си участие във военноморската коалиция, планирана от САЩ. Някои политици смятат това за дипломатически игри. Ако обаче Пекин изпрати корабите си в залива, тогава това ще му позволи да промени военноморския си статус в света в съвсем близко бъдеще, пише руският вестник ”Взгляд“. Китайският посланик в ОАЕ Ни Джиан заяви, че китайският флот може да се присъедини към коалицията на Персийския залив, за да гарантира безопасността на корабоплаването. „Ще разгледаме въпроса за нашия флот, придружаващ нашите търговски кораби. Ние изучаваме предложението на САЩ за механизми за подкрепа в Персийския залив “, каза той. Великобритания, както знаете, вече се съгласи да се присъедини към коалицията, но Франция и Германия отказаха. САЩ призоваха за създаването на подобна мисия в Персийския залив след задържането на танкера, плаващ под британски флаг „Стена Имперо“.  В последните дни стана известно, че Пекин продължава активно да купува ирански петрол, противно на забраната на Вашингтон. През юли Китай е внесъл от 4,4 до 11 милиона барела ирански нефт. Тази информация се предоставя от сайт, която следи движението на танкерите. Както отбелязва британският вестник Financial Times, петролът не се доставя от посредници, а от съдове, които официално са собственост на китайската държавна компания CNPC. Вярно е, че количествата са спаднали рязко в сравнение с миналата година, когато американската забрана все още не беше в сила.   Председателят на Комисията по външни работи на Съвета на Федерацията Константин Косачов не изключва възможността китайските военни кораби да стигнат до Персийския залив.   „Теоретично това е възможно. Китай е суверенна държава като всяка друга. Тя има както интереси, така и възможности да реализира своя морски потенциал в различни части на света. Но ще съм много изненадан, ако Китай се присъедини към американската коалиция“, каза пред вестник „Взгляд“ Косачов. „Идеята за нейното създаване е изключително съмнителна. Както разбирам, дори сред съюзниците на Съединените щати има объркване и колебание в това отношение. Да предположим, че китайците ще участват в този вид взаимодействие със САЩ, който е политически съперник или дори противник? Изключително малко вероятно е. \"  Обединяването на сили със САЩ в Персийския залив ще означава много сериозен обрат в политиките на Китай, заяви военният анализатор Александър Голц.  „Най-вероятно това е дипломатически трик. Тогава китайците ще кажат, че са изучавали американските предложения и не са ги приели. От доста време не сме чували да се говори за партньорството между Китай и Съединените щати във военната сфера, каза Голц пред вестника. „От друга страна, за да се установят в Персийския залив, китайците трябва да имат свои военноморски бази. В Африка те вече имат военно присъствие, но в Персийския залив Китай няма бази. Да използва чуждестранни бази, да речем, американски - това не означава сериозно да се установи там.\"  Междувременно американските политици, напротив, засилват враждебната реторика срещу Поднебесната империя. Така новият министър на отбраната на САЩ Марк Еспър в сряда, срещайки се в Токио с японския премиер Шиндзо Абе, си позволи почти обиден тон. \"Военната дейност на Китай и неговите хищнически и протекционистки икономически политики представляват заплаха за международното право, което ние се опитваме да защитим\", каза Еспър.  ", "date": "2019.08.11", "title": "Китай заяви участие в американската коалиция в Персийския залив"}
{"url": "http://epicenter.bg/article/Elizabet-Vtora-uprekna-v-nekadarnost-britanskite-polititsi/190183/7/0", "text": "Кралица Елизабет Втора е крайно разочарована от политическата класа на страната си и нейната \"неспособност да управлява\", съобщава \"Съндей Таймс\", цитирана от Нюз.бг.    Раздразнението на кралицата се обяснява с \"експлозивните политически последствия\" от референдума за Брекзит, който продължава да разделя страната и парламента, пише медията.    Обикновено Елизабет Втора се въздържа от участие в политиката и единствено одобрява правителствените решения. За първи път тя дава гласност на мнението си за британските политици на частно събитие малко след оставката на премиера Дейвид Камерън през 2016 г. От тогава недоволството й расте все повече.    Според \"Съндей Таймс\" тези думи са най-строгите, които кралицата е изричала през всичките си 67 години на управление.    Отношението на Елизабет Втора към британската политическа класа стана ясно в контекста на уверението на настоящия премиер Борис Джонсън, че няма да подаде оставка, ако Камарата на общините одобри вот на недоверие спрямо него.    От своя страна лейбъристът Джон Макдонъл се зарече, че ако Парламентът не подкрепи правителството на Джонсън, лейбъристкият лидер Джереми Корбин ще вземе такси до Бъкингамския дворец, за да обяви желанието на партията си да поеме властта.    Всичко това може да доведе до конституционална криза и дори да принуди кралицата да се намеси в политиката, съобщава медията.  Представители на правителството и на британската корона водят усърдни преговори, за да защитят \"монархическата независимост\". Според помощниците на кралицата парламентът е този, който трябва да реши кой трябва да сформира правителство, в случай че Джонсън загуби вот на недоверие. Едва след това Елизабет Втора трябва да бъде помолена да приеме новия премиер.    Борис Джонсън е 14-ят подред премиер на Великобритания по време на управлението на кралица Елизабет Втора. ", "date": "2019.08.11", "title": "Елизабет Втора упрекна в некадърност британските политици"}
{"url": "http://epicenter.bg/article/Mateo-Salvini-prizova-za-predsrochni-izbori-v-Italiya/190187/7/0", "text": "Лидерът на партия \"Лига\" Матео Салвини призова за предсрочни избори в Италия и призова своите депутати в Рим утре въпреки ваканцията, съобщи БНР.    В петък Салвини внесе вот на недоверие срещу правителството, съставено от неговата партия лига и популисткото движение \"5 звезди\" на Луиджи ди Майо. Планът на Салвини е да предизвика предсрочен вот през октомври и да застане начело на новото италианско правителство. Този план среща опозиция от страна на партиите, от чиято подкрепа Салвини има нужда, за да мине вота на недоверие.    Бившият лидер на Демократическата партия Матео Ренци заяви в интервю за \"Кориере дела Сера\", че Италия има нужда от преходно правителство, подкрепен от всички партии. Първата задача на този кабинет ще бъде да намери 23 милиарда евро, за да избегне повишение на данък ДДС, което трябва да влезе в сила от януари, заяви Ренци. Бившият италиански премиер, който все още има силно влияние в Демократическата партия, подкрепи и движението \"5 звезди\" за законодателство, което да намали броя на депутатите и сенаторите до 345. В момента в Долната камарата на италианския парламент има 630 депутати, а сенаторите са 315.    От своя страна лидерът на \"5 звезди\" Луиджи ди Майо заяви, че да се предизвиква правителствена криза в този момент и „глупаво и опасно“. Въпреки различията между \"5 звезди\" и Демократическата партия по редица въпроси, в този момент италианските политически наблюдатели виждат сближаване. И докато това се случва, Матео Салвини води своеобразна предизборна кампания по плажовете на Италия. Облечен по бански той се радва на вниманието на плажуващите италианци, които се редяха на опашка да си направят селфи със силния на деня. Но Салвини беше посрещнат с протест при пристигането му в Катания на остров Сицилия. Избухнаха и сблъсъци пред сградата на кметството, където Матео Салвини имаше среща.", "date": "2019.08.11", "title": "Матео Салвини призова за предсрочни избори в Италия"}
{"url": "http://epicenter.bg/article/Proektat--Severen-potok-2--blizo-do-triumf/190180/4/0", "text": "Представители на оператора “Северен поток-2” обявиха скоро завършване на полагането на тръби в изключителната икономическа зона на Швеция, съобщава РИА Новости. Предполага се, че работата ще приключи през октомври. Последната спирка на пътя на газопровода е Дания, която не разреши строителство в териториални води, и САЩ с нови санкции.        Преди седмица последната партида тръби за изграждането на „СП-2“ напусна шведското пристанище Карлсхамн. Според представители на оператора, проекта за полагане на 510-километровата шведска отсечка ще бъде завършен през октомври тази година: първата от двете връзки на тръбопровода вече е готова, а окончателното инсталиране на втората ще започне на 1 септември.    Общата дължина на газопровода трябва да бъде около 1 200 километра, а общата мощност – около 55 милиарда кубически метра газ годишно. Общо в момента са положени над 1 700 километра тръби в Русия, Финландия, Швеция и Германия (операторът не уточнява, но най-вероятно се има предвид общата дължина на две връзки). Това означава, че „СП-2“ е готов на 70 процента.    Въпреки факта, че цялата работа се изпълнява в срок, все още не е ясно дали проектът ще бъде напълно реализиран преди края на тази година, както беше планирано по-рано. Факт е, че Дания все още стои на пътя на газопровода, като така и все още не е издала разрешение за полагане на тръби по дъното на шелфа си.    Според Ройтерс, още през април операторът на газопровода се оплакал на датските власти, че енергийният съвет на страната прави всичко, за да забави строителството. По-специално през март Nord Stream 2 AG беше помолен да подаде още едно, вече трето поред, заявление с алтернативен маршрут на полагане на „СП-2“.    Компанията предупреди датската енергийна агенция, че съответната работа вече струва 100 милиона евро и ще изисква допълнителни 560 милиона разходи в бъдеще (при първоначална обща стойност на проекта – 9,5 милиарда). В същото време крайният период на строителство ще се измести с осем месеца – тоест до втората половина на 2020 г. Въпреки че общата дължина на датския участък е приблизително 130 километра и според ръководителя на “Газпром” Алексей Милър, той може да бъде изграден за около пет седмици.    За РИА Новости представителите на оператора не потвърдиха данните, предоставени от Ройтерс, но заявиха, че забавяне от няколко месеца наистина ще доведе до загуба от стотици милиони евро.    Затова операторът на “СП-2” оттегли първоначалното заявление, подадено преди повече от две години, и реши да се концентрира върху два маршрута през изключителната икономическа зона извън териториалните води на Дания (северозапад или югоизток от остров Борнхолм). Това се съобщава на сайта на компанията.    Възможно е това решение да доведе до допълнителни разходи и отлагане на въвеждането в експлоатация на газопровода за известно време. Но това не означава, че разходите ще паднат върху плещите на „Газпром“, защото финансирането на проекта е равнопоставено разделено между руския газов монополист и консорциума от европейски компании (австрийската OMV, френската Engie, британско-холандската Royal Dutch Shell и немските Uniper и Wintershall).        Във Вашингтон също се опитват да възпрепятстват изграждането на „СП-2“. В началото на август Комитетът за външни отношения на Сената одобри законопроект за санкции срещу компаниите, предоставящи кораби за полагане на тръбопровода – Allseas и Uniper.    Съединените щати са уверени, че реализацията на проекта „СП-2“ няма да позволи на американските компании, произвеждащи втечнен природен газ (ВПГ) да заемат мястото на Русия на европейския енергиен пазар, тъй като те не могат да издържат на ценовата конкуренция с тръбопровода. За Вашингтон ситуацията се усложнява от факта, че Москва превъзхожда своя конкурент по доставки на ВПГ. Според международната група вносители на втечнен природен газ (GIIGNL), миналата година Русия е продала на Европейския съюз 4,43 милиона тона от този вид гориво, а САЩ – само 2,7 милиона.    “Ние наблюдаваме това с интерес… Но в момента не виждаме основателна причина за безпокойство”, заявиха представители на Uniper.    Повечето експерти са убедени, че място за паника няма. Старши научният сътрудник от Оксфордския институт за енергийни изследвания Джонатан Стърн нарече опитите на САЩ да спрат изграждането на газопровода “несигурни” и ги срави с неуспешните действия, които страната предприе в ерата на Рейгън, за да спре потока на съветския газ към Европа.    “Тогава всички тези мерки нямаха ефект и мисля, че днес можем да очакваме същото”, цитира Стърн „Блумбърг“. “Вероятно е твърде късно да се направи нещо, защото по-голямата част от тръбопровода е положена. Освен ако САЩ не въведат със задна дата санкции, които, вярвам, ще предизвикат истинска буря от тази страна на Атлантика“.    Немският бизнес също се противопоставя на ограниченията. „Последните американски проекти за санкции ще навредят на предприятия в такива приятелски страни като Германия, Франция, Италия, Холандия, Австрия и Швейцария“, предупреди Волфганг Бюхел, ръководител на Източната комисия по икономика в статия за „Ди Велт“.     ", "date": "2019.08.11", "title": "Проектът „Северен поток-2“ близо до триумф"}
{"url": "http://epicenter.bg/article/Plovdivski-mertsedes-blasna-motorist-ot-Burgas-na-patya-kam-Primorsko/190175/3/0", "text": "Тежка катастрофа стана на главния път от Приморско към Бургас, като Мерцедес с пловдивска регистрация помете моторист с бургаска Хонда на т. нар. завой \"Ставийски“, където фигуристът причини преди години тежка катастрофа, отнела живота на един човек и осакатила Мануела Горсова.    Парамедиците бързо стигнаха до мястото на инцидента въпреки тапата. По първоначални и непотвърдени данни състоянието на рокера е тежко, съобщи Flagman.bg. По информация на ОДМВР - Бургас в следствие на произшествието има леко пострадал, който не е бил хоспитализиран.  На мястото на инцидента има още един пострадал автомобил – син Форд Фокус с бургаска регистрация, който е с ударена задна броня.    Полицаи са на място и уточняват причината за катастрофата. Заради ПТП-о се получава сериозно задръстване, а бургаската хонда все още е в средата на платното и е оградена с конуси, движението се извършва само в дясната лента.   По-късно бе съобщено, че е възстановено движението по път II-99 Созопол – Приморско в района на р. Ропотамо. От Агенция \"Пътна инфраструктура\" напомниха, че трафикът беше временно частично ограничен и пренасочен по обходен маршрут поради пътно-транспортно произшествие.  ", "date": "2019.08.11", "title": "Пловдивски мерцедес блъсна моторист от Бургас на пътя към Приморско"}
{"url": "http://epicenter.bg/article/Tovaren-vlak-plamna-mezhdu-Belovo-i-Kostenets/190182/3/0", "text": "Товарен влак се е запалил днес към 17:30 ч. на линията между Белово и Костенец, съобщава БТВ, позовавайки се на очевидци.    Според някои информации се е възпламенил бутащият локомотив на композицията.    Няма пострадали хора. На място работят екипажи на пожарната. Предполага се, че причината за пожара е горещото време. Влакът не е излязъл от релсите. ", "date": "2019.08.11", "title": "Товарен влак пламна между Белово и Костенец"}
{"url": "http://epicenter.bg/article/Yordanka-Fandakova-proveri-izpalnenieto-na-tekushti-remonti-v-razlichni-kvartali-na-Sofiya/190171/2/0", "text": "Кметът на София Йорданка Фандъкова провери изпълнението на текущи ремонти в различни квартали на града, съобщиха от пресцентъра на Столична община.    Заедно с реконструкцията на основни улици и булеварди в града, продължава работата по текущите ремонти. Обновяването на улици и тротоари в различни квартали на София е част от цялостната програма на Столичната община за ремонт на пътната инфраструктура.    Ежегодно се изграждат около 30 вътрешно-квартални улици заедно с тротоарите. Изцяло нов тротоар се изпълнява до училище 128 „Алберт Айнщайн“ на ул.“Проф.Васил Златарски“ в ж.к.“Младост“.    Обновява се и тротоарната настилка на ул.“Чаталджа“ в район Оборище. На обекта се полага нова настилка от унипаваж.    Кметът възложи да се подменят и бордюрите. Ремонтира се паважната настилка по ул.“Йосиф Петров“ в район „Лозенец“. В същия район екипите извършват текущ ремонт и на пл.“Велчова завера“. Обновена е маркировката на велоалеята, която е на тротоара до парка на НДК.    Кметът възложи обновяване на пътната маркировка, където е необходимо, както на пътните платна, така и на пешеходните пътеки. Приоритетно ще се обнови маркировката около училища и детски градини преди началото на учебната година. Обновяват се и тръбно-решетъчни парапети и пътни знаци.    На екипите, които извършват текущи ремонти, е възложена работа по пътната настилка на ул.“Родолюбие“ в район „Сердика“, където се извършва фрезоване и асфалтиране, както и на ул.\"Кап.Тодор Ночев\" в район „Лозенец“, ул.“Димитър Пешев“ в район „Искър“, ул. Незабравка в район „Изгрев“ и на ул. \"Слатинска\" - ремонт паважната настилка.", "date": "2019.08.11", "title": "Йорданка Фандъкова провери изпълнението на текущи ремонти в различни квартали на София"}
{"url": "http://epicenter.bg/article/Balgariya-i-Turkmenistan-podpisaha-dvustranni-dokumenti-v-chetiri-oblasti-ot-vzaimen-interes/190172/2/0", "text": "В присъствието на министър-председателя Бойко Борисов, в „Аваза“ бяха подписани двустранни документи за сътрудничество между България и Туркменистан в сферите на транспорта, инвестициите, младежта и спорта и външните работи. Това съобщи правителствената информационна служба. В рамките на Четвъртата сесия на Междуправителствената българо-туркменистанска комисия за икономическо сътрудничество беше подписано споразумение за сътрудничество в областта на пощенските и електронните съобщения и информационните технологии. Акцент на документа е обменът на информация за нормативната уредба, пазарните принципи и либерализацията в сектора на съобщенията. Със споразумението се дава възможност за подписване на договори за пряко сътрудничество между телекомуникационните и пощенските оператори на двете страни.  Между Българската агенция за инвестиции (БАИ) и Министерството на финансите и икономиката на Туркменистан беше подписан Меморандум за сътрудничество, който ще бъде важен механизъм за стимулиране и подкрепа на бизнеса и ще насърчи инвестиционните процеси в двете страни. БАИ и Министерството на финансите и икономиката на Туркменистан ще засилят сътрудничеството си в областта на инвестиционните проекти, обмена на информация за привличане на инвестиции, създаването на нови бизнес партньорства, с цел излизане на трети пазари и изпълнение на съвместни проекти между двете страни.   В сферата на младежта и спорта ресорните министерства на България и на Туркменистан се договориха да насърчават сътрудничеството между спортните институции, спортните федерации и други спортни организации в двете държави в областта на спорта за високи постижения; спорта за всички; спортната наука и спортна медицина; борбата срещу допинга в спорта.   Подписан беше също Протокол от Четвъртото заседание на Междуправителствената българо-туркменистанска комисия за икономическо сътрудничество. В него бяха отбелязани постигнатите договорености между двете страни в рамките на сесията, сред които е ускореното съгласуване и подготовката за подписване на проекта на Конвенция между правителството на Туркменистан и правителството на Република България за избягване на двойното данъчно облагане по отношение на данъците върху доходите и капитала.   Извън работата на междуправителствената комисия, беше подписана Програма за сътрудничество между Министерството на външните работи на Република България и Министерството на външните работи на Туркменистан в периода 2020-2021 г. Програмата предвижда провеждането на политически консултации между двете министерства и обмен на информация от интерес за развитието на външнополитическия диалог и сътрудничеството. Последните политически консултации между министерствата на външните работи на двете страни са проведени през 2015 г. В обхванатия от Програмата период се планира провеждането на политически консултации по теми като двустранни отношения и перспективи за тяхното развитие, двустранно взаимодействие в рамките на ООН и други международни организации и актуални регионални въпроси. В съответствие с Програмата за сътрудничество страните ще се информират взаимно относно възможностите за обмяна на ведомствени публични печатни и електронни издания, както и за провеждането в техните държави на международни събития в областта на културата, икономиката и други области от взаимен интерес. От българска страна документите бяха подписани съответно от министъра на транспорта, информационните технологии и съобщенията Росен Желязков, изпълнителния директор на Българската агенция за инвестиции Стамен Янев, министъра на регионалното развитие и благоустройството Петя Аврамова и извънредния и пълномощен посланик на Република България в Туркменистан (със седалище в Баку, Република Азербайджан) Николай Янков.   ", "date": "2019.08.11", "title": "България и Туркменистан подписаха двустранни документи в четири области от взаимен интерес"}
{"url": "http://epicenter.bg/article/Borisov-vodi-pregovori-za-mashtabna-yuzhnokoreyska-investitsiya/190173/2/0", "text": "България водни преговори с нов мощен южнокорейски инвеститор, стана ясно по време на Първия Каспийски икономически форум в Туркменбаши.   Става дума за известната фирма за акумулатори за електрически автомобили СК Иновейшън, преговорите с която са в напреднала фаза. Корейската делегация в момента е в България и заедно с екипи на икономическото министерство работят по проекта, потвърди икономическият министър Емил Караниколов. Очаква се в края на септември министър-председателят Бойко Борисов да посети Южна Корея - \"но само при условие, че ще подпиша договор\", заяви той пред Епицентър.бг. Става въпрос за инвестиция в размер на над милиард долара. Борисов предлага на южнокорейците новият завод да бъде разположен в Благоевград, тъй като там има много свобода работна ръка, обясни той. Борисов подчерта, че ще се бори докрай за инвестицията на Фолксваген, но дори и тя да не се случи - това, че на финала сме останали само с Турция, е огромна реклама за нас. Водим коректно състезание с Ердоган, за нас Турция е стратегически партньор, тя продължава да изпълнява споразумението с нас за мигрантите, въпреки че с ЕС е денонсирано и ние сме благодарни за това, подчерта премиерът.   Очаквайте подробности", "date": "2019.08.11", "title": "Борисов води преговори за мащабна южнокорейска инвестиция"}
{"url": "http://epicenter.bg/article/Borisov--S-vsichki-darzhavi-ot-Kaspiyskiya-region-sme-v-otlichni-otnosheniya/190176/2/0", "text": "С всички държави от Каспийския регион сме в отлични отношения, отбеляза министър-председателят Бойко Борисов пред български медии в „Аваза“. В региона има огромни възможности за бизнес, но мирът е нещо, което също е изключително важно, добави българският премиер. Той определи като голям напредък факта, че Каспийският регион се събира заедно на икономически форум в Туркменистан.  Премиерът Борисов акцентира върху енергийната тема. Винаги съм работил на базата на взаимния интерес, а интересът е да се търсят повече пазари и да се продава повече газ, заяви министър-председателят и добави - виждам възможност да презентираме нашия газоразпределител, тъй като на запад ние сме първите, които Туркменистан има.   Борисов обърна внимание на големите количества газ, с които страната разполага. Над 5 млрд. куб. метра отиват за Русия от тук, три тръби имат огромни и би могло за нашия газоразпределител „Балкан“ да идва газ, за да има тази диверсификация, която Третият либерализационен пакет изисква, изтъкна премиерът.  Министър-председателят Борисов отбеляза, че след първата му среща с президента Гурбангули Бердимухамедов вече има български компании, които изпълняват поръчки в Туркменистан. Премиерът посочи, че Туркменистан има производство, от което стопанството ни има нужда, а същевременно домакините проявяват интерес към нашите индустриални зони и високи технологии. Голям интерес имат към нашето машиностроене, подчерта Борисов. Той добави, че с президента на Туркменистан са постигнали договореност да бъде организирана среща на министри от двете страни, които да посетят местата, където има висока добавена стойност, за да може в началото на годината да се подпишат нови споразумения.    Постигната е също така договореност двете страни взаимно да си предоставят по един офис в София и в Ашхабад за улесняване на връзките между България и Туркменистан. С този офис ще бъдем и гарант за бизнеса, да бъде по-окуражен, че ще има подкрепа, добави министър-председателят Бойко Борисов.", "date": "2019.08.11", "title": "Борисов: С всички държави от Каспийския регион сме в отлични отношения"}
{"url": "http://epicenter.bg/article/Pochina-Plamen-Krayski--edin-ot-osnovatelite-na-vestnik--quot-Demokratsiya-quot-/190177/2/0", "text": "Един от основателите на в. \"Демокрация\" и кръга \"Будител\" Пламен Крайски е починал внезапно вчера, съобщиха негови колеги в социалните мрежи.    От 2016 до 2017 г. той бе директор на Националния литературен музей. Като такъв той отдаде много сили с борбата си за спасяването на дома на Пейо Яворов в София, както и на къщата музей на Христо Смирненски на ул. \"Овче поле\" № 116 в столичния район \"Възраждане\". Пламен Крайски бе заместник-председател на Държавна агенция \"Архиви\" по време на правителствата на Сергей Станишев и Бойко Борисов, а впоследствие преподава в УниБИТ, припомня Dir.bg.    \"От нас си отиде човек с широка душа и верен съмишленик. С него всичко ставаше лесно и някак си без да усетим каквито и да било трудности\" - написаха колегите му от списание \"Будител\".    Погребението ще се извърши на 14 август от 12:00 часа в църквата на Централните софийски гробища, а поклонението пред тленните му останки ще е от 11,30 часа в ритуалната зала. ", "date": "2019.08.11", "title": "Почина Пламен Крайски, един от основателите на вестник \"Демокрация\""}
{"url": "http://epicenter.bg/article/Kmetat-na-Kardzhali-Hasan-Azis-pozdravyava-futbolen-klub--quot-Arda-quot--za-godishninata-mu/190179/2/0", "text": "Кметът на Кърджали инж. Хасан Азис поздрави футболен клуб \"Арда\" с годишнината му.   \"Футболен клуб “Арда” основан на 10 август 1924 г., гради своята история 95 години, за да тръгне към своя връх през настоящата 2019г.  “Арда 1924” винаги е бил стълб на обединението на кърджалийци, на единството като носител на силен дух и неизчерпаем източник на енергия.  Искам да благодаря на всички, които са в основата на тази реализирана мечта за Кърджали! На всички кърджалийци, които неуморимо вярват в своя футболен клуб!  Гордея се, че съм частица от този грандиозен успех - да бъдем в Първа Професионална футболна лига!  Да пожелаем нови успехи и много положителни спортни емоции - за нас - феновете на “Арда”!  И нека помним, че във футбола и в живота има много препятствия, но те са там, за да ги преодоляваме с майсторски финес и мъдрост!  Честит празник ПФК Арда / PFC Arda!\", изтъква инж. Хасан Азис.    ", "date": "2019.08.11", "title": "Кметът на Кърджали Хасан Азис  поздравява футболен клуб \"Арда\" за годишнината му"}
{"url": "http://epicenter.bg/article/Utre-vremeto-shte-bade-goreshto-s-maksimalni-temperaturi-mezhdu-33--i-38-/190181/2/0", "text": "През нощта ще бъде ясно и тихо. Утре ще е слънчево, около и след обяд – горещо. Ще продължи да духа слаб, в източната половина от страната до умерен вятър от изток. Максималните температури ще бъдат между 33° и 38°, по-ниски - около 30°, по Черноморието. Това съобщи за Агенция „Фокус“ дежурният синоптик Георги Цеков от Националния институт по метеорология и хидрология (НИМХ).   Над Черноморието ще е слънчево. Ще духа умерен вятър от изток-североизток. Максимални температури на въздуха: 28°-30°. Температурата на морската вода е 26°-27°, по-ниска – 24-25° е на север от нос Калиакра. Вълнението на морето ще е 3, на юг от Бургас - 4 бала. Над планините ще е слънчево. Ще духа слаб до умерен вятър от изток-югоизток. Топло време с максимална температура на височина 1200 метра – около 28°, на 2000 метра – около 21°. Във вторник и сряда ще бъде слънчево, около и след обяд - горещо. Ще духа слаб до умерен източен вятър. Преобладаващите максимални температури ще са между 34° и 39°, по-ниски, около 30°, по Черноморието. Привечер в сряда над северозападните райони ще се заоблачи. В четвъртък над западната половина от страната ще се развива купеста и купесто-дъждовна облачност и на места ще превали и прегърми. В отделни райони са възможни и по-интензивни явления. Очакват се и градушки. С до умерен северозападен през ще започне да нахлува хладен въздух и температурите ще се понижават, но все още в Югоизточна България ще е горещо. Атмосферното налягане е по-високо от средното за август - слабо ще се понижи.  ", "date": "2019.08.11", "title": "Утре времето ще бъде горещо с максимални температури между 33° и 38°"}
{"url": "http://epicenter.bg/article/Borisov-za--quot-Folksvagen-quot--Napravihme-si-golyama-reklama/190184/2/0", "text": "Дори и да не стане заводът на \"Фолксваген\" у нас, въпреки че аз съм оптимист, защото вярвам в това, което предлагаме, ние си направихме голяма реклама. Това заяви пред български медии премиерът Бойко Борисов, който е в Туркменистан за участие в Първия каспийски икономически форум.    Той увери, че независимо от развръзката с \"Фолксваген\" България ще има завод за автомобили, защото интересът към страната ни бил голям.    Борисов посочи, че добрата реклама, която страната ни си е направила в света, се дължи на работата на правителството и на отделните министри.    Най-големият концерн в Европа се колебае месеци наред за завода въпреки условията, които предлага Турция и които ние като държава членка на ЕС не можем да дадем, защото имаме правила, подчерта премиерът и допълни, че независимо от предимството на Турция спорът в Германия коя е по-добрата дестинация продължава.    Той бе категоричен, че България предлага по-добри бизнес условия, спазвайки всички правила на ЕС.    Борисов уточни, че конкуренцията ни с Турция се води изцяло като приятели и партньори и в \"рамките и правилата на играта\".    Никога не сме си позволявали задкулисни действия, с които да уроним престижа на друга държава, за да се възползваме от това, отсече министър-председателят.    \"Ние не рекламираме България с \"Елате, защото турците са лоши.\" Не, ние казваме защо сме по-добри\", заяви още той.    Борисов напомни, че Турция е наш стратегически партньор и съсед и се зарече, че докато е на власт, България ще има приятелски отношения с всички свои съседи. Това по неговите думи носело успех.    Премиерът отбеляза и че у нас има 250 завода за авточасти - все на големи западни компании.", "date": "2019.08.11", "title": "Борисов за \"Фолксваген\": Направихме си голяма реклама"}
{"url": "http://epicenter.bg/article/Nabirat-s-obyava-kandidati-za-mestnite-izbori-v-romskata-mahala-na-Samokov/190186/2/0", "text": "Броени месеци преди местните избори в магазини в Самоков се появи интересна обява за набиране на кандидати и жребий. Това се случва в ромската махала на града.    На почти всяко заведение в махалата, а дори и върху прозорците на някои къщи, е залепена обява: \"Господа и Госпожи - момчета и момичета, които са навършили 18 г. Каним ви, който иска да бъде в листата за общински съветници и може да е полезен за своя квартал и на община Самоков, да се запише при Меди за предстоящите избори\", съобщава БТВ.    Според местните, има хора, които се спират да четат обявата. Меди е Мартин Мартинов. Той е автор на идеята. Настоящ общински съветник и предстоящ водач на листата на \"Евророма\" в Самоков. „Кастинг, точно така. Няма шуробаджанащина вече”, казва Мартин Мартинов. Той обяснява, че имат ясни критерии. „Да притежават качества в политическата сцена например - да са грамотни”, обясни общинският съветник. „Те си имат опит, то им е вродено на циганите”.    Мартинов е племенник на Александър Методиев от ДПС, чийто резултати на евровота в махалата в Самоков се смятат за рекордни.    „Това е несериозно - с обяви, с кастинги да се избират общински съветници. Вероятно е пълнеж, за да могат съответните господа да получат допълнителни гласове, да може поне един да влезе в Общинския съвет”, смята Александър Методиев от ДПС.    „Ще направя номера от 2 до 29, ще ги сгънем и ще ги сложим в една стъклена епруветка. И по азбучен ред на този, който ще се кандидатира, от А до Я, ще тегли номерата, под кой номер ще бъде той преференциален”, обясни Мартин Мартинов.    Жребият щял да бъде пред публика в махалата. Засега записаните били към 20 души.", "date": "2019.08.11", "title": "Набират с обява кандидати за местните избори в ромската махала на Самоков"}
{"url": "http://epicenter.bg/article/Do-13-avgust-e-udalzheno-bedstvenoto-polozhenie-v-obshtina-Svishtov/190188/2/0", "text": "До 13 август е удължено бедственото положение в община Свищов заради Африканската чума по свинете, съобщи Генчо Генчев, кмет на крайдунавската община и председател на Общинската епизоотична комисия, предаде БТА.    Решението е било взето на днешното заседание на комисията. Причината е, че след загробването на 17 хиляди животни от индустриалната ферма в село Българско Сливово върху площадка от близо 30 декара в близост до селото, са необходими допълнителни дейности за дезинфекция и сигурност, посочи Генчев.    Теренът ще бъде пазен от охранителна фирма, уточни кметът.    Той отбеляза, че всички домашни прасета от дворовете на хората са били ликвидирани съгласно инструкциите на БАБХ.", "date": "2019.08.11", "title": "До 13 август е удължено бедственото положение в община Свищов"}
