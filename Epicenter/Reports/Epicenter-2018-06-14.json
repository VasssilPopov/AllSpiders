{"url": "http://epicenter.bg/article/Antikoruptsionnata-komisiya--Delyan-Peevski-e-izryaden-danakoplatets-/156828/2/0", "text": "Антикорупционната комисия обяви Делян Славчев Пеевски за изряден данъкоплатец. Новината съобщи председателят на комисията Пламен Георгиев на днешния брифинг, който отчете дейността на новия антикорупционен орган, създаден в началото на годината, предава Дарик.  По думите на Пламен Георгиев, Пеевски е \"или един от най-проверяваните и чисти хора в държавата, или има много добри адвокати и счетоводители\". Срещу Пеевски имало подадени два сигнала и образувани пет прокурорски проверки, като всички завършили с отказ от разследване.  Първият сигнал срещу Делян Пеевски е по повод внесения през февруари от него законопроект, който имаше за цел всички медии, включително телевизии, радиа и сайтове, да депозират пред Министерството на културата информация кои са собствениците им. Според резултатите от проверката Пеевски не целял личен интерес, а промените в закона имали за цел да оповестят публична информация, заяви председателят на антикорупционната комисия Пламен Георгиев.  \"За Делян Слвачев Пеевски не би могъл да възникне частен интерес, тъй като направените от него като част от група вносители предложения във връзка със закона за задължителното депозиране на печатни и други произведения са в подкрепа на по-голяма прозрачност във връзка със собствеността и финансирането на медии. Видно от предложените текстове в законопроекта, както и от мотивите към него, целта е създаването на условия за прозрачност на медийната среда, което изискване е обществено значим въпрос\", обясни Георгиев.  Вторият сигнал е от гражданско сдружение „Боец” заради съмнения за извършени престъпления, корупция и незаконно придобити имущество и активи. Данни за такива обаче антикорупционната комисия отново не открива. През годините пък Пеевски бил обект на пет прокурорски проверки и едно образувано досъдебно производство. Всички завършили с отказ от разследване, допълни Пламен Георгиев.  \"Като дръпнем чертата, се оказва, че или г-н Делян Слвачев Пеевски е един от най-проверяваните и чисти хора в държавата, или има много добри адвокати и счетоводители. Но е факт. Ние работим с документи и доказателства. Каквото можем по подадения сигнал, сме направили. В сигнала няма никаква конкретика за извършено престъпление\", посочи председателят на антикорупционната комисия.  ", "date": "2018.06.14", "title": "Антикорупционната комисия: Делян Пеевски е изряден данъкоплатец "}
{"url": "http://epicenter.bg/article/Borisov-otkaza-sreshta-s-makedonskiya-prezident-/156775/2/0", "text": "Премиерът Бойко Борисов е отказал среща с македонския президент Георге Иванов, който днес и утре е в София по покана на българския държавен глава Румен Радев. Да се види с Иванов е отказала и вицепремиерът и външен министър Ескатерина Захариева. Това съобщиха от Правителствената информационна служба.  \"Срещите наистина са отказани. Не искаме да се намесваме във вътрешните работи на нашата съседна държава. Нашата позиция е принципна и е ясна, както и на цялата международна общност. Ясна е и позицията на президента на Република Македония\", коментираха от правителствения пресцентър. Снощи Георге Иванов категорично отказа да подпише договора с Гърция и обвини правителството на Зоран Заев в национално предателство.  \"Българското правителство не вижда смисъл да бъде използвано във вътрешнополитическите дебати в Скопие. Ключова за бъдещето развитие на нашата съседна държава е интеграцията в ЕС и НАТО и тя не бива да бъде поставяна под въпрос\", заявиха още оттам.  Пред Епицентър.БГ дипломатически източник коментира, че създадената ситуация отново показва, че има сериозни разногласия между президент и премиер и по отношение на външната политика.  ", "date": "2018.06.14", "title": "Борисов отказа среща с македонския президент "}
{"url": "http://epicenter.bg/article/Ivo-Hristov-i-Toma-Tomov-v-Plovdiv--Putin-ima-podkrepata-na-ruskiya-narod--no-elitat-mu-e-prodazhen/156787/2/0", "text": "„Голямата драма на Русия е дали ще успее да изработи социално-политически модел, който да отговори на предизвикателствата”, коментира проф. Иво Христов по темата за бъдещето на Руската федерация при новия мандат на Путин. Той и колегата му в парламента Тома Томов гостуваха на пловдивската структура на Национална асоциация „Сигурност”, съобщиха от пресцентъра на БСП-Пловдив.  „До момента Путин успя да „събере“ държавата, но на Русия й трябва скок в икономическо, социално и технологично отношение”, подчерта проф. Христов. По думите му с настоящата властова, икономическа и социална матрица такъв пробив не е възможен. „Путин може и да има подкрепата на руския народ, но има продажен елит”, заяви геополитическият анализатор.  Тома Томов допълни, че всяка година руският елит официално изнася 100 млд. долара в западните банки. „Дома, Дети, Деньги – трите „Д” са параметрите на техните интереси. Къде са им парите, къде са им децата, къде са им домовете? На запад!”, каза журналистът.  Според проф. Христов никога в руската история не е имало толкова богата и толкова откъсната от народа върхушка.  „ХХ век е кошмарен век за Русия, защото тя изживя икономически, социален и военен шок”, смята социалният учен. Според него Русия не може да бъде велика страна в очертаващия се триъгълник с Китай и САЩ, ако финансите ѝ зависят от „врага”.  „Няма как, невъзможно е, ако икономиката ти зависи от доставянето на ресурси на твоя опонент, срещу което получаваш едни „хартийки”, почерта проф. Христов.  „Източниците на ръст на твоята независимост трябва да бъдат вътре в твоята страна, а не навън. Под „вътре” се разбира 150–милионното руско население плюс 200 милиона жители на евразийското пространство. Русия трябва да се определи, не може да бъде едновременно независима Русия и Русия на Абрамович с двойното гражданство – руско и израелско”, обясни проф. Христов. По думите му Путин действа от позицията на здравия разум, създава втори управленски ешелон т.е. вертикала на властта от млади, лоялни и компетентни хора.  „Хипотезите с вариантите за приемник на Путин са по-скоро в сферата на имагинерните спекулации, но все пак като такъв възможен вариант се очертава губернаторът на Тулска област Дьомин, но може и да е човек, за когото въобще не подозираме, както не подозирахме за съществуването на самия Путин”, каза анализаторът.  Журналистът Тома Томов индикира в поведението на Тръмп опит за съюзяване с Русия.  „Така наречената „дълбока държава” и европейското ръководство, които са против Тръмп, са изключително антируски настроени. Те не искат да имат нищо общо с Путин, за тях той е демон”, каза международният публицист. Той се спря на срещата между Тръмп и Ким Чен-ун, като подчерта, че мирът е възможен. Според него предварителният ултимативен тон на САЩ след проведените преговори е станал диалогичен към Северна Корея.  „Това е, защото корейците притежават ядрено оръжие още от 2000 година, а големият въпрос е за носителите, с които твърдят, че могат да стигнат до вътрешността на САЩ”, обясни Тома Томов. Той посочи, че САЩ са една от най-мощните държави, защото печатат пари, притежават модерни технологии, имат най-мощната армия с 1100 бази по целия свят. В Япония имат 60-хилядна войска. Германия е окупирана страна – там са разположени 50 000 американски войници. България е в същото незавидно положение, тъй като се ползват авиобазите в Безмер и Граф Игнатиево напълно безплатно, дори керосинът за самолетите не си плащат. „С изтребителите F-16 съвсем ще ни „източат”, прогнозира той.  „Намираме се в цепнатината на времето и пространството”, каза по отношение на ситуацията в България проф. Христов и за пореден път подчерта, че не вижда елит, който да осъзнава драматизма на това. За българската върхушка също важи максимата: „Където са им парите и децата, там са им интересите”.  „България е важна само като територия. Не като народ и не като държава. На юг от нас расте суперсила. Турция прави интересен експеримент между модернизация, индустриализация и урбанизация с едновременно завръщане към нейните ислямски и османски корени. Успехът или провалът на този експеримент са еднакво опасни за нас и означават тежки времена за България”, обясни проф. Иво Христов.   ", "date": "2018.06.14", "title": "Иво Христов и Тома Томов в Пловдив: Путин има подкрепата на руския народ, но елитът му е продажен"}
{"url": "http://epicenter.bg/article/Radev--Kogato-prizovavash-drugiya-da-vodi-dialog--ne-tryabva-ti-samiyat-da-byagash-ot-nego-/156791/2/0", "text": "Когато призоваваш другия да води диалог, не трябва ти самият да бягаш от него. Това каза на пресконференция президентът Румен Радев след срещата си с държавния глава на Македония Георге Иванов във връзка с отказа на премиера Бойко Борисов да се срещне с македонския президент, предаде репортер на Агенция „Фокус“. Коментарът му дойде след като стана ясно, че премиерът Бойко Борисов и вицепремиерът и министър на външните работи Екатерина Захариева са отказали срещите с македонския държавен глава.   Премиерът Бойко Борисов си носи отговорността за отказа от среща, но така не реализира основната цел на европредседателството си, коментира на свой ред президентът на Република Македония Георге Иванов.  „Бойко Борисов е премиер на страна, която председателства ЕС, и постоянно говори за диалог. Но с този негов жест той заема страна и не реализира основната цел на председателството си“, коментира Иванов.   България се нуждае от твърди гаранции, че договорът за добросъседство ще остане в сила и когато насреща имаме Република Северна Македония, каза още Румен Радев.  „Договорът между Македония и Гърция налага промяна в името на Македония, което за нас означава тя да продължи да спазва своя ангажимент за тълкуване на Конституцията, така че тя да не се превърне в намеса на свои съседи. В договора с Гърция има формулировка, че той няма да бъде насочен към трети страни, което е твърде обща формулировка. Ако сравним двата договора, ще видим, че договора с Гърция изключва поправки и отмяна, а договорът с България допуска прекратяване. Това поставя България в ситуации да търси допълнителни гаранции. Категорично трябва да се изключи всякаква намеса и подкрепа на Македония за организации на наша територия, които имат характер срещу нашата Конституция. Очаквам българското правителство и МВнР да впишат тези договорни ангажименти в глава 35 от бъдещата договорна рамка на преговорите на Македония в членство в ЕС“, каза още Радев и посочи, че това означава ясни процедури на мониторинг и съблюдение на изпълнение на условията.   Не приемам квалификации, че преча за стабилността в региона, каза още Георге Иванов.  \"Аз никого не изгоних от моя кабинет. За първи път в този ден се запознах с документа и нямаше какво да говоря за него на тази среща. За това тя продължи много кратко. Не приемам квалификации, че преча за стабилността в региона. Знае се кой блокира Македония и отнема нейното бъдеще. Знае се кой пречи на правото на просперитет на един народ. Заклел съм се, че ще уважавам Конституцията и не мога да приема акт, който ѝ противоречи. Това е мое лично решение за действията на един премиер, който не е разбрал негативните последствия от един договор\", коментира още Иванов.  Държавният глава посочи, че след срещата, е казал на народа, че реализирането на македонските цели не може да бъде алиби за реализирането на вредни за Македония договори. „Вярвам, че отговорните органи ще разберат сериозността на състоянието и ще реагират правилно. Надявам се и че каквото и да стане с договора, нашите добри отношения ще продължат“, коментира Иванов.  Президентът на Македония трябва да бъде водач в диалога между институциите в страната, който в момента е скъсан, каза още Румен Радев. Той Радев посочи, че с президента Иванов са имали тежък разговор.  „България е силно обезпокоена от ескалацията и скъсването на диалога между институциите в този критичен за Македония момент. Призовах президента Иванов да бъде не само участник, но и водач в този диалог между институциите, защото това е важно условие за постигане на обявените стратегически приоритети на държавата - членство в ЕС и в НАТО. Обсъдихме и актуалният въпрос за смяната на името. Приветстваме усилията за намиране на решение на този казус, защото това е важна стъпка по пътя на евроатлантическа и европейска интеграция на Македония, която ние подкрепяме. Осъзнаваме и че това е сложен и продължителен процес, който поражда вълнение и в Македония, и в Гърция. Но той е важен като казус, защото засяга интересите и на други държави като България. И затова има регионално и европейско измерение. И когато се постави днес въпросът за нашето отношение към предложения компромисен вариант, трябва да бъде ясно, че от признаването на Македония от 1992 г. до днес нито едно българско правителство не формулира конкретни условия и претенции към името“, коментира Радев и посочи, че в резултат на това този казус не присъства нито в политическата декларация от 1999 г., нито в договора за добросъседство от 2017 г.  „В същото време Македония, която се предлага да носи името Северна Македония, се намира на запад от Пирин и югозапад от София. Налице са географски реалности и историческа обремененост, които ни задължават в тази ситуация да бъдем изключително внимателни и да следим и да преценяваме не само изхода от преговорите между Македония и Гърция, но и изпълнението на договорните ангажименти в нашите двустранни отношения, които трябва да придобият необратим характер. България е държавата, която най-силно подкрепя евроатлантическата и европейската перспектива на Македония, така че приемаме резултатите от преговорите за името, доколкото те премахват важни пречки за интеграционния процес. Но трябва да е ясно, че основният залог за нашата подкрепа е стриктното спазване на чл. 11 от договора за добросъседство, според който двете държави се задължават да нямат неприятелски действия една спрямо друга, да не използват териториите си за организации, които водят сепаратистки дейности и да неутрализират недобронамерена пропаганда, насочена към омраза и насилие. Стриктното спазване на този договор е необходимо условие за безпроблемния път на Македония към Европа. Затова е много важно съвместните комисии да имат условия за ефективна работа, да преодолеят наложените с години идеологически предразсъдъци и всички тези позитивни промени от договора да бъдат необратими“, каза още Радев. „Надявам се нашите приоритети за Западните Балкани да не се сведат само до прегръдките и да не абдикираме от проблемите. Според мен България трябва да търси интензивни контакти и диалог не само с правителството на Македония, но да търси диалог и с президента, опозицията и т.н. Само така ще имаме констурктивни и приятелски отношения“, посочи Радев.  \"С президента Иванов имахме тежък разговор. България е притеснена от скъсването на диалога между институциите в Македония. Призовах президента Иванов да не бъде само участник в този диалог\", подчерта Радев.  \"Обсъдихме и актуалния въпрос за смяната на името на Република Македония. Приветствам усилията за намиране на решение на този казус. Това е важна стъпка за евроатлантическата интеграция на нашите съседи. Осъзнаваме обаче, че това е сложен и продължителен процес, който поражда напрежение и в Македония и в Гърция. Той обаче е важен като казус, защото засяга и други държави като България\", каза той.  \"Смея да твърдя, че България е държавата, която най-силно подкрепя евро-атлантическата перспектива на Република Македония. Така че ние приемаме резултатите от преговорите между Гърция и Македония най-вече и доколкото те премахват важни пречки по пътя на този интеграционен процес\", посочи президентът, цитиран от Канал 3.  \"Но трябва да е ясно, че основният залог за нашата подкрепа е стриктното спазване на политическата декларация от 1999 г. и най-вече член. 11 от Договора за добросъседство от 2017, който задължава двете държави да нямат неприятелски действия една към друга\", подчерта държавният глава.  Относно компромисния вариант Северна Македония, приет от правителствата на Македония и Гърция, Радев изтъкна, че \"досега нито едно българско правителство не формулира конкретни условия и претенции към името\".  \"В резултат на това този казус не присъства нито в политическата декларация между Република Македония и България от 1999 г., нито в Договора за приятелство и добросъседство от 2017 г.\", продължи той.  \"Същевременно Република Македония, за която се предлага да приеме името Северна Македония, се намира на югозапад от София и на запад от Пирин. Налице са исторически обременености, които ни задължават да бъдем много внимателни в тази ситуация. И да следим не само изхода на преговорите между Република Македония и Гърция, но и най-вече изпълнението на договорните ангажименти в нашите споразумения, които да приемат необратим характер\", подчерта Румен Радев.   Приемането на Македония в ЕС и НАТО не трябва да се основава на промяна на Конституцията, заяви още георге Иванов.  Иванов посочи, че пътят на Македония към ЕС е бил прекратен и сега Македония е блокирана и от ЕС, и от НАТО. „Имаме вече 7 положителни препоръки, но продължаваме да стоим на място, докато нашите съседи от региона вървят напред. Всички председатели на Македония винаги са търсили решение за присъединяване към ЕС и НАТО, но то не трябва да сменя Конституцията на Македония“, каза още президентът.  Иванов посочи, че посещението му в България се осъществява в много труден момент за Македония, но по думите му точно в такъв момент се разпознават истинските приятели. „С подписването на договора за добросъседство имаме нов дух между двете страни. Това е позитивен пример за другите страни то Балканите. Благодарни сме на България, че като Председател на Съвета на ЕС върна региона на листата на ЕС, която ни беше изоставила - беше окупирана със самата себе си и много малко внимание посвещаваше на земите от този регион, които не са членки на ЕС“, посочи държавният глава. „Благодаря за тази среща на президента Румен Радев за храбростта и за това, че показа лидерство, което трябва да следят и другите от региона“, каза Иванов.   ", "date": "2018.06.14", "title": "Радев: Когато призоваваш другия да води диалог, не трябва ти самият да бягаш от него "}
{"url": "http://epicenter.bg/article/Karakachanov--Satrudnik-na-makedonskiya-prezident-shpionira-u-nas-/156794/2/0", "text": "  - Правилно, да. Той е основната причина да се развалят нещата в преговорите между Македония и Гърция за името. И всъщност един от неговите най-близки сътрудници продължава оперативно да се занимава с шпионаж в България. Правилно са постъпили премиерът и външният министър, защото всъщност какво има да говориш с Георге Иванов, който на практика спъва усилията на правителството в Скопие за постигане на някакъв компромис по отношение на спора с името, а България беше една страна, която помага на Македония за НАТО и ЕС. И един такъв, който саботира твоята политика, какво да си говориш с него?!  И един от близките му сътрудници продължава да работи по линия на техните служби оперативно, няма да му казвам името, но да се знае, че и това знаем.    - Приветстваме разбирателството между тези две наши съседни държави, но това не означава, че България ще спре да се интересува от правата и интересите на етническите българи в Македония и че ще спре да се противопоставя на всеки опит в Македония, било то държава или някакви други институции, да фалшифицират българската история и да си я присвояват. И като гледах изказването на македонския премиер Заев, в което той говори за Кирил и Методий, за тоя-оня, нещо някакси ми става чудно Кирил и Методий кога станаха македонци. Няма нищо лошо, но да каже, това е част от общата ни история с България. Гоце Делчев какъв македонец е?!    - По темата за името ние няма какво да кажем. Тъй като ние признахме името Република Македония, това не е наш спор, не е наш въпрос. Ние си имаме теми, свързани с историята, с фалшификатите, с езика на омразата спрямо България, тъй че това правителство в Скопие прави определени действия в тази посока, но това не решава проблемите окончателно.    - Според мен екшънът продължава.  ", "date": "2018.06.14", "title": "Каракачанов: Сътрудник на македонския президент шпионира у нас "}
{"url": "http://epicenter.bg/article/Tsvetan-Tsvetanov-se-sreshtna-s-predstaviteli-na-Kamarata-na-stroitelite-v-Balgariya-/156799/2/0", "text": "Председателят на ПГ на ГЕРБ и заместник-председател на партията Цветан Цветанов се срещна днес в Народното събрание с представители на Камарата на строителите в България. В разговора участваха и народните представители от ГЕРБ Данаил Кирилов, Ивелина Василева, Станислав Иванов и Петя Аврамова. Това съобщиха от пресцентъра на ГЕРБ.  В рамките на срещата Цветан Цветанов призова представителите на Камарата на строителите в България да бъдат активни и да участват в законотворческия процес със своите предложения. „Така ние впоследствие ще приемем добре прецизирани закони, които ще бъдат устойчиви и няма да се налагат чести изменения в тях“, уточни председателят на ПГ на ГЕРБ.  Цветан Цветанов коментира и промените, които управляващото мнозинство в парламента прие в Закона за обществените поръчки. „Искаме да спрем умишления саботаж на определени проекти, защото така се лишаваме от възможността да се възползваме от европейската солидарност“, подчерта зам.-председателят на ГЕРБ.  Цветанов изрази мнение, че трябва да се сложи край на практиката при търгове да се избира изпълнителят, предложил най-ниска цена, без да се дава сметка, че това оказва пряко влияние върху качеството на изпълнението. Той увери представителите на Камарата на строителите в България, че ПГ на ГЕРБ винаги е с протегната ръка към тях, когато имат нужда от помощ.  На свой ред от Камарата на строителите в България благодариха на Цветан Цветанов и на ПГ на ГЕРБ за личната им ангажираност с казусите от техния бранш и изразиха надежда, че това няма да е последната среща между тях.  ", "date": "2018.06.14", "title": "Цветан Цветанов се срещна с представители на Камарата на строителите в България "}
{"url": "http://epicenter.bg/article/-Prekratyavat-predsrochno-mandata-na-prof--Plochev/156801/2/0", "text": "С 11 гласа \"за\", 7 \"против\" и без въздържали се парламентарната здравна комисия прие проекторешение за предсрочно прекратяване на мандата на управителя на Здравната каса проф. Камен Плочев поради невъзможност да изпълнява задълженията си повече от три месеца.   БСП гласуваха \"против\"   В края на февруари Камен Плочев бе приет в болница. Преди това обаче здравният министър Кирил Ананиев поиска оставката му от поста управител на НЗОК. Тогава аргументът на Ананиев беше, че Плочев не е информирал Надзорния съвет на Касата за писмото, с което поиска от Народното събрание актуализация на бюджета ѝ заради задължения.   Проф. Плочев отказа да подаде оставка тогава, но излезе в продължителен болничен, след като бе приет по спешност в болница.   Камен Плочев оглави НЗОК през лятото на 2017 година. Той е 17-ият управител в 18-годишната история на Националната здравноосигурителна каса.  ", "date": "2018.06.14", "title": "Здравната комисия в НС прекрати мандата на проф. Плочев като шеф на НЗОК"}
{"url": "http://epicenter.bg/article/Mazilka-se-sruti-ot-tavana-na-detska-gradina-vav-Varna--3-detsa-sa-s-ohluzvaniya-/156803/2/0", "text": "Мазилка от таван се срути върху деца в детска градина във Варна. Три от тях са с леки охлузвания, предаде коресподентът на bTV в региона. Инцидентът става вчера следобед в детска градина „Мир”.  Малко след обедния сън учителката чете приказка на децата, когато мазилката от тавана просто рухва.  Пострадалите деца получават веднага помощ от персонала на градината.  „Едното дете има леко охлузване на ръчичката и крачето, другото е по нослето и челото, а третото е по главичката”, обясни директорът Елена Иванова.  Детската градина е открита само преди 2 години, като изграждането ѝ е струвало повече от 1 млн. лева.  „Гарантирам, че ще вземем всички необходими мерки, ще си направим свое вътрешно разследване и всеки, който е виновен, ще си поеме отговорността”, увери Лилия Христова, началник на дирекция „Образование и младежки дейности” в община Варна.  Всички тавани в детската градина ще бъдат подменени за сметка на строителя.  Управителят на фирмата строител Мартин Станев беше категоричен, че не става въпрос за некачествено строителство. Той подчерта, че са изпълнени абсолютно всички мерки по проекта. „Всяка нова сграда има зреене на бетона, има улягане. Предполагаме, че се дължи на нещо такова”, посочи Станев.  Децата са настанени в сгради филиали на детската градина до завършването на ремонта.  ", "date": "2018.06.14", "title": "Мазилка се срути от тавана на детска градина във Варна, 3 деца са с охлузвания "}
{"url": "http://epicenter.bg/article/Avtobusnite-prevozvachi-izlizat-na-protest-sreshtu-lobistki-zakon-na-GERB/156759/3/0", "text": "Автобусните превозвачи излизат на протест. Браншът се обявява срещу идеята за създаване на Българската автомобилна камара, а основният им мотив е, че по този начин се създават условия за корупция. В случай, че протестът им не постигне резултат, превозвачите са готови и за масови стачни действия от 25 юни.   Несъгласието със Законопроекта за Българската автомобилна камара обедини автобусните превозвачи да излязат на протест от 14 до 15,30 часа. От бранша предупреждават, че по това време няма да се извършват никакви автобусни превози.   Подготвените промени са скандални, порочни и лобистки, смятат превозвачите. Те посочват, че в Търговския регистър вече е заявено името \"Българска автомобилна камара“, а като представляващ е вписан превозвачът Миролюб Столарски, който е председател на Българската асоциация на сдруженията в автомобилния транспорт и собственик на транспортна фирма. Превозвачите са готови дори да стигнат и до ефективни стачни действия до разрешаването на казуса.   Според тях ако законовите промени бъдат приети, ще се стигне и до скок в цената на автобусните билети, но не посочват с колко. Повод за  напрежението стана внесеният в парламента Законопроект за Българската автомобилна камара.   Към настоящия момент национален компетентен орган е \"Автомобилна администрация\", респективно Министерство на транспорта, посочват от браншовите организации. Според тях е незаконосъобразно функции й да бъдат изземвани и поверявани на Автомобилна камара, състояща се от преки конкуренти в сектора на обществен превоз на пътници.", "date": "2018.06.14", "title": "Автобусните превозвачи излизат на протест срещу лобистки закон на ГЕРБ"}
{"url": "http://epicenter.bg/article/Koloezdach-udari-shamar-taksimetrov-shofyor/156763/3/0", "text": "Жители на София станаха свидетели на поредния случай на агресия на пътя. Този път пострадалият е таксиметров шофьор, а нападателят – колоездач.   В ефира на „Здравей, България” потърпевшият Красимир разказа за случилото се на кръстовище в София.   „Двама възрастни мъже и три деца изскочиха внезапно на пътното платно с велосипеди. Натиснах клаксона отдалеч. Тогава един от мъжете застана пред колата и с доста заядлив тон започна да ме предизвиква да сляза. Опитах се да избегна ескалация на напрежението. Тогава той вдигна колелото и удари странично колата с него. Това ме принуди да спра и да изляза от автомобила. Обясних на мъжа, че не е редно да пресичат улицата, карайки велосипеди”, разказва Красимир.   Последвала словесна престрелка, в разгара на която колоездачът удря шамар на таксиметровия шофьор и разбива горната му устна. Веднага след това агресорът опитал да се извини.   Красимир сподели, че не е подал жалба в полицията, защото иска по-бързо да забрави за случая. Освен това, не желаел да създава сериозни проблеми на нападателя.   Цялата случка е заснета от случаен минувач. ", "date": "2018.06.14", "title": "Колоездач удари шамар на таксиметров шофьор"}
{"url": "http://epicenter.bg/article/Balgariya-e-sred-stranite-s-nay-golyamo-doverie-v-ES--pokazva-prouchvane-/156796/11/0", "text": "Доверието в ЕС достига до 42 на сто, като нараства с един процент и е на най-високото си равнище от есента на 2010 година. Това показват данни от проучване, представени днес от Европейската комисия, съобщава БТА.  В 15 държави от ЕС мнозинството от участниците в допитването имат доверие в Общността. Доверието е най-голямо в Литва (66 на сто), Португалия и Дания (57 на сто), и в Люксембург и България (56 на сто). От миналата есен доверието в ЕС е нараснало в 19 държави, особено в Португалия (57 на сто, повишение с шест процента) и Словения (44 на сто, повишение със същия дял), докато в шест държави намалява, особено в Белгия (47 на сто, понижение с шест процента), Унгария (44 на сто, понижение с пет процента) и Словакия (44 на сто, понижение с четири процента).  Едва 40 на сто от европейците имат положителна представа за ЕС, 37 на сто са с неутрална, а 21 на сто изразяват отрицателна нагласа. Най-голям е делът на хората с положително мнение в Ирландия (64 на сто), България и Португалия (56 на сто), и Люксембург (54 на сто).  Доверието в ЕС е по-силно от доверието в националните правителства или парламенти. Общо 42 на сто от европейците имат доверие в ЕС, докато 34 на сто имат доверие в своите национални парламенти и правителства.  Мнозинството от европейците са оптимистично настроени за бъдещето на ЕС (58 на сто). Изключение правят Гърция, където въпреки увеличението на оптимизма с пет на сто, 53 процента са песимисти, а 42 на сто са оптимисти, и Великобритания (48 на сто са песимисти и 43 на сто са оптимисти). Най-силен е оптимизмът в Ирландия (84 на сто), Португалия (71 на сто), Люксембург (71 на сто), Малта, Литва и Дания (70 на сто). Най-слаб е оптимизмът във Франция (48 на сто), Кипър и Италия (54 на сто).  Свободното движение на хора, стоки и услуги в ЕС, и мирът между държавите в ЕС, се възприемат като двете най-големи постижения на Общността съответно с 58 на сто и 54 на сто от европейците. Седемдесет на сто от попитаните се чувстват граждани на ЕС. За първи път от пролетта на 2010 г. това мнение се споделя от мнозинство във всички държави от ЕС.  Повечето европейци са на мнение, че икономическото положение е добро и те са оптимистично настроени за бъдещето. Доверието в ЕС расте, а подкрепата за икономическия и паричния съюз е на най-високото си равнище, пише в съобщението. Все повече граждани чувстват, че са се възползвали от политиките на ЕС. Делът на хората, според които мнението им има значение, е достигнал най-високото си равнище от 2004 г. насам.  Половината европейски граждани са с положително мнение за състоянието на икономиката, а 37 на сто изразяват отрицателно становище. В 25 държави от ЕС мнозинството заявява, че състоянието на европейската икономика е добро. От есента положителните мнения са се увеличили в 21 държави.  За първи път от пролетта на 2007 г. положителните мнения за състоянието на националната икономика (49 на сто) са повече от отрицателните мнения (47 на сто). От миналата есен положителната представа за състоянието на националната икономика се е увеличила в 18 държави, сред които начело е Португалия (43 на сто, повишение с 10 на сто), Ирландия (79 на сто, повишение със седем процента), Финландия (77 на сто, повишение с шест на сто) и Литва (38 на сто, повишение с шест процента). В Холандия и Люксембург 93 на сто от попитаните намират състоянието на националната икономика за добро, докато в Гърция само два процента изразяват подобно мнение.  Имиграцията остава главното предизвикателство, пред което ЕС е изправен (38 на сто). Тероризмът е на второ място с 29 на сто (понижение от девет процента), като все изпреварва икономическото състояние (18 на сто), състоянието на бюджета (17 на сто) и безработицата (14 на сто).  На национално равнище основните опасения остават безработицата (25 на сто), здравеопазването и социалната сигурност (23 на сто) и имиграцията (21 на сто). Здравеопазването и социалната сигурност заемат второ по важност място за първи път от пролетта на 2007 година.  В сравнение с 2014 г. повече граждани са на мнение, че са се възползвали от действията на ЕС, например липсата на гранични проверки или ограничените проверки по границите, когато пътуват в чужбина (53 на сто), по-евтините телефонни разговори в друга държава от ЕС (48 на сто, повишение от 14 процента), повишаването на правата на потребителите при покупката на стоки или услуги в друга държава от ЕС (37 на сто, повишение с 13 процента), или подобряването на правата на пътуващите със самолет (34 на сто, повишение от 12 на сто).  В полза на свободното движение се произнасят 82 на сто, а за обща политика в областта на отбраната и сигурността - 75 на сто. Общо 71 на сто подкрепят търговската политика на ЕС.  ", "date": "2018.06.14", "title": "България е сред страните с най-голямо доверие в ЕС, показва проучване "}
{"url": "http://epicenter.bg/article/Domingo-i-Netrebko-pyaha-pred-Putin-na--quot-Cherveniya-ploshtad-quot---snimki-/156771/6/86", "text": "Вчера в центъра на Москва се състоя гала спектакъл с участието на някои от най-известните руски звезди на класическата музика. На сцената излязоха примата Анна Нетребко, виртуозния пианист Денис Мацуев и оркестъра на Мариинския театър под диригентството на прочутия Валери Гергиев.    По повод домакинството на Русия на Световното първенство по футбол 2018 на \"Червения площад\" излязоха още световните знаменитости Пласидо Доминго и Хуан Диего Флорес, които са големи футболни фенове. В концерта, който бе гледан с голяма наслада от президента на Русия Владимир Путин, се включиха още Илдар Абдразаков, Юсиф Ейвазов, Аида Гарифулина и Албина Шагимуратова.   В нощна Москва прозвучаха \"Калинка\", \"Nessun dorma\", \"Libiamo ne'lieti calici\", Концерт за пиано си бемол минор №1 оп.23 на Чайковски и др.   Източник: Дир.бг", "date": "2018.06.14", "title": "Доминго и Нетребко пяха пред Путин на \"Червения площад\" (Снимки)"}
{"url": "http://epicenter.bg/article/Protesti-v-Skopie-sreshtu-sporazumenieto-za-imeto-na-Makedoniya/156749/7/0", "text": "Стотици излязоха на протест в Скопие срещу споразумението за името на Македония. Те се събраха пред сградата на парламента. По нея е бил хвърлен коктейл „Молотов”, който не се е възпламенил.   Събралите се скандират „Едно име имаме” и „Нашето име е нашата идентичност.” По-рано, президентът Георге Иванов заяви, че няма да подпише споразумението.   „За мен той е недостоен и неприемлив. С него се нарушава конституцията, законите и се разрушават държавните институции”, посочи той.   Държавният глава каза, че процесът на преговори е воден безотговорно и непрозрачно, а правителството не е намерило сили за изграждане на единна позиция и консенсус.   Президентът посочи, че на  вчерашната  среща с премиера Зоран Заев и външния министър Никола Димитров е казал, че това е \"тяхно лично споразумение, лично решение и лична отговорност\".", "date": "2018.06.14", "title": "Протести в Скопие срещу споразумението за името на Македония"}
{"url": "http://epicenter.bg/article/Ot-dnes-svetat-e-futbol--V-Rusiya-zapochva-21-to-svetovno-parvenstvo/156753/8/0", "text": "Световното първенство по футбол започва днес с мач между отборите на Русия и Саудитска Арабия на московския стадион \"Лужники\".   Началото на срещата е от 18 часа, а церемонията по откриването започва в 17:30 ч. Русия за първи път е домакин на футболен мондиал, който ще протече на 12 стадиона в 11 града и ще завърши на 15 юли също на \"Лужники\". ТАСС напомни, че участват 32 отбора, които са разделени в осем групи, каквато е практиката от 1998 г. За достъп до осмина финалите се класират първите два отбора във всяка група. Мачовете от предварителния стадии са от 14 до 28 юни. Срещите от 1/8 финала са на 30 юни - 3 юли, четвъртфиналите - 6-7 юли, полуфиналите - 10 и 11 юли, мачът за трето място - 14 юли, финал - 15 юли.   Главна арена на турнира ще бъде реконструираният стадион \"Лужники\", който побира 81 000 зрители. Новият стадион \"Санкт-Петербург\" има 67 000 места. Там ще бъде един от полуфиналите и мачът за трето място. Останалите стадиони имато от 35 до 45 хиляди места. В Москва ще има мачове и на стадион \"Спартак\". Други домакини на футболни срещи ще бъдат градовете Самара, Ростов на Дон, Нижни Новгород, Саранск, Волгоград, Калининград и Екатеринбург. Само Русия получи автоматично право за участие във финалите на световното първенство по футбол. Останалите отбори, включително и световният шампион Германия, преминаха през квалификации. Сензационно е отпаданетож на четирикратния шампион Италия и на трикратния финалист Холандия. Дебютанти са Исландия и Панама. За фаворити се сочат Германия, Бразилия, Испания, Аржентина, Португалия и Франция.   Главни звезди са аржентинецът Лионел Меси, португалецът Кристиано Роналдо и бразилецът Неймар, които още не са печелили златни медали от мондиал. Испанците останаха в последния момент без главния си треньор Хулен Лопетеги, който подписа контракт с мадридския \"Реал\". Смени го спортният директор на националния отбор Фернандо Йеро, който няма треньорски опит.   Продадени са 2,5 млн. билета, като повече от половината са чужди граждани. Евтините са на цена от 105 долара, а най-скъпите – 750 долара. За руснаците има отделна цена от 1280 рубли, които се равняват приблизително на 20 долара.   Програма    Дата      Час             Мач                          Група      Тв  14 юни 18.00 Русия - Саудитска Арабия А    БНТ 1, БНТ HD  15 юни 15.00 Египет - Уругвай                 А    БНТ 1, БНТ HD  15 юни 18.00 Мароко - Иран                     В    БНТ 1, БНТ HD  15 юни 21.00 Португалия - Испания        В     БНТ 1, БНТ HD  16 юни 13.00 Франция - Австралия         С     БНТ 1, БНТ HD  16 юни 16.00 Аржентина - Исландия       С    БНТ 1, БНТ HD  16 юни 19.00 Перу - Дания                       D    БНТ HD  16 юни 22.00 Хърватия - Нигерия            D    БНТ 1, БНТ HD  17 юни 15.00 Коста Рика - Сърбия           E    БНТ 1, БНТ HD  17 юни 18.00 Германия - Мексико            F    БНТ 1, БНТ HD  17 юни 21.00 Бразилия - Швейцария       E    БНТ 1, БНТ HD  18 юни 15.00 Швеция - Южна Корея        F    БНТ 1, БНТ HD  18 юни 18.00 Белгия - Панама                 G    БНТ 1, БНТ HD  18 юни 21.00 Тунис - Англия                    G    БНТ 1, БНТ HD  19 юни 15.00 Колумбия - Япония             Н    БНТ 1, БНТ HD  19 юни 18.00 Полша - Сенегал                Н    БНТ 1, БНТ HD  19 юни 21.00 Русия - Египет                    А    БНТ 1, БНТ HD  20 юни 18.00 Уругвай - Саудитска Арабия А БНТ 1, БНТ HD  20 юни 15.00 Португалия - Мароко          В    БНТ 1, БНТ HD  20 юни 21.00 Иран - Испания                   В    БНТ 1, БНТ HD  21 юни 15.00 Дания - Австралия             С    БНТ 1, БНТ HD  21 юни 18.00 Франция - Перу                  С    БНТ 1, БНТ HD  21 юни 21.00 Аржентина - Хърватия       D   БНТ 1, БНТ HD  22 юни 18.00 Нигерия - Исландия           D   БНТ 1, БНТ HD  22 юни 15.00 Бразилия - Коста Рика       E   БНТ 1, БНТ HD  22 юни 21.00 Сърбия - Швейцария          E   БНТ 1, БНТ HD  23 юни 15.00 Белгия - Тунис                    G   БНТ 1, БНТ HD  23 юни 18.00 Южна Корея - Мексико       F   БНТ 1, БНТ HD  23 юни 21.00 Германия - Швеция            F    БНТ 1, БНТ HD  24 юни 15.00 Англия - Панама                 G   БНТ 1, БНТ HD  24 юни 18.00 Япония - Сенегал               H    БНТ 1, БНТ HD  24 юни 21.00 Полша - Колумбия             H    БНТ 1, БНТ HD  25 юни 17.00 Уругвай - Русия                 А    БНТ 1  25 юни 17.00 Саудитска Арабия - Египет А  БНТ HD  25 юни 21.00 Иран - Португалия             В    БНТ HD  25 юни 21.00 Испания - Мароко              В    БНТ 1  26 юни 17.00 Дания - Франция                С    БНТ 1  26 юни 17.00 Австралия - Перу               С    БНТ HD  26 юни 21.00 Нигерия - Аржентина         D    БНТ 1  26 юни 21.00 Исландия - Хърватия         D    БНТ HD  27 юни 17.00 Южна Корея - Германия     F    БНТ 1  27 юни 17.00 Мексико - Швеция               F    БНТ HD  27 юни 21.00 Сърбия - Бразилия             E    БНТ 1  27 юни 21.00 Швейцария - Коста Рика    E    БНТ HD  28 юни 17.00 Сенегал - Колумбия           H    БНТ HD  28 юни 17.00 Япония - Полша                  H   БНТ 1  28 юни 21.00 Панама - Тунис                  G    БНТ HD  28 юни 21.00 Англия - Белгия                 G    БНТ 1       Осминафинали  Дата    Час        Мач                                                                  Тв  30 юни 17.00 Победител група С - Втори група D БНТ 1, БНТ HD  30 юни 21.00 Победител група А - Втори група В БНТ 1, БНТ HD  1 юли 17.00 Победител група В - Втори група А БНТ 1, БНТ HD  1 юли 21.00 Победител група D - Втори група C БНТ 1, БНТ HD  2 юли 17.00 Победител група Е - Втори група F БНТ 1, БНТ HD  2 юли 21.00 Победител група G - Втори група H БНТ 1, БНТ HD  3 юли 17.00 Победител група F - Втори група E БНТ 1, БНТ HD  3 юли 21.00 Победител група H - Втори група G БНТ 1, БНТ HD        Четвъртфинали  6 юли 17.00 Победител 1А/2В - Победител 1С/2D БНТ 1, БНТ HD  6 юли 21.00 Победител 1Е/2F - Победител 1G/2H БНТ 1, БНТ HD  7 юли 17.00 Победител 1F/2E - Победител 1H/2G БНТ 1, БНТ HD  7 юли 21.00 Победител 1B/2A - Победител 1D/2C БНТ 1, БНТ HD        Полуфинали  10 юли 21.00 Победителите от четъртфинал 1 и 2 БНТ 1, БНТ HD  11 юли 21.00 Победителите от четъртфинал 3 и 4 БНТ 1, БНТ HD      14 юли 17.00 Мач за трето място БНТ 1, БНТ HD      15 юли 18.00 Финал БНТ 1, БНТ HD", "date": "2018.06.14", "title": "От днес светът е футбол! В Русия започва 21-то световно първенство"}
{"url": "http://epicenter.bg/article/Razsledvat-Staloun-za-iznasilvane-na-16-godishna-fenka/156769/10/100", "text": "Американските прокурори започнаха разследване, за да установят дали холивудската звезда Силвестър Сталоун трябва да бъде обвинен за изнасилване, съобщава \"Дарик\".   През 2017 година американският актьор бе обвинен в принуждаване към секс на 16-годишна негова почитателка през 1987 г., става ясно от полицейски доклад, публикуван в \"Дейли Мейл\".   Лично пострадалата се е оплакала в полицията. Тя е разказала, че преди 31 години Сталоун я е принудил да прави секс едновременно с него и бодигарда му. По онова време актьорът бил на 40 години.   Обвиненията срещу звездата идват след движението #MeToo, което насочи вниманието към сексуалния тормоз в Холивуд и извън него. #MeToo се появи миналата година след обвинения в сексуални атаки срещу холивудския магнат Харви Уайнстийн. Оттогава той се превърна в световен феномен.   Стотици знаменитости и могъщи хора, сред които актьорът Кевин Спейси и дългогодишният журналист Чарли Роуз, са обвинени в сексуален тормоз вследствие на скандала \"Уайнстийн\".", "date": "2018.06.14", "title": "Разследват Сталоун за изнасилване на 16-годишна фенка"}
{"url": "http://epicenter.bg/article/Salata--quot-Lyutika-quot--po-traditsionna-balgarska-retsepta/156814/9/44", "text": "4 розови домата  3 глави червен лук  5 червени/зелени чушки орехи магданоз  олио оцет сол  Доматите, чушките и лука се режат на едри парчета. Подправят се на вкус. Поръсват се със смлените орехи.   Съвет: Поднесете салатата гарнирана с маслини и бяло сирене.  ", "date": "2018.06.14", "title": "Салата \"Лютика\" по традиционна българска рецепта"}
{"url": "http://epicenter.bg/article/Desislava-Radeva/156774/10/99", "text": "Президентът на Македония Георге Иванов пристигна на официално двудневно посещение у нас по покана на българския държавен глава Румен Радев.   Официалното посрещане на македонския президент и съпругата му се състоя на площад \"Св. Александър Невски“.    се появи в елегантна лятна рокля с дължина до коляното. Кройката на модела бе напълно изчистена като акцентът падаше единствено върху няколко дебели ленти в различни нюанси на синьото по продължението на дрехата.    Нейната македонска колежка също бе заложила на морския цвят. Г-жа   се появи в тъмносин костюм от две части - сако и пола. Моделът бе със стилен дизайн и без никакви орнаменти. Открояваше се само копринената риза с флорални елементи под сакото на първата дама.     Румен Радев носеше тъмносиня врътовръзка, а Георге Иванов - сходен аксесоар, отличаващ се с ленти в различни нюанси на цвета.     Радева и Иванова ще разгледат къщата музей на Никола Въпцаров, Художествената галерия и Етнографския музей. Те ще присъстват и на литургия в катедралния храм \"Св. Ал. Невски\".   Графикът на съпругите на президентите на България и Македония неслучайно е наситен с културни мероприятия. Всеизвестен факт е, че г-жа Мая Иванова е страстен почитател на литературата и в частност на поезията. Ето защо и   В книжката са събрани лирични произведения на изтъкнати български творци като Борис Христов, Атанас Далчев, Блага Димитрова и Валери Петров.", "date": "2018.06.14", "title": "Първите дами на България и Македония съчетаха тоалетите си в София (Снимки)"}
{"url": "http://epicenter.bg/article/Ninova--Upravlyavashtite-si-sazdavat-chastno-Ministerstvo-na-transporta/156751/2/0", "text": "Настояваме ГЕРБ да изтеглят Закона за Българската автомобилна камара, който принуждава всички транспортни фирми да членуват в нея. Той е лобистки и е поредният удар върху транспортния бранш. За това призова лидерът на БСП Корнелия Нинова в НС след среща с представители на транспортни фирми у нас. По думите й браншът е притиснат от пакета за мобилност \"Макрон\", но получават и допълнителен удар у нас от правителството и от депутати от управляващото мнозинство. \"Камарата ще издава лицензите, а не както досега Автомобилната инспекция. Това е абсолютно лобистки закон, който създава частно министерство на транспорта. Хем държавата абдикира от ангажиментите си, хем ги дава в ръцете на частно лице, което да управлява целия транспортен бранш. Досещаме се в чий интерес\", коментира Нинова.   Тя съобщи, че на депутатите от левицата е предоставено изключително смущаващо доказателство. Камарата още не е създадена със закон, но човек, близък до властта, вече е запазил в Търговския регистър името за регистрация. Като представляващ тази камара е вписан Миролюб Столарски, който е регистрирал Българската автомобилна камара на свое име, обяви Нинова и показа извлечение от Tърговския регистър на Агенцията по вписванията. Столарски е собственик на фирма \"Карат С\", която поддържа с автобуси 15 линии от столичния градски транспорт, след като преди година СОС удължи договора си с фирмата. Основният аргумент на управляващите бе, че така софиянци ще продължат да се возят в сравнително нови и поддържани автобуси. В противен случай трябвало да ползват 30-годишни амортизирани общински рейсове. \"От транспортните фирми ще се очаква да внасят по 1000 лв. членски внос. Става въпрос за 17 000 фирми. Това е чист приход само за няколко лица от 17 млн. лв. Представете си за каква арогантност става въпрос. Не стига, че външни решения в ЕС сериозно заплашват съществуването на българския транспортен бранш, който е голямо перо в икономиката ни, а и отвътре ги ликвидират с предложения законопроект. Решението за камарата убива най-вече малките и средните превозвачи\", възмути се Нинова. Законът за автомобилната камара няма почва в България, не трябва да бъде приеман и настояваме да бъде оттеглен, заяви Димитър Димитров, изпълнителен директор на Камарата на автомобилните превозвачи в България. Конкурент ще решава дали друга фирма трябва да получи лиценз, добави той. Съгласни сме с немалка част от доводите на превозвачите по Закона за автомобилната камара, съобщи депутатът от ОП Атанас Стоянов. Опасенията на превозвачите са свързани с това, че държавата чрез Министерството на транспорта се освобождава от ангажимент по контрол на сектора, който дава голяма част от брутния вътрешен продукт на страната, уточни той. От ГЕРБ се опитаха да се измъкнат от отговорност и да защитят Столарски. Вносител на наименованието на автомобилната камара в търговския регистър е КРИБ, оправда се гербаджията Станислав Иванов. Според него щом като има камари на строителите, на адвокатите, на моряците, би трябва да има и камара на превозвачите.", "date": "2018.06.14", "title": "Нинова: Управляващите си създават частно Министерство на транспорта"}
{"url": "http://epicenter.bg/article/Karakachanov--/156752/2/0", "text": "\"Този ли човек ще ми говори за морал, този, който гласува против да бъдат дадени пари за модернизиране на армията. Човекът с многото дела! Ясно ми е, че изпълнява поръчка, аз съм информиран човек, избухна в студиото на БТВ военният министър Красимир Каракачанов.   На въпрос дали ще подаде оставка, за което призова лидерът на \"Воля\", лицето на вицепремиерът стана червено. \"На този ли, на този, който онзи ден нападна Валери Симеонов, а сега мен. Ясно ми е, че изпълнява поръчка или на политически опонент или на фирмите, които отрязах за обществените поръчки\", отсече Каракачанов.   Той допълни, че е е“информиран човек и знае доста неща за „подобни типове като Марешки“, които се появявали за кратко в политиката и след това си заминавали.   \"Веселин Марешки си прави евтин пиар със смъртта на двама пилоти. Това е отвратително. Това е цинизъм и ако не бях министър, щях да употребя друга дума. Този човек бърка хеликоптер и самолет. Смешно е да коментирам исканията му за оставка“, заяви министърът на отбраната.   „Черната кутия на падналия хеликоптер се разчита. Не искам да коментирам, защото и в момента тече разследване на военна полиция и прокуратурата. Към момента има две версии за катастрофата - повреда на опашния винт или пилотска грешка. Нека да изчакаме. Оцелелият техник не е разпитван и иинформация от него не е събирана, защото няма лекарско разрешение. Разговарях с него още на другия ден. Неговият спомен е, че хеликоптерът се е завъртял, но всичко е станало за 2 секунди все пак“, каза Красимир Каракачанов по повод катастрофата с МИ-17, при която загинаха двама пилоти.   \"Хеликоптерът е бил на ремонт 2016 година. В същия ден са извършени още три други полета. Преди всеки полет се извършва проверка и хеликоптерът е бил годен за летене. Разследването ще покаже дали е допуснат пропуск. Обжалването на обществени поръчки пречи на ремонтирането на военна техника. Не може фирма правеща банички или продаваща бикини да обжалва поръчка за ремонт на военна техника. Още другата седмица ще предложа промени и фирми, които нямат нищо общо с военната техника, да не могат да обжалват. Това е недопустимо. В момента имаме 245 пилоти. Те летят много малко. По-малко от половината пилоти летят. Не мога да кажа точните цифри, защото това е държавна тайна. Техника има, но тя не е отремонтирана и седи в хангарите. Загиналите пилоти са имали 17 летателни часа за тази година\", разкри Каракачанов.   \"На мен името Северна Македония ми харесва. България е признала Република Македония и няма проблем с името. Проблем имат Гърция и Македония. Проблемът не е решен напълно и това се дължи главно на вътрешнополитически деления. Казусът и споровете между Гърция и Македония не ни вълнуват. Ние сме подписали договор за добросъседство с Македония и там е ясно е записан, че има отказ от всякакви териториални претенции. Договорът се спазва. Северна Македония няма как да претендира за Пиринска Македония\", категоричен беше Каракачанов, който е и лидер на партия ВМРО.   \"Вотът на недоверие не ме притеснява. Той може да бъде полезен, ако е професионално насочен. Ако се изроди в приказките на Марешки, няма да има никакъв смисъл от този вот. Към момента няма никакви изгледи за предсрочни избори. Икономиката върви. Има проблеми за решаване, но работим усилено.  Нормално е да има и различия в коалицията. Там също спорим и коментираме. Не можем всички да бъдем еднакви. Не виждам никакви опции вотът да мине\", завърши вицепремиерът.", "date": "2018.06.14", "title": "Каракачанов за Марешки: Човекът с многото дела изпълнява поръчка срещу мен!"}
{"url": "http://epicenter.bg/article/Tatyana-Doncheva--Polozhenieto-v-MVR-e-groteskno--ministarat-e-neadekvaten/156760/2/48", "text": "„Кабинетът \"Борисов\" 3 е като кабинетите \"Борисов\" 1 и 2. Не се усетихме как изминаха 10 години и сами си разрушаваме институционално държавата. Проблеми има във всяка една сфера, но положението в МВР е гротескно“. Това коментира пред БТВ лидерът на \"Движение 21\" Татяна Дончева.   \"Преди малко чух, че военният министър се оплаква от закона за обществените поръчки. Последните поправки в този закон са приети точно от управляващото мнозинство. На всеки две години се пише нов закон, което е недопустимо. В МВР нещата не стоят по-различно. Там управляващите дават приоритет на охранителите. Вътрешният министър е неадекватен. ОД на МВР - София е най-тежката дирекция. И ти да я дадеш за управление на един новодошъл човек от Плевен, който не е наясно с обстановката, е меко казано недопустимо. Ясно се вижда, че липсват криминалисти, които да разследват убийства. Проблемите са в абсолютно всички сфери“, каза тя.   Татяна Дончева определи външната министърка като „калинка“, която обиколила почти всички министерства. „Миналата година Екатерина Захариева обясняваше, че името Северна Македония не ни харесва, а сега говори точно обратното. Нашата политика е смехотворна. На нас ни трябват умни и смели хора, а не послушковци. Без такива хора няма как да вкараме нещата в ред. Бисер Петков явно е един много добър експерт, но е сложен за министър, защото не пречи и слуша. Никой нормален политик не би допуснал вечерта да го гонят, а на дръгия ден да го връщат\", даде пример Дончева.", "date": "2018.06.14", "title": "Татяна Дончева: Положението в МВР е гротескно, министърът е неадекватен"}
{"url": "http://epicenter.bg/article/Avramopulos-s-kategorichna-podkrepa-za-doklada-na-Stanishev-za-Balgariya-v-Shengen-s-vsichki-granitsi/156762/2/0", "text": "„България трябва да бъде приета в Шенген с всички граници и страната ви има пълната подкрепа на Европейската комисия в тази посока. Не трябва да допускаме половинчати решения.“   Това заяви еврокомисарят по миграция и вътрешни работи Димитрис Аврамопулос на среща с лидера на ПЕС и български евродепутат Сергей Станишев. Двамата обсъдиха последните развития по присъединяването на България в Шенген, непосредствено след дебата в Европейския парламент с холандския премиер Марк Руте. Аврамопулос изрази категорична подкрепа за идеята на Станишев за доклад, който да поиска от държавите-членки незабавно решение за приемане на България с морски, въздушни и сухопътни граници. Това е поредната инициатива на евродепутата по темата Шенген, наред с дебата в ЕП през декември и конференцията на високо равнище в Хърватия миналата седмица.    „Високо оценявам подкрепата на комисаря, защото рядко можем да видим подобно единомислие между Комисията и Парламента по толкова политизиран и чувствителен въпрос. Надявам се, че с гласуването на доклада през октомври ЕП ще има силна позиция, която наред с подкрепата на ЕК може да бъде силен инструмент в ръцете на българското правителство, за да убеди скептичните държави-членки.”, заяви Станишев.   Президентът на ПЕС коментира и думите на холандския премиер Марк Руте пред Европейския парламент, който заяви, че България и Румъния трябва да се преборят с корупцията, преди да влязат в Шенген.   „Механизмът за сътрудничество и проверка, за който говори Руте, няма нищо общо с Шенген. Съгласен съм с него, че „сделката си е сделка“, но той бърка сделките – критериите за членство са ясни и те са изпълнени отдавна.“, категоричен е Станишев.   „За първи път холандският премиер излезе от рамките на дипломатичния тон и на практика официализира двойните стандарти спрямо нашата страна. Думите му силно контрастират с казаното от него в София през февруари, когато впечатлението беше, че Холандия има доверие на страната ни и последната преграда е осигуряване на подкрепа от коалиционните му партньори у дома. Очевидно, това е далеч от реалността.“, допълни той.   „За съжаление, въпреки заявката на правителството, че въпросът с членството ни ще бъде поставен до края на годината, днес България получи звучен шамар в Европейския парламент от премиера на Холандия и то в дебат за бъдещето на ЕС по време на Българското председателство. По всичко личи, че не сме успели да си върнем изгубеното доверие, което имахме при приемането ни в ЕС през 2007 г.“   „И все пак, Шенген остава национален приоритет за страната. Предстои ни много работа – би било добре всеки да свърши своята, вместо да продължаваме да чакаме правилния момент, който така и не идва вече 7 години,“ каза в заключение българският евродепутат и лидер на ПЕС.", "date": "2018.06.14", "title": "Аврамопулос с категорична подкрепа за доклада на Станишев за България в Шенген с всички граници"}
{"url": "http://epicenter.bg/article/Vezhdi-Rashidov--Sotsialistite-sazdadoha-tsiganskite-baroni--/156765/2/0", "text": "Социалистите създадоха циганските барони. Това каза народният представител от ПГ на ГЕРБ Вежди Рашидов по време на дебата по мониторинговия доклад по изпълнението на стратегията за интеграция на ромите, предаде репортер на Агенция \"Фокус\".  Той посочи, че ромите и турците основно са строили социализма в България.  \"Явно Живков вършеше повече работа от вас. Имаше строителни школи, подготвяха се строителни кадри\", каза Рашидов. Той попита социалистите дали са управлявали България след Прехода и защо са съсипали строителни войски.  Вежди Рашидов обвини БСП, че са създали циганските барони и отбеляза, че през 2012 г. от ГЕРБ са вкарали националната стратегия за интеграция на ромите през българския парламент.  \"Не бяхте ли вие, които купувахте гласове и опрощавахте тока на малцинството. Не беше ли така?\", коментира Рашидов.  ", "date": "2018.06.14", "title": "Вежди Рашидов: Социалистите създадоха циганските барони! "}
{"url": "http://epicenter.bg/article/Krasimir-Uzunov--Dogovorat-na-Gartsiya-s-Makedoniya-e-mnogo-po-dobar-ot-tozi--koyto-nie-imame-/156767/2/0", "text": "Договорът на Гърция с Македония е много по-добър от този, който ние имаме. Това каза президентът на Агенция и Радио \"Фокус\" Красимир Узунов в предаването \"Здравей, България\" по Нова телевизия във връзка с преговорите за името между Гърция и Македония.  Той отбеляза, че според последния договор между двете държави е постигнато споразумение за името Република Северна Македония. Узунов посочи, че договорът е 20 страници и не е пожелателен.  \"Нашата пожелателна декларация, е започната 1999 г. и преработена през 2017 г. Тук има договор със защита на конкретни интереси и на конкретни работи. Много е интересен договорът. Гърция казва \"намерихме 20-те ключа, 20-те страници, за отваряне на вратата Македония\", коментира експертът по българо-македонските отношения.  По думите му гръцката защита от иредентизъм е много по-добра от нашата, която е пожелателна.  \"Говори се, че статуята на конника-воин ще бъде с надпис, че това е наследство от елинистичното минало и ще бъде символ на дружбата между гръцкия и македонския народ. Говори се, че може би някои от античните паметници може би трябва да заминат за Солун\", добави Узунов.  По думите му ние с един първичен ентусиазъм се съгласяваме с всяко предложение, което се даде - било Илинденска, било Северна, което за съжаление се дължи на липсата на експертиза.  \"В тези 20 години ние нямаме мнение освен да пускаме ТИР-овете, които товареха бензин и нафта от рафинерията, минаваха през цяла България и отиваха на Гюешево, за да подпомогнат ембаргото\", коментира Узунов.  \"Снощи имаше коктейл \"Молотов\" върху парламента, излязоха 1500 души - футболните агитки на \"Вардар\", т.е. групите за натиск. За мен тенджерата под налягане тепърва започва да се подгрява. Не мога да кажа какъв ще бъде резултатът, по-скоро песимистичен, отколкото оптимистичен в тези фанфари\", каза още той.  По думите му при положение, че 61 депутати, просто мнозинство, могат да сменят името на една държава, в случая става въпрос за един опасен прецедент. Това означава, че всяко просто мнозинство може да сменя по подходящ начин името на тази държава, както им хареса, добави Узунов.   \"Като наблюдаваме това, което се случва през последните дни и в Македония, и в Гърция, би било твърде смело да кажем, че нещата са завършени\", коментира другият гост в студиото - проф. Ангел Димитров, бивш посланик на България в Скопие.  \"Остава надеждата да се намери изход от тази ситуация, тъй като са замесени много страни\", допълни той, като в същото време напомни, че и в двете държави има мощни структури и масови националистически нагласи, които са против.  ", "date": "2018.06.14", "title": "Красимир Узунов: Договорът на Гърция с Македония е много по-добър от този, който ние имаме (ВИДЕО)"}
{"url": "http://epicenter.bg/article/Rumen-Petkov--Ministar-Radev-deystva-neadekvatno--izglezhda-kato-chovek--imasht-nuzhda-ot-osvidetelstvane/156770/2/0", "text": "Неадекватните действия на вътрешния министър Валентин Радев по казуса с Ботевград го правят да изглежда като човек, имащ нужда от освидетелстване. Това заяви председателят на АБВ Румен Петков по време на поредна среща с гражданите на Ботевград.  „Горчивата констатация е, че в момента явно няма Държава. Случаят със социалния министър, който първо подаде оставка, която уж бе одобрена, а после бе изпратен обратно на работа, е повече от показателен. Конфликтът между вицепремиера и министъра на туризма пък е ярко доказателство за неспособността на правителството да формира единна политика в нито един сектор,“ коментира председателят на АБВ.  „Ситуацията в Ботевград е очевиден пример за лъжата в политиката, като се започне от обещанието да има във всяко село полицай и се стигне до 40% недокомплект в РУ Ботевград. И тук трябва да подчертая, че министър Валентин Радев е сигнализиран многократно, включително и чрез професионален доклад за случващото се в града и региона. Въпреки това, се стигна до проява на пореден върховен цинизъм от негова страна, при наличието на Национален щаб за издирване на \"тръгналите\" си затворници, той да си измие подло ръцете с областния и зам.-областния директори на ОД на МВР-София,\" категоричен бе Петков, който е и бивш министър на вътрешните работи.  Думите на Петков допълни председателят на АБВ-Младежи на София Пламена Заячка, която посочи, че случилото се в Ботевград е еманация на липсата на държавна политика, която може да осигури физическа и социална сигурност на младите хора в цяла България. \"Държавата не прави нищо за да осигури препитание на младите хора, а обратното  облекчава вноса на работна ръка от чужбина. Не се възползва дори от инструментите за обучение и подобряване на квалификацията, които предлага ЕС, като използва едва 3% от предвидената квота от 20 процента студенти по програма „Еразъм“ и то при положение, че по официални данни у нас, до 30-годишна възраст има около 80 000 младежи, които са без работа“, заяви тя.  В заключение, Заячка изрази и възмущението си от липсата на адекватна реакция от страна на правителството и политическите партии за предложеното наименование \"Северна Македония\", което по думите й е предпоставка за териториални претенции към страната ни и пряка заплаха за националната сигурност. „Всичко това предразполага младите хора да търсят сигурност извън пределите на родината\", заключи тя.  ", "date": "2018.06.14", "title": "Румен Петков: Министър Радев действа неадекватно, изглежда като човек, имащ нужда от освидетелстване"}
{"url": "http://epicenter.bg/article/Borisov-daryava-podaraka-si-ot-GERB---20-000-leva--za-tsarkva-i-dzhamiya-/156773/2/0", "text": "Знаете, че има традиция да събираме средства по повод рождения ден на нашия лидер Бойко Борисов. Той решава какво да прави с тях. Това обяви на пресконференция в парламента председателят на парламентарната група на ГЕРБ и зам.-председател на партията Цветан Цветанов, предаде Новини.бг.  \"Тази година събрахме 20 000 лева. Премиерът, явно след посещението си на Божи гроб, реши да дари тези пари за църква и джамия. 10 000 лева ще бъдат дарени за дострояването на църквата в град Бяла, Русенско. Другите 10 000 лева ще бъдат дарени за ремонт на джамията в село Подайва, Исперихско. Трябва да имаме солидарност и съпричастност към българските общности в цялата страна, без значение на раса и религия. Много хора са изказвали мнението и са плашили, че ГЕРБ като дойде на власт, ще руши джамии. Това не е така. И сега го доказваме\", категоричен беше Цветанов.  На пресконференцията присъстваха представители от град Бяла и село Подайва, които изказаха своите благодарности към ПП ГЕРБ.  ", "date": "2018.06.14", "title": "Премиерът дарява подаръка си от ГЕРБ - 20 000 лева, за църква и джамия "}
{"url": "http://epicenter.bg/article/PG-na--Obedineni-patrioti--vnasya-proekt-za-iztsyalo-nov-Zakon-za-balgarskiya-ezik/156776/2/0", "text": "ПГ на „Обединени патриоти“ внася проект за изцяло нов Закон за българския език. Това каза председателят на ПГ на „Обединени патриоти“ Волен Сидеров по време на брифинг в Народното събрание, предаде агенция „Фокус“.   Сидеров уточни, че не става въпрос за поправка, нито за решение на парче, а за изцяло нов Закон за българския език. „По този начин ние изпълняваме една конституционна необходимост“, каза той и уточни, че това се прави с цел основният език в страната да остане българският. Волен Сидеров обърна внимание, че такъв закон до момента няма.   „Не всичко е туризъм“, посочи той. Сидеров поясни, че тази законова инициатива е продиктувана от ползването на други езици от страна на институциите и даде пример с български полицаи, на чиито униформи надписите са на английски език.   Сидеров поясни, че инициативите на „Обединени патриоти“ продължават с други законови поправки. „Обсъждаме с колегите закон, който да бъде насочен към възрастните хора да облекчи финансово-материално положението на пенсионерите, без това да тежи на бюджета. Става дума за една по-голяма гъвкавост, която да облекчава социално слабите“, добави председателят на ПГ на „Обединени патриоти“.", "date": "2018.06.14", "title": "ПГ на „Обединени патриоти“ внася проект за изцяло нов Закон за българския език"}
{"url": "http://epicenter.bg/article/Natsionalniyat-proekt--Az-sam-Balgarka--pod-patronazha-na-Desislava-Radeva-be-predstaven-v-Milano/156777/2/0", "text": "Националният проект   бе представен на най-големия събор на българи по света   който се състоя в Милано.   Четвъртото издание на пътуващия събор - поле за изява на групи за български фолклор, създадени от нашите сънародници зад граница, се проведе под наслова „Нашенските обичаи” и бе под патронажа на първата ни дама Десислава Радева. Присъстваха посланикът ни в Италия Марин Райков, дипломати, политици и други официални лица от българска и италианска страна.    Където и да сме, сме горди и щастливи, че България е нашата Родина! Единствен и любим дом с много история и традиции. Уникална култура и трудолюбив народ! Как да не си щастлив от това! Обичаме те Родино единствена!\", коментираха във Фейсбук участници в инициативата.    Източник: Дарик", "date": "2018.06.14", "title": "Националният проект „Аз съм Българка!“ под патронажа на Десислава Радева бе представен в Милано"}
{"url": "http://epicenter.bg/article/Borisov--Balgariya-podkrepya-vsichki-initsiativi--koito-shte-dovedat-do-mir-v-Blizkiya-iztok-/156778/2/0", "text": "България подкрепя всички инициативи, които биха довели до положително развитие на Близкоизточния мирен процес. Всички спорни въпроси трябва да бъдат решавани по пътя на директните преговори между двете страни. Това заяви българският министър-председател Бойко Борисов в рамките на срещата си с премиера на Палестина Рами Хамдалла.   Двамата обсъдиха възможностите за разширяване на двустранното сътрудничество и за Близкоизточния мирен процес. На срещата между Бойко Борисов и Рами Хамдалла присъства и делегация от България, в която влизат вицепремиерът Томислав Дончев, министърът на образованието и науката Красимир Вълчев и заместник-министърът на външните работи и национален координатор по антисемитизма Георг Георгиев.  По време на разговора си с министър-председателя Хамдалла, премиерът Бойко Борисов изрази своята искрена надежда тежките конфликти в региона да се разрешат с подписването на мирно споразумение. „Толкова много ми се иска да има мир, защото нашата страна има дългогодишно приятелство с народите на Израел, на Палестина и на Иран“, сподели българският премиер.  Министър-председателят Бойко Борисов изтъкна, че българо-палестинските отношения са традиционно добри и двете страни ще продължат активната си дейност по развитието им. По думите на българския премиер, мост към осъществяването на тази взаимно декларирана цел могат да бъдат онези над 5 хиляди палестински граждани, които са завършили образованието си в България. Борисов съобщи, че и в момента има много палестински студенти в България, които са избрали нашата страна за своето висше образование.  Премиерът на Палестина Рами Хамдалла благодари на Бойко Борисов за това, че е истински приятел на Палестина и на каузата на палестинския народ.   Министър-председателят на Палестина подчерта, че неговият народ винаги е с протегната ръка за мирни преговори, но невинаги усещат същото желание от другата страна. „В Газа бяха ранени или убити стотици хора. Нека светът обърне повече внимание на това“, призова премиерът Хамдалла. Той обясни, че преговорите между Палестина и Европейския съюз вървят бавно, като помоли министър-председателят Бойко Борисов и България за съдействие в ускоряването на този процес. „Искам да ви уверя, че Държавата Палестина ще бъде пример за демократично управление“, категоричен бе премиерът Рами Хамдалла.   Република България и държавата Палестина ще си сътрудничат в областта на основното, средното, професионалното и висшето образование. Български и палестински ученици от началните и средните училища ще участват в международни образователни и художествени конкурси. В университетите на двете страни ще бъдат определени квоти за студенти и ще се насърчи ежегодният обмен на академичния състав.  Това предвижда Спогодба за сътрудничество между ресорните министерства на двете страни. Документът беше подписан от министъра на образованието и науката Красимир Вълчев и министъра на външните работи на Палестина Рияд Ал-Малики в рамките на визитата в Рамалла на правителствената делегация, ръководена от премиера Бойко Борисов.  Спогодбата за сътрудничество между образователните министерства на двете държави предвижда още съвместна работа за облекчаване на процедурите за взаимно признаване на дипломите.  ", "date": "2018.06.14", "title": "Борисов: България подкрепя всички инициативи за мир в Близкия изток (СНИМКИ, ВИДЕО)"}
{"url": "http://epicenter.bg/article/Vigenin--Otkazat-na-Borisov-da-prieme-Ivanov-e-dosta-direktna-namesa-vav-vatreshniya-spor-v-Makedoniya/156780/2/0", "text": "“Отказът на премиера Бойко Борисов да приеме македонския президент е доста директна намеса във вътрешен спор в Македония“. Това каза секретарят на парламентарната група на \"БСП за България\" Кристиан Вигенин във връзка с oтказа на премиера Бойко Борисов да се срещне с президента на Македония Георге Иванов. \"Не си спомням подобен случай. Поне в най-новата ни история. Може би се е случвало да няма такъв прием, но когато това не е планирано предварително в програмата. Доколкото разбирам, то е било планирано\", коментира Вигенин. Според него посланието трябва да е по-позитивно и премиерът Бойко Борисов е трябвало да обясни на президента Георге Иванов, че ситуацията в Македония изисква повече разум, мъдрост и по-силен ангажимент за търсене на решение, а не политически демонстрации, на каквито сме били свидетели вчера.   Междувременно външният министър Екатерина Захариева е информирала по телефона президента Румен Радев за отказаните срещи с македонския държавен глава Георге Иванов.   Телефонният разговор е проведен преди пристигането на Георге Иванов у нас, твърди „Фокус“. По-рано днес стана ясно, че премиерът Бойко Борисов и вицепремиерът и външен министър Екатерина Захариева са отказали предвидените си срещи с македонския президент Георге Иванов. Причината нежеланието правителството да се намесва във вътрешните работи на съседната ни държава. ", "date": "2018.06.14", "title": "Вигенин: Отказът на Борисов да приеме Иванов е доста директна намеса във вътрешния спор в Македония"}
{"url": "http://epicenter.bg/article/Anton-Kutev--Dokladat-za-integratsiyata-na-romite-e-zamazvane-na-polozhenieto/156781/2/0", "text": "„Имаме ли реална интеграция на ромите – отговорът е не. Отчитаме ли някаква интеграция – отговорът е, че се опитваме да отчетем, но дори и това не правим като хората. Написан е един отчет, но това не означава че е свършена работата“. Това заяви зам.-председателя на ПГ на БСП за България Антон Кутев в парламента, съобщиха от пресцентъра на НС на БСП.   Той обясни, че с възможностите, които са дадени на Съвета за интеграция, той нито има задължението нито има възможността да свърши повече. По думите му цялата система на интеграция на ромите е объркана и в момента работи на проектен принцип, а проблемите при ромите са сложни и междуведомствени.   „Проектните принципи решават конкретни задачи, но не могат да решат големи политики“, поясни той. Според него трябва да се правят политики в Министерство на вътрешните работи, Министерство на регионалното развитие и благоустройството, Министерство на труда и социалната политика, Министерство на образованието и науката.   „Тези политики трябва да бъдат координирани и за това трябва да има орган, който да извършва тази дейност и да доведе до някаква форма на интеграция. Този съвет, който е създаден, не може да ги координира, той може да направи само тези отчети, в които бързо да замаже. Гласувам против доклада, защото той е замазване на положението“, категоричен бе Антон Кутев.   „Резултати от Стратегията за интеграция на ромите няма, защото в днешно време, те не само, че не говорят български език, но не могат да четата и пишат”, каза зам.-председателят на ПГ на „БСП за България” Драгомир Стойнев от парламентарната трибуна.   Той добави, че всички цигански секции в страната се печелят от ГЕРБ. „Не казвам, че ГЕРБ купува гласове, но ромите в цялата страна явно четат тяхната стратегия, опияняват се от приоритетите им и ги подкрепят”, добави той. Стойнев се обърна към Вежди Рашидов от ГЕРБ, който твърдеше, че БСП купува гласове сред ромите и го призова да отиде веднага в прокуратурата и да даде сигнал за конкретна секция. „В противен случай сте просто клеветник”, заяви Стойнев.   „От 2003 г. се пишат стратегии и национални програми за интеграция на ромите. През 2015 г. по ОПРР са отпуснати над 1 млн. лв. за внедряване на система за мониторинг и контрол на процеса на интеграцията и в рамките на тези три години не е проведена тръжна процедура”, каза народният представител от ПГ на „БСП за България” Надя Клисурска. Тя обяви, че договорът е сключен през март тази година.   „Миналата година вицепремиерът Валери Симеонов твърдеше, че тази година, системата ще заработи и ще имаме реални измерители за интеграцията на ромите и националната стратегия за това, обаче няма да се случи. Подходът за интеграция на ромите в България се нуждае от коренна промяна, за да бъде тя реална”,заяви Надя Клисурска. ", "date": "2018.06.14", "title": "Антон Кутев: Докладът за интеграцията на ромите е замазване на положението"}
{"url": "http://epicenter.bg/article/Kyuchyuk--Ravenstvoto-mezhdu-vsichki-ofitsialni-ezitsi-v-ES-oznachava-poveche-vazmozhnosti-za-obrazovanie/156782/2/0", "text": "„Необходим е механизъм за придаване на стойност на придобити езикови познания. Независимо на кой език, как и къде са придобити. Не хармонизация, а механизъм по избор на държавите - дали с национални изпити, дали с признаване на сертификати или по-друг начин. Подобен механизъм ще се яви като административна мярка, а не като образователна.“   Това заяви Илхан Кючюк, член на Европейския парламент и вицепрезидент на партия АЛДЕ, по време на пленарната сесия на парламента в Страсбург. Вчера бе проведен дебат след внесената петиция от името на Асоциацията на българските училища в чужбина.   Вносителите на петицията отправят искане към ЕС да гарантира, че училищата във всички държави членки предлагат изпити в края на средното образование на всички официални езици на ЕС. Идеята на това предложение, което стигна до дебат в Европейския парламент, е да се гарантира равенство между всички официални езици и по-голяма мобилност на семействата с деца в системата на средното образование.   По думите на Илхан Кючюк този въпрос не стои само пред българските ученици и родители, а пред стотици хиляди европейски граждани и в случая не трябва да говорим за хармонизация нито на образователните системи, нито на изпитните системи, нито на езиковите политики.   „Знам, че ЕК в такива случаи казва, че въпросът е в компетенциите на държавите членки. И ние това го знаем много добре. В държавите членки се осъществяват специфичните езикови политики. В случая обаче не става въпрос само за образование, а за мобилност. За мобилност и свободно движение на най-ценния ни капитал – знанието. И наистина какъв по-ценен капитал има от уменията и знанията на подрастващите поколения?   Езиковата компетентност е част от този капитал. Придобиването и се насърчава като ключова компетентност. Оказва се, че при мобилност може да се обезцени и загуби вече езикова компетентност.“   Припомняме, че съществува разлика в преподаването, оценяването и признаването на езиковите умения в различните държави членки, а фактът, че не се предлагат изпити в края на учебната програма на други европейски езици, освен на 5-те основни езика (английски, френски, немски, испански и италиански), дискриминира учениците, чийто майчин език е един от „по-малките“ от 24-те официални езика.", "date": "2018.06.14", "title": "Кючюк: Равенството между всички официални езици в ЕС означава повече възможности за образование"}
{"url": "http://epicenter.bg/article/Patriotite--Borisov-dade-yasen-znak--che-ne-priemame-politikata--koyato-Skopie-vodeshe-dopredi-godina/156784/2/0", "text": "С отказа на премиера Бойко Борисов да приеме македонския президент се дава ясен знак, че България не е съгласна с политиката, която се водеше от Македония допреди една година. Това каза секретарят на ПГ на \"Обединени патриоти\" Юлиан Ангелов пред журналисти във връзка с oтказа на премиера Бойко Борисов да се срещне с президента на Македония Георги Иванов, предаде репортер на Агенция \"Фокус\".  По думите му президентът на Македония продължава да изпълнява тази политика.  \"Това е политика, която беше водена повече от 10 години, насочена срещу всички съседи на Македония, насаждане на език на омраза, насаждане на проблеми и нерешаване на тези проблеми десетилетия наред. Българската позиция е правилна, защото той може да е президент на друга държава, но в крайна сметка България в момента като ангажирана държава, която иска да подкрепя интеграцията на Западните Балкани, не може да си позволи лукса на подкрепя лидери, които работят срещу тази интеграция на Западните Балкани в ЕС\", заяви Ангелов.  Той поясни, че \"Обединени патриоти\" са се надявали македонските политици от опозицията и президентът на страната да преосмислят всички свои грешки, допуснати през последните десетилетия, за да може Македония да има реален шанс да бъде част от ЕС.  \"Искаме хората в Македония да живеят и да водят един по-нормален и свободен начин на живот. За съжаление действията на президента на Македония не показват подобно нещо. Смятаме, че българската държава трябва да има адекватна реакция, винаги когато се касае за проблеми, свързани със Западните Балкани\", допълни Ангелов.  По думите му страната ни не трябва да премълчава всички тези проблеми заради хората в Македония, още повече, че в югозападната ни съседка има много наши сънародници.  \"Тази позиция на българското правителство е позиция в подкрепа на правителството в Македония и на премиера Заев\", допълни народният представител.  ", "date": "2018.06.14", "title": "Патриотите: Борисов даде ясен знак, че не приемаме политиката, която Скопие водеше допреди година"}
{"url": "http://epicenter.bg/article/Prof--Bozhidar-Dimitrov--V-Makedoniya-izbuhna-strashen-i-nevizhdan-skandal/156786/2/0", "text": "Отказът на премиера Бойко Борисов да приеме македонския президент Георге Иванов е ясен знак, че България не иска да се меси във вътрешните работи на Македония. Това коментира проф. Божидар Димитров пред Novini.bg.   По думите му в Македония избухна страшен и невиждан скандал - президентът изгони министър-председателя Заев и външния министър Никола Димитров след две минути среща.   Ако Бойко Борисов и външният ни министър бяха посрещнали македонския президент, това щеше да означава, че взимаме страна в избухналия скандал.   Проф. Димитров подчерта, че името на президента на Македония е Георги, а той нарочно го е сменил на Георге, за да звучи “по-македонско”.   По думите му европейският път на Македония може да изглежда по два начина.   Единият - македонското общество да се съгласи на това име, за което той е скептичен. И вторият начин е България да улесни даването на гражданство на македонците, които желаят и така \"поединично да вкараме целия македонски народ в ЕС\".  ", "date": "2018.06.14", "title": "Проф. Божидар Димитров: Поединично да вкараме целия македонски народ в ЕС"}
{"url": "http://epicenter.bg/article/Boyko-Borisov-shte-obsadi-dnes-v-Ramala-dvustrannite-otnosheniya-s-palestintsite/156750/2/0", "text": "Министър-председателят Бойко Борисов ще обсъди днес в Рамала с палестинския си колега Рами Хамдала развитието на двустранните отношения, предаде пратеник на БНР. Акцентът на предстоящите разговори се очаква да бъде засилването на двустранните отношение между България и Палестина (нашата страна признава Палестинската автономна държава и затова е приела палестинско посолство).   София предоставя средства за палестински бежанци по линия на агенцията за бежанците към ООН, като редовната й вноска е 50 000 евро годишно.   Страната ни е поела и ангажимент за безвъзмездно обучения в Академията на МВР на представителите на Палестинската полиция и силите за сигурност. В сферата на икономиката, миналата година, България е изнасяла за Палестина основно хранителни продукти, а от началото но тази се засилва износът на минерална вода и цигари. Палестина проявява интерес към контакт с български фирми на работещи в сфера на строителството, фармацията и хранително-вкусовата промишленост. Снощи Борисов се срещна с представители на българската общност в Тел Авив. „Има народи, които се хвалят как са покорили други народи, а ние се гордеем как сме спасили хора“, каза той, имайки предвид спасяването на 50 000 български евреи през Втората световна война. „Архивите доказват, че българските консули в Европа са дали визи на още над 20 000 евреи, за да могат да се спасят от нацисткия режим. И затова народите на България и Израел са много близки“, добави той.", "date": "2018.06.14", "title": "Бойко Борисов ще обсъди днес в Рамала двустранните отношения с палестинците"}
{"url": "http://epicenter.bg/article/Emanuil-Yordanov--Opozitsiyata-e-za-uvolnenie--ako-ne-iska-vot-na-nedoverie/156754/2/0", "text": "„Има криза в сектор „Сигурност”. В последните години имаше достатъчно много протести на полицаи, а никой не протестира от хубаво. Тази година започна с тежко убийство в Нови Искър, да прибавим убийството на данъчния служител, на едър бизнесмен и т.н. При такава ситуация опозицията е за уволнение, ако не поиска вот на недоверие.”  Това коментира в „Денят започва” на БНТ бившият вътрешен министър Емануил Йорданов.  „При случая Пелов наблюдаваме измиване на ръцете със служители на ниско ниво. Може би МВР са очаквали Пелов да се движи с личната карта пред гърдите и да се легитимира”, каза той по повод обясненията от вътрешното министерство, че избягалият затворник бил с брада и суичър.  Емануил Йорданов обаче заяви, че оставката на вътрешния министър няма да реши проблемите в МВР: „Нещата не опират само до един министър. Ако си спомним също с каква професионална биография бяха вътрешните министри в последно време, може да очакваме, че в МВР може да се появи дизайнер или архитект. Не дай Боже, да го сменят! Вчера гледах една дама, депутат от ГЕРБ, да говори по проблемите на МВР. Тя обърка СДВР с областната дирекция на МВР-София. С този кадрови потенциал по-добре нищо да не пипат повече!”, каза Йорданов.  „В последните години винаги съм се чудил защо една партия, която има произход от МВР, няма отношение към въпросното министерство и служителите му”, допълни още бившият МВР-шеф.  По думите му проблемите в МВР и в армията са сходни – неправилно изразходване на средства, лош кадрови подбор и т.н. Модернизацията на армията трябваше да е постоянен процес, за да се разпределят равномерно парите, а не да се дава огромна сума накуп, смята Йорданов.  ", "date": "2018.06.14", "title": "Емануил Йорданов: Опозицията е за уволнение, ако не иска вот на недоверие"}
{"url": "http://epicenter.bg/article/Prezidentat-na-Makedoniya-gostuva-v-Balgariya-sas-saprugata-si/156755/2/0", "text": "Президентът на Македония Георге Иванов пристига на официално двудневно посещение у нас. Визитата е по покана на българския държавен глава Румен Радев. Церемонията по официалното посрещане на македонския президент ще се състои в 11 ч. на площад \"Св. Александър Невски“.   Георге Иванов ще положи венец пред паметника на Незнайния войн, след което ще разговаря с Румен Радев на \"Дондуков\" 2. Съвместна пресконференция се очаква около обяд.   Сред обсъжданите теми ще бъде споразумението с Гърция за промяната на името на югозападната ни съседка, което получи голяма подкрепа, включително от страната ни, но президентът Иванов отказва да подпише.   По време на посещението си у нас македонският държавен глава ще бъде придружаван от своята съпруга.", "date": "2018.06.14", "title": "Президентът на Македония гостува в България със съпругата си"}
{"url": "http://epicenter.bg/article/Desislava-Radeva-/156756/2/0", "text": "Съпругата на президента Румен Радев Десислава публикува прочувствен текст за загиналите пилоти от авиобаза Крумово в социалната мрежа.   Първата дама оцени високо работата на 24-та Авиационна база, припомняйки че военнослужещи от Крумово са участвали в множество спасителни акции при пожари, наводнения и обилни снеговалежи.   Г-жа Радева заяви още, че думи като чест и достойнство важат с пълна сила за членовете на българската армия. Но добави и риторичния въпрос: \"Докога?!\".               Линк:   ", "date": "2018.06.14", "title": "Десислава Радева: Чест и дълг, думи пълни със смисъл за воините на България! Но докога?!"}
{"url": "http://epicenter.bg/article/Anton-Kutev--Proval-na-pravitelstvoto-po-integratsiya-na-romite/156792/2/0", "text": "\"Днес, на практика, Народното събрание призна провала в политиката по интеграция на ромите през последните няколко години.  Парламентът отхвърли доклада по интеграция на ромите на съвета към Министерския съвет, който се занимава с проблема.\"  Това заяви пред медии в парламента зам.-председателят на парламентарната група на „БСП за България“ Антон Кутев. Той обясни, че въпреки опитите дебатът да бъде неглижиран,  ПГ на БСП за България е успяла  да провокира здрав разум в депутатите, които са гласували против.   „Като не прие този доклад, Народното събрание бламира вицепремиера Валери Симеонов, който отговаря за тази политика в момента“, заяви Кутев. Той изтъкна интересния факт- освен че  Симеонов е бил бламиран от парламента, той е бил бламиран и от част от депутатите от собствената му парламентарна група на ОП. \"Това говори за очевидни пукнатини в управляващото мнозинство и признание на управляващити за провал в политиката по интеграция на ромите\", заключи Кутев. ", "date": "2018.06.14", "title": "Антон Кутев: Провал на правителството по интеграция на ромите"}
{"url": "http://epicenter.bg/article/Prolivni-dazhdove-predizvikaha-navodneniya-v-Blagoevgradsko/156798/2/0", "text": "Проливни дъждове, съпроводени от силен вятър и гръмотевични бури, предизвикаха наводнения и свличания на камъни и земни маси в благоевградска  област,  предаде БНР .   Мълния падна върху покрив на къща в Сандански и предизвика пожар. Няма пострадали хора, но има повредено имущество. На 26 сигнала за наводнени къщи и паднали дървета в Гоце Делчев и в Благоевград са реагирали екипите на служба „Пожарна безопасност и защита на населението“ при проливните дъждове и гръмотевични бури, които се разразиха в областта от снощи.   В три общини е активиран планът за действие при кризи, извънредни ситуации и защита при бедствия, по заповед на директора на регионалната пожарна служба.   Проливните дъждове предизвикаха и свлачищна активност в Кресненското дефиле. Камъни и земна маса затвориха едната лента за движение по главен път Е-79. Към момента обстановката е нормализирана, но в по-голямата част от областта продължава да вали дъжд.   Оранжев код за опасно време е обявен за днес в Югозападна България.", "date": "2018.06.14", "title": "Мълния падна върху покрив на къща в Сандански"}
{"url": "http://epicenter.bg/article/Balgarkata-Radina-Aneva--sgodena-za-sina-na-Maykal-Dzhordan--veche-se-podpisva-s-negovata-familiya/156789/10/100", "text": "Българката Радина Анева официално бе призната за снаха на Майкъл Джордан. Чаровницата, която се сгоди за най-големия му син - Джефри, дори се подписва с неговата фамилия. Двойката бе поканена на тузарска сватба на рода Авакиан миналия уикенд. Двамата бяха настанени точно пред младоженците Сара Кристин и Севон Авакиан. На изискана табелка, с красиви букви бе изписано „бъдещата госпожа Джордан”, а Радина е щракнала табелката за социалните мрежи. Очевидно няма търпение да носи фамилията на звездата, при това още не е минала под венчило, пише в. „България днес”.  Междувременно се очаква голяма част от американския светски елит да присъства на събитието. Двойката обаче държи сама да организира събитието си, поради което не са ползвали помощ от родителите си.  Докато тренира за собствената си сватба, Радина се появи на тази на приятелите си в елегантна дълга черна рокля. Тя бе придружена от годеника си Джефри Джордан, като той и младоженецът са не само приятели, но и сътрудници в семейния бизнес и в марката Джордан.  Радина пък по нищо не отстъпва на богатите американки, които са очаровани от естествените форми на красавицата. Те не спряха да коментират, че роклята й стои прекрасно, макар Ради да е качила някое килце.  Закръглената й фигура вече предизвика въпроси, дали двойката не очаква и бебе, освен предстоящата сватба. В подкрепа на слуховете, са и признания на роднини на семейството, че отдавна не са виждали младоженката да спортува, при положение, че е отявлен фен на фитнеса.  Вместо това тя е забравила тренировките и се гощава с всевъзможни кулинарни изкушения на корем.  „Може би двамата бързат със сватбата заради друго щастливо събитие, като бебе, например. Но това са хубави работи, които са си тяхно лично решение”, коментират от обкръжението на Радина, оставяйки отворена вратичка за интерпретации.", "date": "2018.06.14", "title": "Българката Радина Анева, сгодена за сина на Майкъл Джордан, вече се подписва с неговата фамилия"}
{"url": "http://epicenter.bg/article/Megan-Markal-pridruzhi-kralitsa-Elizabet-II-za-parvi-pat-na-ofitsialno-sabitie--Snimki-/156795/10/99", "text": "Британската кралица Елизабет Втора и херцогинята на Съсекс Меган бяха приветствани възторжено при пристигането си в графство Чешър за първия си съвместен официален ангажимент. Сред посрещачите на Нейно Величество и съпругата на принц Хари, които пристигнаха с Кралския влак, бяха и малчугани, развяващи националния флаг, съобщават от БТА, цитирани от Дир.бг   Елизабет Втора се появи с ансамбъл в цвят лайм, а херцогинята на Съсекс Меган - в кремава рокля с пелерина.   Събитието е част от официалното откриване на моста Мърси Гейтуей на едноименната река - един от най-внушителните инфраструктурни проекти във Великобритания през последните години, и на театър Сторихаус в град Честър, графство Чешър.", "date": "2018.06.14", "title": "Меган Маркъл придружи кралица Елизабет II за първи път на официално събитие (Снимки, Видео)"}
{"url": "http://epicenter.bg/article/Brad-Pit/156817/10/100", "text": "Красивата преподавателка от Масачузецкия технологичен институт Нери Оксман вече не излиза с Брад Пит. Тя е била забелязана на среща с милиардер, пише Дир.бг   През уикенда Оксман е била в Париж с 52-годишния инвеститор Бил Акман на събитие. Според Page Six двойката е вдигала наздравици и са изглеждали много влюбени. По-късно двамата отишли на парти като двойка. Източникът на медията се е пошегувал, че Брад Пит трябвало да се погрижи за образованието си, ако иска да впечатли толкова умна жена.   През това време Брад Пит е ангажиран със съдебните дела около попечителството над децата му.", "date": "2018.06.14", "title": "Красивата и умна приятелка на Брад Пит вече е с милиардер"}
{"url": "http://epicenter.bg/article/No-Orders-x-Playa-Stories-predstavya-razlichnoto-litse-na-elektronnata-muzika-/156823/10/0", "text": "Събитията от поредицата No Ordersx Playa Stories отвеждат публиката към едно истинско магическо пътешествие на съзнанието, в което през последните месеци се потопиха стотици любители на музиката и изкуството.   Събитията дават поле за изява на всякакъв вид талантливи хора, които творят, променят и чупят обществените стереотипи и изразяват себе си, а музикалната насока е изцяло съсредоточена към нови в своето музикално себеизразяване артисти.     Всички гости на Hacienda Beach-Лозенец ще се потапят в непознато и мистично изживяване, включващо атрактивна сцена, декор и провокиращи въображението артисти.   Смелата идея на организаторите е чрез поредицата събития No Orders x Playa Stories да принесат духа на световноизвестният фестивал на изкуството Burning Man в България.   No Orders x Playa Stories ще очаква любителите на изкуството във всички негови измерения на на 11-ти, 18-ти и 25-ти юли, както и на 15-ти и 22-ри август в Hacienda Beach-Лозенец – един от най-популярните клубове на българското Черноморие. Резидент на No Orders x Playa Stories е Diass, а специален гост на 25-ти юли ще бъде горещата палестинка Nour.   По време на четвъртото събитие No Orders x Playa Stories на 15-ти август, организаторите ще срещнат публиката с един от най-провокативните и разпознаваеми артисти на Burning Man – Concret.   No Orders x Playa Stories e проект на Пламен Василев – Diass, който е един от най-популярните диджеи и продуценти в Българияи  Ивета Александрова от The Altitude Agency, която е била част от екипа на множество световни брандове за събития като Woomoon, Desert Hearts, Acid Sundays, Saga, Gardens of Babylon, Xolocate в Ибиза, Мексико, Ню Йорк и много други. Те заедно разработват концепцията на бранда, която е да обединят и запознаят всеки почитател на музиката с различното, алтернативно лице на електронната сцена.   Събитията дават поле за изява на всякакъв вид талантливи хора, а музиката обхваща елементи от най-различни екзотични култури, ориенталски мотиви и вокали, които са неизменна част от сетовете на всички гости. До момента специални гост диджеи на събитията No Orders са били Maga, Luca Musto и Ali Kuru  – един  от най-иновативните и интересни артисти от ъндърграунд сцената на Турция.       No Orders x Playa Stories e копродукция  на Пламен Василев – Diass, който е един от най-популярните диджеи и продуценти в България и  Ивета Александрова от The Altitude Agency, която е била част от екипа на множество световни брандове за събития като Woomoon, Desert Hearts, Acid Sundays, Saga, Gardens of Babylon, Xolocate в Ибиза, Мексико, Ню Йорк и много други.   Те заедно разработват концепцията на бранда, която е да обединят и запознаят всеки почитател на музиката с различното, алтернативно лице на електронната сцена. Събитията дават поле за изява на всякакъв вид талантливи хора, а музиката обхваща елементи от най-различни екзотични култури, ориенталски мотиви и вокали, които са неизменна част от сетовете на всички гости.   До момента специални гост диджеи на събитията No Orders са били Maga, Luca Musto и Ali Kuru  – един  от най-иновативните и интересни артисти от ъндърграунд сцената на Турция.   Вижте още на адрес:      Пламен Василев, популярен като Diass е сред най-популярните млади диджеи и продуценти в България. Започва да се занимава с музика на 12-годишна възраст, а днес когато е само на 27 години успява да се нареди сред най-успешните в бранша.Diass е един от малкото български диджеи с музикално образование – повече от 6 години изучава продуцентски, звуков и студиен инженеринг.   Неговите live сетове варират от Nu Disco / Indie Dance и Deep House до Tech House & Techno. Има три авторски албума – “Party Beach” (2011), “Welcome To Bulgaria” (2013) и “Reset The World” (2015) като последният се издава в световен мащаб от италианският лейбъл 303Lovers.   Досега талантливият DJ и продуцент е издал и над 40 самостоятелни EPs за различни лейбъли по цял свят. Два пъти е DJ шампион на България, избран е и за Best New DJ на годината за България (2012). Пускал е редом до Tom Novy, Peter Brown, Luigi Rocca, Niels Van Gogh, D-Formation, а Manuel de la Mare, Luigi Rocca, DJ Silver са ремиксирали негови парчета. Като продуцент Diass е издавал музика за лейбъли като Loulou Records, Groove On Rec, Stereophonic, Underground Mjuzieek Digital и е класирал две свои парчета в класацията за tech house на Beatport (“The Sub Track” и ремиксът на Manuel de la Mare и Luigi Rocca към “Reset The World”).   Добре познат със своя иновативен и безкомпромисен подход в музиката, Diass не веднъж покорява родните класации с авторските си проекти. Факт са и все по-честите му участиязад граница – Москва, Амстердам, Кайро, Ибиса, а изключителната му селекция повежда публиката на музикално пътешествие из дебрите на алтернативния и динамичен клубен саунд, налагайки най-актуалните тенденции от световната сцена.   Това е и причината за появата на No Orders – смелата, идваща от сърце мисия на Diass, да обедини и запознае всеки любител на музиката с различното, алтернативно лице на електронната сцена.", "date": "2018.06.14", "title": "No Orders x Playa Stories представя различното лице на електронната музика "}
{"url": "http://epicenter.bg/article/Lyatoto-be-privestvano-ot-nay-shikoznata-moda/156826/10/0", "text": "                                                                                                                                                                Лятото започна с много красота и шик. Академията за мода под зоркия поглед на проф. Любомир Стойков проведе зашеметяващо ревю-спектакъл с много гости, всички ценители на модата и красотата.   Fashion Party Summer Chic откри лично проф. Любомир Стойков, председател на Академията за мода, който в неговия шеговит и провокативен стил щрихира накратко тазгодишните параметри на лятната елегантност.   Специални гости на модното парти бяха носителите на приза „Златна игла” през годините: Жана Жекова,София Борисова,Вяра Георгиева,Светослав Колчагов, Милка Александрова-Бучи, Антония Йорданова и Кристина Бъчварова, Николай Божилов, Теодора Спасова, Меги Петкова и Елена Златева.   Всички те показаха по един аутфит, специално подбран за събитието. Избрани предложения представи и Христо Чучев – носител на тазгодишния приз „Златна игла 2018“ за булчинска мода. Основен акцент в неговата най-нова сватбена колекция са оригиналните дантели с тематични елементи и флорални мотиви.   Дизайнерът избягва клишето на класическата булчинска рокля в бяло и екрю, като залага на комбинации в светлите тонове на синьо, розово, лилаво, праскова и актуалния цвят вишна с телесна основа. В рокля, създадена от Христо Чучев, беше облечена и водещата на Fashion Party Summer Chic – чаровната Гери Дончева – актриса, топмодел и ТВ водеща.   В началото на шикозното парти професор Стойков сподели, че „По стара и добра традиция през месец юни Академията за мода закрива деловия сезон на ревюта и модни презентации с послание за красива, стойностна и релаксираща лятна ваканция.   Този път посланието е за летен шик. Имам предвид новите измерения на елегантността през горещия сезон, палавите багри, свежите акценти и предизвикателните силуети. За тази цел поканените модни къщи и дизайнери, които ще участват в нашия ревю-спектакъл, ще разкрият своята естетика и концепция за летния шик...“.   Също от професора стана ясно, че това лято на мода ще бъдат цветовете на сладоледа, смъкнатите деколтета и рамена с райета, геометрични и флорални принтове.   За лице на Fashion Party Summer Chic бе избрана красивата Дима Атанасова, обявена за Мисис Дама на годината 2018 в категория „Красота и здраве“. За своята визия тя благодари на фризьорски салон „Магама“ и Вили Боршукова, както и на дизайнерката Вяра Георгиева. Дима Атанасова откри ревю-спектакъла на модното парти, облечена с черна рокля от тафта от колекция Red Carpet на FEDE fashion studio – Модна къща на годината за 2016-та.   Дизайнерският екип на „Ла Фоа“ – Вяра Станчева и дъщерите й Деница и Мария Станчеви – представиха творения, изтъкани от ефирност, лукс и сексапил. Материите – коприна и дантела, бяха съчетани с авторски десени и флорални принтове, създадени специално за колекцията, допълнена и от авторски ръчно изработени бижута на Анастасия Шахматова за „ДиА Бижу“.   Специален гост на дефилето на  Модна къща „Ла Фоа“ беше Мисис България Йордана Димитрова носител на приза „БГ модна икона 2017” на Академията за мода.   Модна къща „Блинк“ с дизайнер Ради Лазарова, представи избрани предложения от артистичната и изискана колекция Womanity с вълнуваща, динамична и модерна визия. Актуални съчетания на цветове, женствени силуети, прозрачни детайли и много бляскави акценти са в хармония с висококачествени ръчно нашити авторски дантели, ефирни и нежни материи.   Наталия Гуркова, която също уважи събитието, бе облечена с уникална лилава рокля на „Блинк“, създадена за нея специално за рождения й ден от Ради Лазарова. Дефилето на модната къща откри самата дъщеря на дизайнерката малката Божидара заедно с Мис България Габриела Василева.     Габриела Колева показа изтънчени творения в духа на френския шик чрез основния си бранд „Мезон Сант-Ерем“, както и няколко летни предложения от линията „Рошавата гарга“ в характерния й по-ексцентричен кежуъл шик.   Габриела Колева бе заложила на емблематичните за модната къща материи от арсенала на висшата мода – коприна, памук, шифон, кадифе, жакард със златни и блестящи покрития, както и с дискретни ширити на „Шанел“.   Прасковено розово, ментово зелено, цикламено и флорални принтове бяха съчетани с още светли цветове, метализирани отблясъци и детайли. Акцент в колекцията бе копринена рокля със склуптиращ ефект в шикозно черно с гриф „Рошавата гарга“.   В стилистиката на френската елегантност беше и участието на обещаващия млад дизайнер и стилист Таня Ян, която представи новата си колекция „Аз съм тук“ /Je susis la/ с дух на френско райе. Със специфичния цветен десен колекцията носи вдъхновението да си позволим да бъдем ярки, да бъдем видяни, да усетим удоволствието от това да сме тук. Всеки аутфит на дизайнерката е зареден с послание за вълнуваща лятна история и усещане за шик, бриз и наслада.   Модна къща „Елена Христова”, която носи името на своята дизайнерка, представи слънчеви летни гащеризони с ръчно правени автентични бродерии с фолклорни мотиви в ярко жълто, съчетани с ефектни шапки в същия нюанс. Лятното етно вдъхновение за Елена Христова е съчетание от български фолклор и екзотичен полъх от Градината на чудесата в Дубай. Колекцията е създадена специално за лятното парти на Академията за мода.   Специално за Fashion Party Summer Chic е сътворена и колекцията „Морски бриз“ на „Аксел Харди“ в тюркоазено и екрю – двата цвята, които „обичат“ да бъдат върху тяло с бронзов тен. Колекцията е вдъхновена от свързаните с лятото почивки, море, круизи и летни приключения и включва удобни многофункционални облекла от плетива и естествени материи, трансформиращи се рокли, поли и лудешки панталони, допълнени от уникални текстилни бижута.   Специален гост на дефилето беше Лина Картър – Лейди България 2017 и Мис Еко Европа 2018, която представи тоалет на „Аксел Харди“ от рециклирани еко материали, изработени под формата на пачуърк.   Дамска и мъжка официална мода показа още дизайнерският екип на „Бандерол“ – Десислава Дамянова и Никола Карадамянов. Те представиха част от лимитирана, бутикова колекция официални дамски рокли – съчетание от женственост и финес с олекотени кройки при обемните поли, пищни декорации от дизайнерски дантели и смели комбинации на материи и цветове. Летните модни предложения на „Бандерол“ за мъжете са заредени с послания за самочувствие, комфорт и модерен шик.   Шикозен фурор направиха и дефилетата на студентите по моден дизайн на проф. Любомир Стойков от Националната художествена академия: Деси Бъчварова и Пламена Мишева, Давид Стояновски (от Македония), Йоанна Шишкова, Лора Лилова, Мария Колева, Стефани Тодорова и Християна Мутафчиева.   Сред гостите, които уважиха събитието на Академията за мода бяха: Ники Кънчев, Саня Борисова, Марина Кискинова, Наталия Гуркова, Маги Вълчанова, Албена Александрова, Капка Амзина и Явор Цаков, д-р Ходор Факих, Оми Чаудхури (Omi Chowdhury) - фотограф на „Вог“ (Италия), Мария Бонева, Йордана Димитрова, Стела Йорданова, Мая Косева, Меги Савова, Анелия Иванова, Антония Първанова, Диди Стоянова, Дони Чачова, Ирина Белчева, Мадлена Иванова, Малина Димитрова и много други, почитатели и ценители на модата, които се насладиха на ревю-спектакъла с актуални модни предложения.   За финал модният гуру проф. Стойков пожела освен много летни приключения и страсти, да прочетем поне една книга през горещите дни, дори да не е на тема мода и шик.", "date": "2018.06.14", "title": "Лятото бе привествано от най-шикозната мода"}
{"url": "http://epicenter.bg/article/Sofiya-Borisova-zanse-fotosesiya-v-dvoretsa-na-imperatritsa-Sisi/156830/10/0", "text": "След бляскавото ревю в столицата на валса Виена, топдизайнерът София Борисова засне уникална фотосесия, използвайки за декор архитектурното бижу - замъка Лаксембург.   Той е известен като едно от любимите места за отдих и забава на австрийските аристократи. Сред пищните му градини е прекарала медения си месец самата императрица Сиси след разкошната си сватба с Франц Йосиф.   Фантастичният ландшафт и изисканите салони импонираха на романтичните рокли от последната колекция на София Борисова Diffusione della Rosa – квинтесенция на лукса и стила.  Пред обектива на фотографа Ивайло Станев, който запечата забележителните кадри, застанаха топ моделите Деница Стоянова,съпруга на футболния национал Михаил Александров и лицето на модна къща Романтика Фешън - топ моделът Диана Иванчева.   Двете красавици представиха haute couture тоалетите и булчинските рокли, заобиколени от разкоша на дворцовите градини. За безупречната визия на момичетата се погрижи професионалният екип на София Борисова - коафьорът Борислав Сапунджиев и гримьорът Грета Стефанова.   Видеото към фотосесията е дело на оператора  Богомил Димитров - Бонго.   На 22 май най-известната българска дизайнерка на официални и булчински тоалети за пореден път обра овациите на международния елит. Най-голямата зала в забележителната готическа сграда на кметството във Виена се оказа тясна да побере елита на австрийската столица и международните гости, сред които посланици на повече от 13 държави, дипломати и представители на бизнеса.", "date": "2018.06.14", "title": "София Борисова с фотосесия в двореца на императрица Сиси (видео)"}
{"url": "http://epicenter.bg/article/Rusiya--Ne-pravete-seks-s-mazhe-ot-razlichni-rasi-po-vreme-na-parvenstvoto/156768/8/0", "text": "Рускините трябва да избягват секс с чужденци от други раси по време на Световното първенство по футбол, защото могат да станат самотни майки с деца със смесена кръв.   Това призова високопоставен руски депутат, пише \"Гардиън\".   Дори и когато рускините сключат брак с чужденци, отношенията често завършват неприятно, каза Тамара Плетньова, председател на парламентарната комисия за семействата, жените и децата. Жените често са безпомощни в чужбина или в Русия, като дори не могат да вземат децата си, добави тя.   Депутатът отговори на въпрос на радио за така наречените \"деца от Олимпиадата\" след игрите в Москва през 1980 г., когато противозачатъчните не бяха разпространени в страната.   Определението \"Деца от Олимпиадата\" е използвано по време на съветската ера за описание на деца със смесена кръв, които са родени след контакти между рускини и мъже от Африка, Латинска Америка и Азия по време на международното спортно събитие. Много от децата са дискриминирани.   Трябва да раждаме наши деца. Тези деца (със смесена кръв) страдаха и продължават да страдат от съветския период, поясни тя пред радио \"Говори Москва\".   Едно нещо е те да са от същата раса, но друго е да са от различна раса. Не съм националист, но аз зная за страданието на децата. Те са изоставяни, добави руският политик.   Друг депутат предупреди, че феновете от други държави могат да донесат вируси и да заразят руснаците. Александър Шерин предупреди руснаците да бъдат внимателни при контактите с чужденци, тъй като могат да се опитат да разпространят забранени вещества на първенството.   Хиляди фенове от 31 държави пътуват за Русия, където днес ще бъде открито Световното първенство по футбол между националните отбори на домакина и Саудитска Арабия.  ", "date": "2018.06.14", "title": "Русия: Не правете секс с мъже от различни раси по време на първенството"}
{"url": "http://epicenter.bg/article/Kotarakat-Ahil-prognozira---Rusiya-shte-pobedi-Sauditska-Arabiya/156790/8/0", "text": "Най-популярната котка в Русия – Ахил, е удостоена с честта да \"пророкува\" резултатите от Световното първенство по футбол, съобщава  Dariknews.bg .   Първата прогноза на котарака е - Русия ще победи Саудитска Арабия.   Ахил - белият мъркащ красавец, вече е доказал своите способности на оракул. Четириногото е подслонено в Ермитажа на Санкт Петербург и се сдоби с огромна популярност, след като с голяма точност предсказваше резултатите от мачовете на Купата на Конфедерациите, която се проведе миналото лято в Русия.   Заради това оглави класацията за най-популярните котки в Русия. Сега Ахил ще трябва да \"предскаже\" резултатите на Световното първенство, а вече е удостоен с голяма чест - той се сдоби със своя лична карта на запалянко за Мондиала.", "date": "2018.06.14", "title": "Котаракът Ахил прогнозира - Русия ще победи Саудитска Арабия (Видео)"}
{"url": "http://epicenter.bg/article/Kak-da-otseleem-v-Rusiya--sedem-saveta-za-futbolnite-fenove/156793/8/0", "text": "Около 1 милион чужденци ще пристигнат в Русия за Световното първенство по футбол. Но както знаем - разни страни, разни нрави. Дойче веле публикува списък със седем полезни напътствия за феновете, които ще посетят шампионата.     По улиците на Москва важи един прост закон: законът на по-силния. В повечето случаи това са луксозните лимузини и автомобилите с мощни двигатели. Затова велосипедистите и пешеходците трябва много да внимават. Правила за движение има, но често само на теория. В делника те се спазват така, както навремето марксистките закони - в зависимост от случая. Така че оглеждайте се и на зелен светофар. Същото важи, впрочем, и за пешеходните пътеки. Да, десетлентовите булеварди на Москва са удивителни. Именно тук обаче \"ракетите на четири колела\" дават газ. Затова: отваряйте си очите и ушите! А ако искате да пресечете, минете през подлеза. Ще извървите няколкостотин метра повече, но пък ще останете невредими.     Зад волана са истински мачовци, но в метрото мъжете изведнъж се превръщат в галантни кавалери: щом видят възрастна дама, начаса ѝ отстъпват мястото си. В Русия това е един вид неписан закон. Освен това в московското метро всеки има достъп до безплатен интернет, който обаче не е защитен. Така че, ако в мобилния си телефон съхранявате поверителни данни, имайте едно наум.     Съветският съюз отдавна вече е минало. Но любовта към \"документа\" си е жива и до днес. Затова всеки гост на Русия трябва винаги да носи паспорт в себе си. Всеки служител в метрото, на улицата, на стадиона може да ви поиска документ за самоличност. Ако не го носите, в най-лошия случай може да прекарате нощта в ареста. А и по време на Световното първенство полицаите ще бъдат особено строги.     Човек бързо огладнява, когато стиска палци на любимия отбор или развява знамена на стадиона. Така ще бъде и по време на Световното първенство в Русия. Затова един много важен съвет: хората с чувствителен стомах задължително трябва да избягват будките за бързо хранене. Иначе на другия ден много ще съжаляват. Най-добре е да се храните в ресторант. Повечето са наистина добри и сравнително евтини. Но както знаем, всяко правило си има изключение. Напитката квас, напълно непозната на останалата част от света, се предлага кажи-речи навсякъде - в парковете, по улиците, пред стадионите. Опитайте я непременно! При нея няма риск да си навлечете проблеми със стомаха.     Това, което на пръв поглед изглежда свръхевтино, накрая може да ви излезе доста солено. Например СИМ картите или зарядните устройства за мобилни телефони, които се предлагат по площадите пред гарите. Или пък детските играчки, които се разпадат буквално в мига, в който детските ръце ги докоснат. Затова пазарувайте в малките подземни магазинчета, наредени едно до друго в подлезите и гарите. Там човек може да си купи евтини чадъри, матрьошки, смартфони и какво ли не още.     \"Клиентът е цар\" - това старо британско правило все още не се е наложило в Русия, където много от сервитьорите, продавачите, стюардите и стюардесите разглеждат клиентите като някакви едва ли не нахални хора, които им смущават спокойствието. След разпадането на Съветския съюз руснаците почти нямаха време да свикнат с нравите и структурите на пазарната икономика. Туристите трябва да го имат предвид, ако искат да си спестят разочарования. В същото време руското гостоприемство е направо пословично - поканят ли ви у дома, ще поделят с вас и последния си залък.     Още в романа \"Война и мир\" Толстой описва склонността на руснаците към безразсъдна смелост. Особено когато става дума за пиене. На купони се пие много, при това на екс, като преди всяка чашка се вдига тост, а към пиенето задължително се сервира и нещо за хапване. Понякога ситуацията излиза извън контрол. В Урал например загинаха двама доста подпийнали младежи, които взривили граната, за да си направят впечатляващо селфи.  ", "date": "2018.06.14", "title": "Как да оцелеем в Русия: седем съвета за футболните фенове"}
{"url": "http://epicenter.bg/article/Otkriha-Svetovnoto-s-pishtna-tseremoniya--Robi-Uilyams-zabavlyavashe-publikata-i-Putin--VIDEO--SNIMKI--/156822/8/0", "text": "Световното първенство по футбол в Русия започна! Цетрална фигура в кратката и пищна церемония по откриването бе британският поп изпълнител Роби Уилямс, който излезе на импровизираната сцена на стадион \"Лужники\" в Москва. Допълваше го оперната певица от Татарстан Аида Гарифулина, предаде БЛИЦ.  Преди началото на церемонията легендарният испански вратар Икер Касийяс показа на публиката Световната купа. На стадиона присъства президентът на Русия Владимир Путин, който с кратко слово също отбеляза началото на Мондиала. След него същото направи и президентът на ФИФА Джани Инфантино.  Мачовете от световното първенство ще се играят на 12 стадиона в 11 руски града, като за първи път в историята, двубоите ще са на два континента.  Фаворитите са традиционните - Германия, Бразилия, Франция, Аржентина, Испания и Португалия, като не са изключени и изненади.  За първи път на световни първенства ще бъде използвана системата за видеоповторения VAR, която трябва да намали до минимум спортните ситуации и оплакванията от ощетени отбори след мачовете.  Започна и мачът на откриването между Русия и Саудитска Арабия.  ", "date": "2018.06.14", "title": "Откриха Световното с пищна церемония, Роби Уилямс забавляваше публиката и Путин (ВИДЕО, СНИМКИ) "}
{"url": "http://epicenter.bg/article/Rusiya-razbi-Sauditska-Arabiya-s-5-0-na-starta-na-Mondiala-/156829/8/0", "text": "Домакинът Русия и Саудитска Арабия изиграха първия мач от група \"А\" на световното първенство по футбол. Срещата се игра на стадион \"Лужники\" в Москва, а главен съдия бе аржентинецът Нестор Питаня.  \"Сборная\" се справи с лекота с 5:0 със съперниците си, предава БЛИЦ.  Домакините започнаха с вихрени атаки към противниковата врата и след пропуски на Дзагоев и Семедов се стигна до 12-ата минута, в която Юри Газинский вкара първия гол на Световното. Дзагоев центрира от корнер, топката бе изчистена и отново центрирана, този път от Александър Головин, а халфът на Краснодар Газинский се разписа с глава за 1:0.  Три минути след това Марио Фернандес отново осъществи пробив по крилото, след което центрира по земя за някой измежду Дзагоев и Смолов. Вторият все пак насочи топката към вратата, а след лек рикошет кълбото затрудни максимално Ал Муаюф, който спаси.  В 24-ата минута Алан Дзагоев от домакините стъпи накриво и се контузи, като бе заменен прунудително от Денис Черишев. В 35-ата минута руснаците поискаха дузпа след падане на Головин, който потърси съприкосновение с Осама Хаусауи, но съдията Питаня категорично посочи с жестове играта да продължи. Две минути преди почивката Головин проби в наказателното поле и след груба грешка в отбраната на саудитите Денис Черишев финитира двама съперници, след което с мощен щут прати топката във вратата за 2:0.  След почивката Сборная продължи да доминира и да създадва опасности пред противниковата врата. В 67-ата минута Зобнин шутира опасно и вратарят Маюф не се намеси както трябва, но и руснаците се зауетиха след това при добавката. Четири минути по-късно появилият се секунди преди това в игра Артьом Дзюба с първото си докосване се разписа с глава след центриране на Головин и направи резултата класически.  Резултатът стана 5:0 секунди преди края на добавеното време, след като Александър Головин вкара гол-красавец от пряк свободен удар.  ", "date": "2018.06.14", "title": "Русия разби Саудитска Арабия с 5:0 на старта на Мондиала "}
{"url": "http://epicenter.bg/article/Lavrov--Rusiya-shte-podkrepi-dogovora-za-preimenuvane-na-Republika-Makedoniya/156757/7/0", "text": "Русия ще подкрепи договора за преименуване на Република Македония в Република Северна Македония, ако той отговаря на интересите на всички  страни,  предаде късно снощи БНР .   Това заяви руският външен министър Сергей Лавров след като прие в Москва гръцкия си колега Никос Кодзиас.   \"Винаги сме подчертавали, че сме за намиране на решение на проблема без външна намеса и налагане на изкуствени срокове и условия\", заяви Лавров.", "date": "2018.06.14", "title": "Лавров: Русия ще подкрепи договора за преименуване на Република Македония"}
{"url": "http://epicenter.bg/article/I-Gartsiya-se-razbuntuva-sreshtu-sdelkata-Zaev---Tsipras/156758/7/0", "text": "Опозиционната партия в Гърция „Нова демокрация“ се обяви категорично срещу споразумението на премиера Алексис Ципрас с македонския му колега Зоран Заев за ново име на Македония, писа в. „Катимерини“, цитиран от „Фокус“.   Правителството е отклонило вчера искане от лидера на дясната опозиция Кириакос Мицотакис договорът да бъде обсъден в парламента преди да бъде подписан от двете страни. В резултат от това, председателят на консервативната партия призова президента на Гърция Прокопис Павлопулос да се намеси, тъй като споразумението е „дълбоко проблематично“. „Нова демокрация“ не харесва предложеното име Република Северна Македония, защото съдържа думата „Македония“, която би трябвало да принадлежи само на Гърция исторически и административно заради северната гръцка провинция Македония.   Според партията трябва да се има предвид и позицията на Панос Каменос, лидера на младшия партньор в управляващата коалиция – „Независимите гърци“ (АНЕЛ), който също бе категоричен, че няма да подпише споразумение, в което се предвижда името „Македония“ да фигурира под каквато и да е форма в названието на съседната страна. Но след отказа на правителството се очаква консервативната опозиция да поиска вот на недоверие срещу него, може би още днес, след гласуването за поредния пакет финансови мерки, наложени от международните кредитори на Гърция.   Ципрас обяви, че позицията на Мицотакис е „безотговорна“ и че дори да не гласува за споразумението, няма да свали правителството.", "date": "2018.06.14", "title": "И Гърция се разбунтува срещу сделката Заев – Ципрас"}
{"url": "http://epicenter.bg/article/Sreshtata-Kim-Tramp-tlasna-rayona-kam-mir--kaza-yuzhnokoreyskiyat-prezident-pred-Mayk-Pompeo/156764/7/0", "text": "Срещата на върха между президента на САЩ Доналд Тръмп и севернокорейския лидер Ким Чен-ун допринесе от епоха на враждебност районът да навлезе в епоха на диалог, мир и разцвет, заяви южнокорейският президент Мун Дже-ин при днешните си разговори в Сеул с американския държавен секретар Майк Помпео, предаде Асошиейтед прес, цитира БТА.   Помпео има задачата да информира съюзниците на САЩ Южна Корея и Япония как е преминала срещата Тръмп-Ким в Сингапур.   Мун благодари за телефонното обаждане от Тръмп при полета му на връщане от Сингапур във Вашингтон. Южнокорейският президент каза пред Помпейо, че иска да чуе как страните могат \"цялостно и експедитивно да осъществят това чудесно споразумение\".   \"Има много анализи на резултата от срещата, но най-важното според мен е, че хората по света, включително тези в САЩ, Япония и корейците, успяха да избегнат заплахата от война, ядрени оръжия и ракети\", каза Мун преди срещата.   \"Уверен съм, че в Сингапур осъществихме много полезна, съществена стъпка\", отбеляза американският държавен секретар преди тристранна среща в Сеул с колегите си от Южна Корея, Кан Кьон-уа, и Япония - Таро Коно.   Помпео изтъкна, че Пхенян се е ангажирал да се откаже от ядрения си арсенал, но отбеляза, че това е процес и той няма да е лек.   Ким Чен-ун разбра, че ядреното разоръжаване на Северна Корея трябва да е бързо и че наложените й от ООН санкции ще бъдат отменени само след пълното й ядрено разоръжаване, подчерта Помпейо.   На обща пресконференция след срещата с южнокорейския и японския външен министър държавният секретар заяви, че САЩ остават ангажирани с осъществяването на пълно, проверимо и необратимо ядрено разоръжаване на Северна Корея.   Южнокорейската министърка акцентира върху здравия съюз между страната й и Вашингтон, след като за всеобща изненада Тръмп обяви края на съвместните военни учения.   \"Съюзът между Южна Корея и САЩ е по-здрав от всякога\", каза тя. ", "date": "2018.06.14", "title": "Южнокорейският президент Мун Дже-ин: Срещата Ким-Тръмп тласна района към мир"}
{"url": "http://epicenter.bg/article/Makedonska-mediya---Siktir--ot-Borisov-za-George-Ivanov-/156779/7/0", "text": "Българският премиер Бойко Борисов и министърът на външните работи Екатерина Захариева отмениха срещите с президента на Република Македония Георге Иванов, която беше насрочена за петък, отбелязва скопската електронна медия „Плюс Инфо“, цитирана от Агенция \"Фокус\".  Причината за отмяната на двете срещи е арогантното поведение на Иванов след обявяването на постигнатото решение на въпроса за името на Македония. Информацията за отмяната на срещата бе потвърдена от правителството в София.  „Не искаме да се намесваме във вътрешните работи на нашата съседна държава. Нашата позиция е принципна и е ясна, както и на цялата международна общност. Ясна е и позицията на президента на Република Македония. Българското правителство не вижда смисъл да бъде използвано във вътрешнополитическите дебати в Скопие. Ключова за бъдещето развитие на нашата съседна държава е интеграцията в ЕС и НАТО и тя не бива да бъде поставяна под въпрос“, обясни София.  В София, където Иванов е придружаван от съпругата си Мая, македонският президент трябва да проведе среща и с българския си колега Румен Радев, отбелязва изданието.  ", "date": "2018.06.14", "title": "Македонска медия: „Сиктир“ от Борисов за Георге Иванов "}
{"url": "http://epicenter.bg/article/Redzhep-Erdogan--Balgariya-napravi-greshka--sega-Evropa-shte-kupuva-gaz-ot-Turtsiya/156783/7/0", "text": "TANAP ни дава увереност, че няма да имаме проблеми с доставките на природен газ. Руският природен газ също се увеличава през \"Турски поток\". Така ние ще разпределяме природния газ за Европа - и руски, и азерски. Това казва турският президент Реджеп Ердоган в интервю за \"Канал 24\" дни след откриването на Трансанадолския газов коридор.   Ердоган добавя, че България е направила грешка да откаже строителството на газопровод до нейната територия, от което се е възползвала Турция.   \"България направи грешката да и това бе в наша полза. Затова сега Европа ще купува от нас\", подчертава турският държавен глава.    \"Русия ни предостави кредит при много благоприятни условия за закупуването на зенитно-ракетните комплекси С-400. Договорили сме се на следващ етап да започнем и съвместно производство на комплексите С-500\", разкрива още Реджеп Ердоган пред телевизията.   Той не се съгласи с обвиненията на Съединените щати, посочвайки: \"Защо те мълчат за факта, че Гърция купи преди година руските системи С-300. Това е трудно да се разбере. Турция има отбранителна промишленост и тя си има свои потребности, ние само искаме да ги удовлетворим.\"   Ердоган заплаши Вашингтон, че ако не получи договорените изтребители от пето поколение Ф-35, ще купи техни аналози или от Русия или от друга европейска държава.", "date": "2018.06.14", "title": "Реджеп Ердоган: България направи грешка, сега Европа ще купува газ от Турция"}
{"url": "http://epicenter.bg/article/Velikiyat-Albert-Aynshtayn-se-okaza-rasist/156785/7/0", "text": "Новопубликувани лични пътеписи разкриха расистки и ксенофобски възгледи на Алберт Айнщайн. Написани между октомври 1922 г. и март 1923 г., дневниците проследяват опита му в Азия и Близкия изток.   В тях той прави безразборни и отрицателни обобщения, например наричайки китайците \"работливи, мръсни и тъпи хора\".   Айнщайн по-късно в живота си се застъпва за граждански права в САЩ, наричайки расизма \"болест на белите хора\".   Това е първият път, когато дневниците се публикуват като самостоятелен том на английски език. Публикувани са от издателството на Принстънския университет под заглавие Пътеписите на Алберт Айнщайн: Далечният изток, Палестина и Испания, 1922-1923 г.   Айнщайн е пътувал от Испания до Близкия изток, а през Шри Ланка, тогава наричана Цейлон, до Китай и Япония.   Физикът описва пристигането си в Порт Саид в Египет и срещата си с \"левантинци с всякакъв цвят на кожата... сякаш излезли от ада\", които идват на борда на техния кораб, за да продават стоките си.   Той също така описва времето си в Коломбо в Цейлон, пишейки за хората: \"Те живеят в голяма мръсотия и значителна смрад на земята, вършат малко неща и се нуждаят от малко\".   Ала прочутият физик си запазва най-язвителните коментари за китайския народ.   Според материал във в. \"Гардиън\" за дневниците, той описва китайските деца като \"бездушни и тъпи\" и изтъква, че е \"жалко, ако тези китайци изместят всички останали раси\".   В други записки той нарича Китай \"странна, подобна на стадо страна\" и \"по-скоро автомати, отколкото хора\", преди да посочи, че има \"малка разлика\" между китайските мъже и жени, и поставяйки под въпрос как мъжете са \"неспособни да се защитават\" от женското \"фатално привличане\".   Почитан за научния си блясък и за хуманитаризма си, Алберт Айнщайн емигрира от Германия в САЩ през 1933 г. след идването на власт на Адолф Хитлер и нацистката партия.   Еврейският учен определя расизма като \"болест на белите хора\" в реч през 1946 г. в Университета Линкълн в Пенсилвания.  ", "date": "2018.06.14", "title": "Великият Алберт Айнщайн се оказа расист"}
{"url": "http://epicenter.bg/article/Poroshenko--Ukrayna-mozhe-da-poluchi-gaz-ot-Balgariya/156788/7/0", "text": "Президентът на Украйна Петро Порошенко съобщи, че страната му ще получава газ чрез новата газова тръба ТАНАП през България и Румъния, информира Ukrinform.  Той съобщи новината по време на официалната церемония по откриването на газопровода в Турция.   Работата по проекта за построяването на Трансанадолския газопровод  започна през март 2015 г. Планира се той да доставя в Западна Европа газ от азербайджанското находище \"Шах Дениз 2\".   TANAP представлява цяла система от газопроводи от грузинско-турската до турско-гръцката граница, включваща и морски участък. Капацитетът на газопровода - с обща дължина около 1850 километра, е най-малко 16 милиарда кубични метра.   \"Украйна подкрепя този проект с  абсолютно всички възможни ресурси и ние ви благодарим за това\", каза той и съобщи, че е договорено Украйна да диверсифицира енергийните доставки и да получава газ чрез тази тръба през България и Румъния.   Порошенко подчерта, че страната му винаги ще подкрепя финансово ефективни европейски инициативи за диверсификация на енергийните източници.  По думите му Киев разчита на Турция и Азербайджан за подсигуряване на енергийните нужди на Украйна чрез алтернативни пътища.   Украинският президент е убеден, че проектът допринася за енергийната сигурност на Европа.", "date": "2018.06.14", "title": "Порошенко: Украйна може да получи газ от България"}
{"url": "http://epicenter.bg/article/Kakvi-sa-pozitsiite-na-gratskite-partii-za-dogovora-za-imeto-na-Makedoniya--/156797/7/0", "text": "Скопското електронно издание A1 On публикува материал, в който представя позициите на гръцките партии за договора за името на Македония, който бе постигнат между Атина и Скопие по-рано тази седмица, предава Агенция \"Фокус.  Включването на македонския език и македонска националност в договора между двете съседни държави са основните забележки на гръцките опозиционни партии към споразумението. Като цяло коментарите от опозиционните партии в Гърция са отрицателни - или поне това може да бъде заключението от изявленията, направени до този момент. Ето защо е малко вероятно политическите сили в южния съсед на Македония да подкрепят сделката. Това, което е абсолютно сигурно, е, че утрешният дебат в гръцкия парламент, в рамките на който всички партии ще свалят картите си, ще бъде разгорещен.  От опозиционните гръцки партии „Съюз на центристите“ и „Златна зора“, както и коалиционният партньор в правителството на Алексис Ципрас, „Независими гърци“, не са съгласни със съставно име, което съдържа терминът „Македония“, следователно биха гласували против споразумението.   Правителственият говорител и министър без портфейл, Димитрис Цанакопулос изрази надежда, че когато Македония изпълни всички предвидени в документа ангажименти и договорът бъде внесен за обсъждане, ще бъде приет от широкото парламентарно мнозинство.   „До този момент това, което виждам е, че „То Потами“, „Движение за социалдемокрация“ (ЕДЕК) и „Демократичната левица“, правят положителни изявления по отношение на договора“, отбеляза Цанакопулос.  Ето какви са позициите на гръцките партии за постигнатото споразумение между Македония и Гърция.  Основната опозиционна партия в Гърция „Нова демокрация“ не само не е съгласна с постигнатото споразумение, но и е категорична, че правителството няма политическа легитимност да подпише договора с оглед на това, че младшият партньор на СИРИЗА – „Независими гърци“ не подкрепя постигната сделка.  Партията, водена от Кириакос Мицотакус многократно обвини правителството на Алексис Ципрас във воденето на тайна дипломация и определи договора като „лош“ и „проблематичен“, защото „противоречи на мнението на мнозинството от гръцкия народ и защото отстъпва македонски език и македонска националност\", нещо, което за гръцката консервативна партия е „неприемливо\".  Както вече стана ясно, „Нова демокрация обмисля внасянето на предложение за гласуване на вот на недоверие срещу кабинета на Ципрас.  Въпреки че е част от коалиционното правителство в Атина, „Независими гърци“ имат диаметрално противоположна позиция от тази на СИРИЗА по отношение на постигнатото споразумение, и точно както „Златна зора“ и „Съюз на центристите“ не приема новото име на северния гръцки съсед да съдържа термина „Македония.  След като текстът на постигнатото споразумение бе направено публично достояние чрез медиите, „Независими гърци“ не е разпространила ново изявление по въпроса.  Лидерът на партията и министърът на отбраната на Гърция Панос Каменос заяви на пресконференцията във вторник, че няма да подкрепи споразумение, съдържащо име с термина „Македония“ . Той настоя държавният глава Прокопис Павлопулос да организира лидерска среща, на която да се договори връщането към принципа за решение на името, който да не съдържа термина „Македония“.  По-късно министър-председателят Алексис Ципрас сподели пред медии, че Каменос лично го е информирал, че партията няма да промени позицията си, но и няма да подкрепи действия, които биха довели до свалянето на кабинета в Атина.    Коалицията „Движение за промяна“, съставена от ПАСОК, „Демократична левица“, „То Потами“ („Реката“) и „Движение за социалдемокрация“ и др., проведе консултации до късните часове на сряда.  Председателят на ПАСОК Фофи Генимата определи договора като „лош“, но лидерите на „То Потами“ Ставрос Теодоракис и на „Движение за социалдемокрация“ Йоргос Папандреу имат по-скоро позитивно отношение към договора, макар – съгласно думите им – той да има „сиви точки“.  Лидерът на лявоцентристката партийна коалиция „Движение за промяна“ и ПАСОК Фофи Генимата заяви в четвъртък, че няма да подкрепи договора за името, постигнат между премиерите на Гърция и Македония. Генимата обоснова решението си с това, че споразумението не предлага „цялостно решение“ на десетилетния спор, въпреки позитивните елементи, които съдържа.  Комунистическата партия на Гърция не подкрепя договора и обвинява гръцкото правителство, че дава „писмо с препоръки“ за интеграцията на Македония в НАТО и признава „македонски гражданин“ и „македонски език“.  В телефонен разговор, проведен след обявяването на постигането на споразумението, генералният секретар на партията Димитрис Куцубас подчерта пред Алексис Ципрас, че с условията, заложени в текста, договорът „ще виси във въздуха“. Съгласно думите на Куцубас, в документа „остава семето на иредентизма с приемането на македонски гражданин и македонски език“.  Малката гръцка партия „Съюз на центристите“, която на последните избори в страната за първи път влезе в парламента, се противопостави на съставно име, включващо термина „Македония“. Председателят на партията Василис Левендис коментира, че правителството е допуснало голяма грешка, „давайки името Македония, без да преговаря“.  От крайнодясната „Златна зора“ са категорични, че договорът е неприемлив и представлява предателство. Поради тази причина партията вече обяви, че ще организира протести в Солун през почивните дни.  Според лидера на партията Никос Михалаолакос „никой няма право да се отказва от името Македония, което е не само едно име, а душата на народа\". „Не“ на предателството, долу ръцете от Македония\" е лозунгът, под който на 16 юни в 19 часа в Солун „Златна зора\" ще протестира срещу „продажбата на Македония\".  ", "date": "2018.06.14", "title": "Какви са позициите на гръцките партии за договора за името на Македония? "}
{"url": "http://epicenter.bg/article/-Nova-demokratsiya--vnasya-oshte-dnes-vot-na-nedoverie-sreshtu-pravitelstvoto-na-Aleksis-Tsipras-/156800/7/0", "text": "Основната опозиционна партия в Гърция - „Нова демокрация“, ще внесе вот на недоверие срещу правителството на премиера Алексис Ципрас заради споразумението за името на Македония, което Атина и Скопие обявиха по-рано тази седмица, предава Reuters, цитирана от Агенция \"Фокус\".  Съответната информация потвърди лидерът на партията Кириакос Мицотакис. Председателят на парламента Никос Вуцис поясни, че вотът ще бъде внесен в 17:00 часа местно време в четвъртък, веднага след приключването на гласуването за реформите от спасителния план за Гърция.  Управляващата коалиция на Ципрас има 154 места в 300-членния парламент в Атина. Вотът на недоверие ще бъде първи за настоящия министър-председател на Гърция, който пое властта през 2015 г. Ципрас срещна недоволството на голяма част от гражданите на страната заради налагането на политиката на строги икономии, но споразумението за името на Македония, което бе постигнато след месеци на дипломатически усилия, провокира силни реакции на опозицията.  „Това е акт на отговорност, насочен към използването на всяка възможност за предотвратяване на сделката\", подчерта Мицотакис пред депутатите, обявявайки решението на партията за внасяне на вот на недоверие към кабинета на Ципрас.  Младшият коалиционен партньор на правителството на Ципрас – партията „Независими гърци“, обяви, че няма да подкрепи споразумението за името, но и че няма да предприема действия за свалянето на управляващия кабинет.  ", "date": "2018.06.14", "title": "„Нова демокрация“ внася още днес вот на недоверие срещу правителството на Алексис Ципрас "}
{"url": "http://epicenter.bg/article/Premierat-na-Bavariya-otseche--Germaniya-ne-tryabva-vinagi-da-misli-za-tsyala-Evropa-/156804/7/0", "text": "Премиерът на Бавария Маркус Сьодер настоя Германия да започне да връща още на границите си бежанци, които вече са регистрирани в други държави от ЕС. „Решението трябва да бъде взето сега и при това бързо“, заяви в Берлин представителят на по-малкия коалиционен партньор в управлението ХСС, цитиран от Ройтерс.   „Фронтовете в спора за бежанците се втвърдяват. ХСС не приемат компромиса на канцлера Ангела Меркел. Баварският премиер Маркус Сьодер настоява Германия да предприеме самостоятелни действия“, пише по този повод Die Zeit.  Позицията на Меркел е, че трябва да се вземе общоевропейско решение.   Сьодер отхвърли предложението на партията на Меркел ХДС да се изчакат две седмици до срещата на върха на ЕС и да се сключат двустранни споразумения с останалите страни от Евросъюза. Според представителя на ХСС това е безсмислено, тъй като  . „Точно обратното – вярвам, че Европа ще се развижи, когато Германия сложи ясен акцент и даде да се разбере, че ще охранява по-добре своите граници“, смята Сьодер. По думите му, ако се намери европейско решение, тогава Берлин може да се върне отново към този въпрос.    В профила си във Фейсбук Сьодер написа: „Ние трябва най-после ефективно да пазим нашите граници. Към това спада, разбира се, и връщането обратно. На бежанския тероризъм трябва да се сложи край. Германия не може безкрайно да чака Европа, а трябва да действа самостоятелно“.  Изявленията на Сьодер са част на дебата, който ожесточено се води в Германия между традиционните партньори ХДС и ХСС. В сряда вечерта Меркел разговаря с вътрешния министър Хорст Зеехофер (ХСС) по повод идеята на ХСС мигрантите да бъдат връщани на границата. Опасенията на Меркел са, че ще се получи ефектът на доминото, затова трябвало да се търси съгласие в рамките на ЕС. Или да се сключат споразумения с най-засегнатите от бежанския наплив държави.  „Конфликтът между ХДС и ХСС ескалира“ са други заглавия в немската преса.  Преди няколко дни Зеехофер разговаря с австрийския канцлер Себастиан Курц, който призна, че заедно с тесен кръг държави Австрия прави планове за създаване на центрове за мигранти в страни извън от ЕС. Една от спряганите държави, където може да се изгради такъв център, е Албания. Австрия поема европредседателството от 1 юли с ясен приоритет за опазване на външните граници на ЕС. Сьодер е премиер на Бавария от март 2018 г., след създаването на новото правителство на Меркел. В края на май провинцията взе решение да се поставят християнски кръстове върху обществените сгради. Преди да поеме премиерството Сьодер бе финансов министър на богатата немска провинция, който категорично се обяви против приемането на България и Румъния в еврозоната. ", "date": "2018.06.14", "title": "Премиерът на Бавария отсече: Германия не трябва винаги да мисли за цяла Европа!"}
{"url": "http://epicenter.bg/article/Bogatstvo--Vanshniyat-ministar-na-Kosovo-deklarira-600-mln-evro/156807/7/51", "text": "Косовският вицепремиер и министър на външните работи Беджет Пацоли продължава да бъде най-богатият политик в Косово, с декларираните си имоти и парични средства на стойност над 600 милиона евро , предаде БГНЕС. В декларацията си пред Антикорупционната комисия на Косово, Пацоли е декларирал, че притежава недвижими имоти на стойност стотици милиони долари и евро, от които по-голямата част се намира в чужбина. От десетилетия Пацоли е известен като един от най-успешните бизнесмени от Косово. Той дължи богатството си в качеството си на изпълнител на строителните работи, главно в Русия, по време на първия руски президент Борис Елцин, с когото, според медиите, е бил близък приятел. Сегашният ръководител на косовската дипломация декларира недвижими имоти на стойност 200 милиона евро и капитал от над 400 милиона в европейски компании или в такива, в които е съсобственик. Пацоли притежава и милиони евро в различни банки. На свои сметки в няколко сметки - и в Косово, и в чужбина – той има над 6 млн. евро и около 355 000 долара. Като годишен доход Пацоли декларира дивиденти в размер на 5,3 милиона.", "date": "2018.06.14", "title": "Богатство! Външният министър на Косово декларира 600 млн.евро"}
{"url": "http://epicenter.bg/article/Donald-Tramp-navarshi-72-godini-i-se-naredi-v-top-3-na-nay-vazrastnite-stopani-na-Beliya-dom/156809/7/0", "text": "Американският президент Доналд Тръмп навършва 72 години. Той бе най-възрастният кандидат, избран на поста.   От Белия дом не съобщават как държавният глава смята да отбележи рождения си ден, но според неговата програма, оповестена късно снощи, той не е планирал публични мероприятия, предадоха БТА и ДПА, цитирани от Нова.тв   По време на президентството си републиканецът успя да настрои срещу себе си голяма част от световните лидери и от обществеността.  , отстъпвайки тази чест единствено на Роналд Рейгън, който при напускането на Белия дом през 1989 г. след два президентски мандата бе на 77 години. Ако Тръмп успее да изкара пълни два мандата, той ще му отнеме това първенство само с няколко месеца повече.    Само още един човек е бил стопанин на Белия дом на възраст над 70 години - Дуайт Айзенхауер навърши 70 г. в края на 1960 г., няколко месеца преди да приключи вторият му мандат.  Тръмп вече получи предварително една торта за рождения си ден още в понеделник в Сингапур, преди своята историческа среща със севернокорейския лидер Ким Чен-ун във вторник. Президентът на САЩ бе изненадан приятно от сингапурския премиер Ли Сян Лун, който му поднесе торта с пресни плодове и една свещ, признавайки, че малко е \"избързал\". ", "date": "2018.06.14", "title": "Доналд Тръмп навърши 72 години и се нареди в топ 3 на най-възрастните стопани на Белия дом"}
{"url": "http://epicenter.bg/article/Turtsiya-e-predlozhila-na-Rusiya-savmestno-proizvodstvo-na-raketni-sistemi-S-500-/156815/7/0", "text": "Турция е предложила на Русия съвместно производство на антибалистични ракетни системи С-500, съобщи турският президент Реджеп Тайип Ердоган, затвърждавайки намеренията на Турция да се сдобие с руски системи въпреки възраженията на САЩ, информира \"Хюриет дейли нюз\", цитиран от БТА.  \"Освен това (освен системите С-400) направих предложение на Русия за съвместно производство на С-500\", заяви президентът в излъчено по телевизията интервю.  Комплексите С-500 все още се разработват и се очаква да бъдат дислоцирани към 2020 г. като добавка към вече съществуващите С-400, но с по-голям обсег на действие, отбелязва изданието. Турция ще получи първите комплекси С-400 към юли 2019 г.  В отговор на възраженията на някои страни срещу придобиването от Турция на системи С-400, Ердоган напомни, че и Гърция, друга членка на НАТО, има по-ранна версия на руските ракетни системи - С-300 - на своя територия.  \"Гърция има С-300. На тях не казвате нищо, макар че имат С-300. Такива системи са разположени също в Сирия, извън НАТО, а вие не казвате нищо. Но когато става въпрос за Турция, е трудно да се разбере\", заяви Ердоган.  \"Освен това ние ще започнем съвместно производство (с Русия) на втория и третия етап (на С-400)\", каза още президентът.  ", "date": "2018.06.14", "title": "Турция е предложила на Русия съвместно производство на ракетни системи С-500 "}
{"url": "http://epicenter.bg/article/Trima-balgari-poluchiha-po-25-g--zatvor-za-smartta-na-71-migranti--VIDEO-/156832/7/0", "text": "Трима български граждани получиха по 25 години затвор заради смъртта на 71 мигранти в камион-убиец в Австрия. Присъдата беше издадена от унгарски съд, предаде бТВ.  Лидерът на бандата – афганистанец, е обвинен за трафик на хора и съучастие в убийство. Той е бил уведомен, че хората се задушават, но е наредил на двамата български шофьори да продължат.  Смъртта на мигрантите скандализира света.  „Подсъдимият с най-тежки обвинения е осъден на 25 години затвор, 10 години да не заема обществени длъжности и да бъде експулсиран от Унгария”, каза Янош Яди, председател на съда в Кечкемет, Унгария.  Единият от осъдените българи все още се издирва. Още трима наши сънародници и един ливанец бяха признати за виновни и ще получат по-леки присъди. Смъртта на задушените в фургона бежанци потресе цяла Европа. Техните тела бяха намерени през август 2015 г. в изоставения на магистрала в Австрия камион.  Мигрантите са били натоварени в Сърбия и според съдебните експертизи са се задушили още на унгарска територия.  ", "date": "2018.06.14", "title": "Трима българи получиха по 25 г. затвор за смъртта на 71 мигранти (ВИДЕО)"}
{"url": "http://epicenter.bg/article/Krav-se-lee-v-Turtsiya--Ataka-sreshtu-deputati-na-Erdogan--trima-ubiti-i-nay-malko-osem-raneni-/156833/7/0", "text": "Трима души са били убити, а най-малко осем ранени при нападение срещу членове на управляващата Партия на справедливостта и развитието (ПСР) в окръг Шанлъурфа, Югоизточна Турция, съобщиха турски медии, цитирани от Канал 3.  Нападението е било извършено в град Суруч, където членовете на ПСР участвали в дейности от предизборната кампания. Сред убитите е и братът на Ибрахим Халил Йълдъз, депутат от ПСР, съобщиха турските частни телевизия НТВ и СиЕнЕн-Тюрк.  Самият депутат също е бил в делегацията в Суруч, която обикаляла местните търговци, когато се разразил сблъсъкът, посочва Ройтерс, позовавайки се на източници. Другите двама ранени са от ответната страна. Полицията е задържала около десет души.  Според информации групата от ПСР била нападната от въоръжени лица, подкрепящи прокюрдската Демократична партия на народите. При възникналото стълкновение са били ранени най-малко осем души, които са получили огнестрелни рани.  Министърът на храните, земеделието и животновъдството Ахмет Ешреф Факъбаба и валията на Шанлъурфа Абдуллах Ерин са отишли в Суруч, за да получат сведения за пострадалите  ", "date": "2018.06.14", "title": "Кръв се лее в Турция! Атака срещу депутати на Ердоган, трима убити и най-малко осем ранени "}
{"url": "http://epicenter.bg/article/Zdravosloven-problem-v-semeystvoto-na-Biadzhoni-ya-sprya-da-dirizhira-v-Antichniya-teatar/156805/6/0", "text": "Патрициански пир за душата сред естествения декор на Античния театър в Пловдив преживяха присъствалите на концерта „Сънят на Пилат”  от Стефан Димитров.   Древните руини импонираха на вечната история за любовта, вдъхновена от  романа та Булгаков „Майсторът и Маргарита”. Сред публиката имаше хора дошли специално от Варна и Стара Загора да чуят произведението.   Те признаха, че специално за случая са препрочели романа – за да почувстват по-плътно музиката.   За жалост, диригентът титуляр Любка Биаджони бе свалена от самолета за България, заради тежък здравословен проблем в семейството й. Стефан Димитров и оркестърът „София Симфоникс, обаче решиха ,че не могат да лишат пловдивската публика от музикалния празник.   Спасението дойде в лицето на Георги Еленков, диригент на хора, който отлично познава произведението и е присъствал на всички репетиции. Мобилизацията от извънредната ситуация, желанието да представят „Сънят на Пилат” във възможно най-добра светлина,  вдъхнови музикантите да извадят най-доброто от себе си.   Стефан Димитров призна на финала, че е изключително доволен от различното темпо,  продиктувано от атмосферата на Античния театър. В началото той не пропусна да благодари на фондация „Ценности” на Антонина Стоянова, която защити проекта за спектакъла пред Националния фонд „Култура” и се нагърби с цялата  организация по реализацията му. Той отдаде дължимото на спомощестувателите от BEGExpo, ДСК, Legal mediator.   Самата Антонина Стоянова бе на първия ред в амфитеатъра в компанията на Богдана Карадочева, Алекс Алексиев, д-р Мария Арсениева и арх. Стефан Добрев.     Любопитното е, че самият Пилат Понтийски изслуша част от „Сънят на Пилат” онлайн. Изпълнителят на ролята на римския съдник във филма на Мел Гибсън „Страстите Христови” – Христо Шопов бе сред потребителите на Фейсбук, които изгледаха откъси от живото предаване от Античния театър.   Небето също се включи в спектакъла като с няколко гръмотевици придаде допълнителен драматизъм на „Сънят на Пилат”, без да пророни и капка дъжд.   Концертът бе безплатен, тъй като е в рамките на Културната програма на българското председателство на Съвета на Европейския съюз 2018.", "date": "2018.06.14", "title": "Здравословен проблем в семейството на Биаджони я спря да дирижира в Античния театър"}
{"url": "http://epicenter.bg/article/Romanat--Yarost----porednoto-dokazatelstvo-za-moshtniya-razkazvacheski-dar-na-Salman-Rushdi/156816/6/0", "text": "Салман Рушди пак е тук с „Ярост“ – един колкото проникновен, толкова екстатичен роман, поредно доказателство за мощта на неговия разказвачески дар.   (превод: Надежда Розова; стр. 320, цена: 19 лв.) е поредното предизвикателство на британския писател от индийски произход - мащабна и безмилостна трагикомедия за ужасните и абсурдни сътресения в съвременния глобализиран свят с епицентър Ню Йорк.   Погнат от своята демонична кипяща ярост, милионерът Малик Соланка – индиец от Бомбай, образован в Кеймбридж, университетски преподавател, майстор на кукли – се опитва да предпази своите близки от самия себе си и търси път за бягство. От Лондон в Америка. От семейството към безопасната самота. От необозримо огромния свят към обозримата миниатюра. В епоха на безпрецедентно изобилие обаче, в кулминацията на американското богатство и могъщество, той попада сред взривната енергия на още по-унищожителна и повсеместна ярост и е принуден да опознае болезнено себе си и другите.    е ненадминат в изкуството да внушава свои версии за действителността. Името му нашумя с публикуването на романа „Среднощни деца“, за който е удостоен с наградата „Ман Букър“ през 1981 г. Осем години по-късно неговите „Сатанински строфи“ предизвикаха гневна реакция в ислямския свят, иранският аятолах заклейми Рушди като „вероотстъпник“ и издаде прословутата фетва - религиозна смъртна присъда. През 2007 г. британската кралица удостои писателя с рицарско звание за приноса му към литературата. Стилът на Салман Рушди изобилства от исторически мистификации и препратки към митологията, а темата за съжителството на Изтока и Запада минава като нишка през всичките му произведения.У нас са издадени още „Земята под нейните нозе”, „Две години, осем месеца и двайсет и осем нощи”, „Харун и морето от приказки”, „Срам”, „Последният дъх на мавъра”.   ***   Професор Малик Соланка, пенсиониран специалист по история на идеите, сприхав майстор на кукли, а след петдесет и петия си рожден ден – целомъдрен и самотен по собствен избор (охулван от мнозина), най-неочаквано откри, че в своите „сребърни години“ преживява златен век. Навън беше дълго и влажно лято – първият горещ сезон от третото хилядолетие, прижуряше и изпотяваше. Градът кипеше от пари. Никога досега цената на жилищата и наемите не се бяха повишавали толкова, а модата не беше толкова на мода. На всеки час отваряха нови ресторанти. Магазини, агенции, галерии се състезаваха да посрещат стремително растящото търсене на все по-луксозни стоки: специален зехтин, тирбушони за по триста долара, джипове „Хамър“ със специални екстри, най-нов антивирусен софтуер, компаньонки, включително близначки и акробатки, видеоинсталации, произведения на ар брют, шалове, леки като перце, изтъкани от мъха под брадичката на застрашен вид планински кози. Толкова много хора ремонтираха домовете си, че всякакви модерни уреди и битови прибори се радваха на огромно търсене. Имаше списъци с чакащи да си купят вани, брави за врати, вносна твърда дървесина, старинни камини, бидета, мраморни плочи и други неща. Въпреки неотдавнашния спад на индекса NASDAQ и цената на акциите на „Амазон“, новите технологии водеха града за носа: все още се говореше за новооткрити компании, първично публично предлагане, интерактивност – първите проблясъци на невъобразимото бъдеще. А то беше като огромно казино, където всички залагаха и всички очакваха да спечелят.   На улицата, където живееше професор Соланка, заможни бели младежи с размъкнати дрехи се излежаваха на порозовели от слънцето веранди и изискано имитираха бедност в очакване да станат милионери, което щеше да се случи съвсем скоро. Сексуално въздържаният, но все още шарещ поглед на професора се спря по-специално на висока млада жена със зелени очи и много високи скули, издаващи централноевропейския ѝ произход. Острата ѝ рижо-руса коса стърчеше клоунски изпод черно бейзболно кепе с логото на албума „Вуду“ на Д’Анджело, а плътните ѝ устни бяха разтеглени в сардонична усмивка.   Момичето се изкиска грубо и нехайно прикри устата си с длан, когато дребният и старомоден денди с бастунче Соли Соланка, издокаран с панамена шапка и кремав ленен костюм, мина покрай къщата по време на следобедната си разходка. Соли беше колежанската му самоличност, на която никога не беше придавал голямо значение, но така и не беше успял да се отърси изцяло от нея. – Ей, господине? Извинете, господине? – провикна се подире му блондинката властно, изискваща отговор.   Сатрапите край нея станаха бдителни като преториански гвардейци. Тя нарушаваше правилото на живота в големия град, нарушаваше го дръзко, уверена в силата си, сигурна в територията и глутницата си, безстрашна. Безцеремонността на красиво момиче, нищо особено. Професор Соланка спря и се извърна към изтегнатата на прага богиня, която продължи безцеремонно да го разпитва:   – Много се разхождате. Така де, пет-шест пъти дневно ви виждам да отивате някъде. Седя си тук, виждам как се задавате, виждам как отминавате, но нямате куче и не се връщате с някоя дама или с покупки. Пък и по странно време, така че едва ли ходите на работа. Затова се питам: защо този човек се разхожда все сам? Сигурно сте чували, че в града има някакъв тип, който удря жени с бетонен къс, ама ако ви мислех за откачалка, нямаше да говоря с вас. Пък и имате британски акцент – интересно, а? Няколко пъти дори ви проследихме, обаче вие никъде не ходите, само обикаляте. Останах с впечатлението, че търсите нещо, и реших да ви питам какво.   Голяма загадка сте. Поне за мен.   У него внезапно се надигна гняв. – Търся спокойствие!  – тросна се той. Гласът му потрепери от ярост, много по-силна, отколкото заслужаваше натрапничеството на момичето, ярост, която го шокира, когато плисна в нервната му система. Младата жена долови ожесточението му и се отдръпна мълчаливо. – Човече  – намеси се най-едрият и най-покровителствено настроен преторианец, който сигурно беше неин любовник и изрусен центурион, – не си ли твърде войнствен за човек, който търси спокойствие?   Момичето му напомняше за някого, но не можеше да си спомни за кого, и този дребен пропуск на паметта, този „старчески епизод“ го загложди вбесяващо. За късмет, момичето го нямаше, нямаше никой, когато той се връщаше от карибския карнавал с мокра шапка и целият вир-вода, след като го беше изненадал кратък и силен топъл порой. Покрай синагогата „Шеарит Израел“ в Сентръл Парк Уест (подобна на бял кит сграда с триъгълен фронтон върху четири – или колко там бяха – масивни коринтски колони) професор Соланка притича под пороя и си спомни как през страничната врата беше мярнал бар мицва на тринайсетгодишно момиче, което с нож в ръка очакваше ритуала по благославянето на хляба. Никоя религия няма ритуал за измерването на божията благодат, помисли си професор Соланка, човек би допуснал, че поне на англиканците ще им хрумне подобно нещо. Лицето на момичето сияеше в сумрака, младите му пълни черти издаваха увереност в сбъдването на най-върховните очаквания. Да, блажен миг, ако си склонен да използваш думата „блажен“, но Соланка като скептик не я използваше.   На съседното Амстердам Авеню имаше лятно квартално парти, уличен базар, който въртеше оживена търговия въпреки пороя. Професор Соланка подозираше, че на повечето места на планетата стоките, които тук се продаваха на безценица, са подредени по рафтовете и витрините на най-изисканите малки бутици и най-скъпите универсални магазини. Из цяла Индия, Китай, Африка и в голяма част от Южноамериканския континент хората, които разполагаха с време и пари за мода – или казано по-простичко в по-бедните географски ширини: просто ламтяха да придобиват, – щяха да се избият за уличните стоки в Манхатън, а също за дрехите и меката мебел по пълните със стока вехтошарници, върнатите порцеланови сервизи и обезценените парцалки от известни марки по магазините за намалени стоки в центъра на града. Професор Соланка си помисли старомодно, че Америка оскърбява останалата част от света, като се отнася към това изобилие с нехайното лекомислие на незаслужено огромното богатство. В това благодатно време обаче Ню Йорк се беше превърнал в обект и цел на световните алчни въжделения, а „оскърблението“ само подклаждаше още по-силно желание в останалата част на планетата. В Сентръл Парк Уест обикаляха конни файтони. Подрънкването на звънчетата по сбруите звучеше като звънтенето на монети в шепа.   Филмовият хит на сезона представяше упадъка на Римската империя, а в образа на нейния цезар се беше въплътил Хоакин Финикс. Рим, в който достойнството и честта, а също развлеченията на живот и смърт, бяха сведени до компютърно възсъздадена гладиаторска арена – амфитеатъра на Флавий или Колизея. И в Ню Йорк имаше хляб и зрелища: мюзикъл за сладки лъвчета, мотоциклетни надбягвания по Пето Авеню, Спрингстийн в „Мадисън Скуеър Гардън“ с песен за Амаду Диало, пронизан с четиресет и един куршума от полицията, заплахата на полицейския профсъюз да бойкотира този концерт на Боса, Хилари срещу Руди, погребението на някакъв кардинал, филм за умилителни динозаври, автомобилните кортежи на двама до голяма степен заменяеми и несъмнено непопулярни кандидатпрезиденти (Буш, Гор), Хилари срещу Рик, гръмотевичната буря, връхлетяла концерта на Спрингстийн на Ший Стейдиъм, ръкополагането на някакъв кардинал, анимационно филмче за симпатични британски пилета и дори литературен фестивал; плюс поредица „пищни“ шествия, които ознаменуваха многобройните етнически, национални и сексуални субкултури на града и (понякога) приключваха с наръгване с нож и нападения (обикновено) над жени. Професор Соланка, който се смяташе за егалитарно настроен, изконен гражданин, убеден, че селото е само за кравите, в дните на парадите крачеше рамо до рамо (потно) със своите съграждани. Една неделя се отъркваше в тесния ханш на участниците в някой гей прайд, а следващата танцуваше до пуерториканка с дебел задник, препасала гърди с държавното знаме. Не чувстваше личното си пространство нарушено сред това човешко множество, напротив. Тълпата предлагаше приятна анонимност, липса на вмешателство. Никой тук не се интересуваше от неговите тайни. Всички бяха дошли, за да се изгубят. Такова беше неизразимото вълшебство на тълпата, а по онова време като че ли единствената цел на професор Соланка беше да се изгуби. През онзи конкретен дъждовен уикенд във въздуха се носеше ритъмът на калипсо, не просто ямайските сбогувания на Хари Белафонте и глупашките песни от мъничко неловките младежки спомени на Соланка („Казвам ти открито / не ме връзвай като магаре, / защото ще скачам и ще рева, / не ме връзвай като магаре!“), а истинската сатирична музика на трубадурите опозиционери от Ямайка: „Банана Бърд“, „Куул Ранингс“, „Уелоубели“ на живо в Брайънт Парк и от тонколоните по цял Бродуей, високи до рамото му.   След като професор Соланка се прибереше от парада обаче, го завладяваше меланхолия, обичайната му тайна печал, която той сублимираше в обществената сфера. Нещо не беше наред със света. Отказал се от оптимистичната философия за мир и любов от младостта си, той вече не знаеше как да се примири с все по-фалшивата (мразеше иначе идеалната за този контекст дума „виртуална“) действителност. Измъчваше го въпросът за властта. Какво ли вършеха скришом управниците на града, докато разгорещените граждани се хранеха с най-разнообразни видове лотос? Не такива като Джулиани или Сейфър, които реагираха презрително на оплакванията на нападнати жени, нищо че вечерните новини излъчваха аматьорски видеоклипчета на престъпленията. Не тези нескопосани марионетки, а онези нависоко, които бяха там постоянно, неизменно задоволяваха своите ненаситни желания, търсеха новото, поглъщаха красота и винаги, винаги жадуваха за още. Царете на света, които никога не срещаш, но тях неизменно ги има (безбожникът Малик Соланка избягваше да дарява тези човешки привидения с вездесъщност), сприхавите и смъртоносни цезари, както би ги нарекъл приятелят му Райнхарт, Болингброковците със студено сърце, трибуни, готови да го наврат отзад на Кориолановците кметове и полицейски комисари… Професор Соланка потръпна при този образ.   Достатъчно добре се познаваше, за да си дава сметка за алената буква на вулгарността в нрава си, но въпреки това грубият израз го шокира, когато изникна в мислите му.  ", "date": "2018.06.14", "title": "Романът „Ярост“ - поредното доказателство за мощния разказвачески дар на Салман Рушди"}
{"url": "http://epicenter.bg/article/Dumi-ot-i-za-Svetlin-Rusev-vmesto-sboguvane-/156825/6/0", "text": "Скъпи ми Светлине, Внушителният строй на картините ти в спокойната Галерия „Сладки Води\" така смутиха уталожения ми естетичен компас, че иначе невъзмутимата му стрелка почна лудо да се люшка между Източна Европа, където съм роден и Западна Европа, където ше умра. Но не е ли уж казано, че Изтокът си е Изток и Западът си е Запад и че те никога няма да се съберат? А ето че по чудо те се сплитат в твоето творчество: самоуверената разсъдъчност на Запада, родена и откърмена от Ренесанса, се съчетава с езотеричната възвишеност на Източноевропейските икони, за които всички гледки на неодухотворената материя са шифрован полет към най-високия от високите върхове на духа.  Да се говори на българи за Светлин Русев е много късно и много рано, защото за него е писал какво ли не и кой ли не български художествен критик. Рано е, защото още не е дошло ведрото време, в което би могло да се отсъди кой какво е направил за възхода — или упадъка на българската култура през последните две-три десетилетия.  Преди всичко картините ме убеждават, че „в хаоса на всяко настоящо време плават частици от Вечното време — прашинки от глината, с която Бог е заченал човека.\"  С неговото изкуство се поражда онова, което всъщност изкуството трябва да открива — диалог между превърнатите в живопис мисли и чувства на художника и техния съзерцател.  Обърнете внимание, когато застанете пpeд картините и се загледате в лицата, колко замислени и тихи са всички те и как всеки един е на прага на някакво очакване, на самия предел!   Защо Светлин Русев избира тишината или защо я предпочита? Той не рисува рая, защото там се кади много тамян, непрекъснато се носят псалмопения и вее скука. Нито рисува ада, защото там постоянно има някакъв шум и бъркотия, дърва се секат, стъква се огън, глъчка всякаква се носи, викове на грешници, сажди, пушек и така нататък. Той потърси човека в тишината, за да го издигне по този начин по-високо от делничната гълчава. Дори тичащият човек с огъня тича В едно особено напрегнато мълчание. Прометеево тичане в една съвременност, изпълнена с напрегната тишина!   Рисувайки Майката, художникът всъщност се мъчи да се докосне до тайните на мирозданието, да почувства пулсациите и тоновете на сърцето на цялата вселена, ако вселената въобще има сърце, а ако няма, тогава ще се вслуша в тоновете на собственото си сърце.  Тъй кaтo той винаги е живял и работил в една източна страна — България — нито за миг не е престанал да вярва, че действителността е единственият възможен източник на изкуството. Именно тази неразколебана вяра прави досега му с голото тяло истински; жестът му е естествен и убедителен, защото сюжетът е запазил за него цялото си физическо и смислово богатство.   Картините ни показват обратната страна на собствения ни медал, припомнят ни сякаш, че историята на западноевропейското изкуство не съвпада с тази на източните страни — стара, но често забравяна истина. Има една точка обаче, в която всички различия между „тук и там\" отпадат и тяможе да се нарече талант, може да се нарече и овладяване на занаята.   Тъй като Светлин Русев притежава и едното, и другото, той успява да индивидуализира погледа си към голото тяло, да си играе с изтънчените нюанси на цвета, като наслагва значенията им чрез възможностите на композицията и техниката.  Инертната материя оживява. Статичните форми се раздвижват. Безмълвието добива звучност, за да се извиси от плахия страдалчески шепот до острия вопъл на една развълнувана душевност, на една поругана чувствителност, на една възмутена човечност. Чист експресионист, този майстор владее тайнството да преобразява невидимото в зримо, с цената на съпричастието и болката си.  Непрекъснато впрегнат в размисъл и деятелност, денонощно зает с различни проблеми на ежедневието от живота на Съюза на художниците или със своите творчески задачи — решавани задълбочено в осмислени композиции — винаги драматични по вътрешно съдържание, обвеяни с печата на някакъв трагизъм — някакъв дълбок психологизъм на обреченост — а всъщност по неговата дълбока убеденост за вечния кръговрат в живота и безсмъртието.   Победата на Светлината над Мрака, малката светлинка на надеждата — неотменната вяра — възходящата спирала нагоре към съвършенството.  И в същото Време, способността му да вижда проблемите в едри мащаби, го предпазва от издребняване, от изпадане в сюжетна жанровост. Една духовна извисеност определя атмосферата в неговите картини и подхранва мислите на неговите герои. Именно в силата на духа се състои сега идеалът за човека и тя му помага да постига и да преодолява всичко. Тя е, която осигурява победата на светлината над мрака.  Аз чакам отново твоите черни дървета, чакам раздиращия писък на червеното върху изпепелените баири, мълчаливия упрек на бяло-черните лица на жените.   Знам, че червеното не е цвета на кръвта; бялото — не е предателство; черното — не е Краят! И това ми стига. Време е вече. Нощта заспива. Тръгвай! Ние те чакаме! Както винаги!  Тази живопис, взета сама за себе си, откъсната от всичко, взета дори като проблем на абстрактното изкуство, показва една сложна структура, живописна осъзнатост, богатство и действена сила. Носи в себе си отново, по друг път, същото психологическо състояние на присъствието на Светлиновия човек в картината. Такава е живописта на Светлин Русев. Тя превръща нищетата, грозното, това, което бихме отминали, в духовна красота.  В историята на тоталитарните режими не мога да открия убедителен аналог на Светлин Русев с толкова самостойно присъствие и влияние, което да слее човека със сцената и да го превърне самият в институция. Всъщност често се питам как е успял да се съхрани като художник при цялата организационна работа, която върши, и при сложните дипломатически маневри, които се налага да изпълнява.   В този смисъл ми изглежда твърде далеч от обичайния модел за храненик и инструмент на властта. Използвайки най-вече личните си качества в един много сложен период той съумява да изгради успоредна реалност, където много по-важни са не политическите, а творческите решения. Точно там впоследствие се появяват и развиват няколко поколения художници, които сега съставят гръбнака на художествената сцена в страната.   Харизмата и адаптивността на Светлин Русев му помагат бързо да оформи собствен стил на ръководене, в който с неизчерпаема енергия се старае да държи буквално всичко „под око\" — от журиране и подреждане на общите изложби в страната, подбор за най-важните музейни колекции до детайли в чисто административната работа на съюза.   В това отношение неговата фигура на фона на социалистическата действителност в България много напомня на големите световни куратори от ранга на Харолд Зееман и ролята, която те имат в развитието на изкуството. Заради тази сложна позиция днес явлението Светлин Русев е много повече обект на клюки и легенди, отколкото художникът Светлин Русев.   Когато си куратор обаче не просто на една изложба, а координираш цял исторически период, неизменно понасяш и огромни негативи от избора си. Покровителството за едни е посегателство за други, което създава и противоречивото отношение към Светлин Русев. Едва ли някой ще отрече обаче, че устоявайки на много от изкушенията, които му предлага неговата историческа роля, той наистина успява за определен хронологически отрязък да закрепи у мнозинството от художниците вярата, че се намират на територията на свободния творчески избор.   Днешното време отваря все повече досиета, които опровергават Светлин Русев се появява на сцената с поколението на Величко Минеков, Валентин Старчев, Иван Кирков, Георги Баев, Владимир Гоев, Мария Столарова, пловдивската група с Димитър Киров, Георги Божилов-Слона, Йоан Левиев, Енчо Пиронков и др. Първата младежка изложба не е просто техният дебют, а важна проява на вътрешните метаморфози на режима.   Той въплъщава точно образа, необходим на новата политическа ситуация — перфектно тренирано умение, монолитен живописен стил, в който има влияния от „здравите\" традиции, от аристократизма на неговия професор в академията Дечко Узунов, от изкуството на Ренато Гутузо и мексиканските монументалисти, които проникват тук през бетонираната система на 50-те години, идеологически верен като сюжет, продуктивен, напорист и дори „нахален\", както сам се нарича, но все пак достатъчно дипломатичен и умен, с подходящ „прогресивен произход\".   Така настъпва един от редките моменти, в които форма, съдържание и личност се събират хармонично пред благосклонния поглед на властта.тогавашните „красиви илюзии\", както той ги нарича. Но самото изкуство не може да бъде отменено. Сега Светлин Русев се движи с вид на човек, който просто си върши работата, в обичайния ритъм — денем е навсякъде, а нощем пред поредното ново платно. Между колекционерството и меценатството той все още вярва в каузи и продължава да бъде активен обществен коректив. Особено показателно е, че към него всички, независимо от пристрастията си, се обръщат обикновено, когато нещо трябва да се построи или спаси. Никой не го търси за събаряне и унищожение, защото опитът му в тези случаи би бил безполезен.  Сякаш светът на Русев, неговите жени, неговите пейзажи, неговите разчленени и сложни сцени, е представен в момента, в който нещо го преобразува, напада го, поставя в криза неговото конвенционално възпроизвеждане, предизвиквайки ферментацията на една дълбока, макар и винаги загадъчна истина, никога еднопосочна, ако и да е на религиозна основа. Майсторството в изобразяването на фигури, голи тела, пейзажи, предмети, един негов особен „реализъм\", е следователно само изходната точка, защото веднага изплуват „нереални\" елементи.   Не случайно и този „реализъм\" е по-скоро някакъв „маниеризъм\", бидейки длъжник на една продължителна традиция, която от Микеланджело стига до рязката модерност на Дега.  Русев има международно значение именно с това, че неговото изкуство не се опира на никаква мода, а търси и намира своя път последователно от собствената си душевност. Русев е крайно чувствителен и неговите платна са величествени. В тъканта на бързо сменящите се модерни направления неговото изкуство има здрава позиция, излъчва онази самоувереност, която ние определяме като майсторска.  Вие знаете колко високо Ви ценя като творец и като човек. В българското изкуство Вие безспорно заемате първото място и сте високо почитан в международен мащаб. Ние сме щастливи и благодарни, че присъствате в нашата колекция с толкова значителни картини. Това, което мисля за Вашето изкуство и за Вас самия, изразих в предговора към Хамбургския каталог.   Вие правите чест на Вашата родина и сте й служили по многообразен начин. Като поставихме началото на нашето сътрудничество със София, Вие ни ощастливихте, заангажирайки се при съставянето на колекцията ни от българско изкуство — и тя в значителна степен е и Ваше дело. Прекрасно е, че сега, при проекта за новия музей, Вие пак сте на челна линия.  Ярък u жизнен в неудържимия си порив към идеала, в моралната си сила да превъзмогне всяко препятствие по пътя си към заветната цел, остава самия герой на картината, винаги способен да изстрада докрай смисъла на своята саможертва в името на общото щастие, на красотата и доброто, към идеала за изграждане на едно по-съвършено човечество.  Светлине, Ти го понесе като новородено на ръце, u от радост, милост и любов, се чудиш на кое най-хубаво место да го сложиш. Да си жив и здрав! Всичко, което Кирил Петров е понесъл за своето изкуство, ти го възнагради с твоята любов, която е по-голяма дори и от синовната. Позволявам си да ти благодаря от името на нашето поколение, че ти изми срама от челата ни за това, което ние трябваше да направим още преди 25 години. Ние тогава бяхме и млади, и силни, но си мълчахме и нищо не направихме.  Човек oткривa жестове на любовта, които са no-могъщи от езика на смъртта, символи на един по-висш ред, който ни носи послание за разбирателство и мир за времето на нашето пребиваване на този свят.  Централна църква „Сейнт Якоби\", Хамбург, из проповед на главен пастор  Със завидна вещина и владеене внушителната сила на пластическия говор, той е изградил образите, които идват из дълбочините, за да ни разкрият по нещо от една човешка същина, от която, все пак една част остава в сянка — в тази сянка нашето човешко познание не прониква. Това, което Светлин е смогнал да ни разкрие и покаже тука, е духовна рожба — то ще бъде разбрано не с разума, а със сърцето, — да оставим сърцето си открито, когато гледаме тези творби.  Русев изобразява обратното на героиката — чупливото, крехкото, нараненото е лайтмотив в картините му и така го поставя в традицията на Гойя, Шиле и Бейкън. Прозренията на Фройд за подсъзнателното се преосмислят в човешки образ, който вече не може да бъде господар сам на себе си. Единствено по царския път на изкуството човек може да се самодостигне, да постигне самопознание отвъд ежедневието — и това е вътрешният израз и вътрешното самосъзнание на художника.  Картините на Русев правят нещо с тебе. Понякога напипват отворен нерв без упойка, но понякога картините са спокойни, сакрални, интровертни. Той е участник в емоционалното докосване, той е вярващ. Неговите картини не оставят никого безучастен. Неговото внимание е да докосне емоционалния център във всички посоки. Там е неговата неизвестна сила на неговия пластичен език.   Светлин Русев рисува с духа си, не с мисълта (главата). Той е майстор на цвета, който знае какво точно да очаква от съчетанието на материал, техника и стил. Портретите и човешките фигури, почти истински излизат от платната в живота.  Храмът се изгражда не с правила, а с дела за човешкото спасение - него или го носим в себе си, или сме извън него.  Колажът е сглобен от Емил Попов - скулптор, споделен и подкрепен от скулпторите: Иван Русев, Христо Харалампиев, Валентин Старчев, Цветослав Христов, Стефан Лютаков, Станислав Памукчиев и много други.", "date": "2018.06.14", "title": "Думи от и за Светлин Русев вместо сбогуване "}
{"url": "http://epicenter.bg/article/-Vesela-Yaneva-s-prestizhna-selektsiya-za-svetovniya-operen-konkurs--Belvedere-/156831/6/0", "text": "Тази година един от най-престижните и големи оперни конкурси в света \"Белведере\" се провежда през месец юни в Рига, Латвия.   По този повод в 76 световни столици, сред които и София се състоя прослушване-кастинг с международно жури, което имаше нелеката задача да селектира участниците за елитната класическа надпревара.   Да представи България на 37-мия Международен оперен конкурс \"Белведере\" беше избрано яркото наше мецосопрано   24 годишното откритието на Фондация “Стоян Камбарев” е и най-младият от всички селектирани певци в елитния световен конкурс, което прави задачати й още по-отговорна.    - създател и стилист на модна къща „Мезон Сант-Ерем\" прие присърце да облече нашето момиче в една от прелестните си рокли! Вдъхновена от епохата на 18-ти век, в която изтънчеността е била високо ценена и от френския стил като цяло, модна къща „Мезон Сант-Ерем\" предложи финес, но и разкош във вечерния тоалет, с който Весела ще се представи на световната сцена! Младото ни мецосопрано вече е в Латвия и се подготвя за конкурса, като междувремено успя да разгледа красивия балтийски град и да се снима на фона на река Даугава.   А ето какво споделии   в качеството си на Председател на Фондация “Стоян Камбарев” за обещаващата млада оперна певица:                 “Весела Янева е мецосопран с уникален нисък, красив и плътен тембър. Следим таланта й още от ученичка и се радвам, че е едно от големите музикални открития на Фондацията. Веси бе солист на Gospel Choralе и спечели Голямата награда за Полет в изкуството още през 2013-та, заедно с диригента на хора - Страцимир Павлов.    Весела направи много силен дебют на сцената на Софийска опера, в “Евгений Онегин\" на Чайковски, още като студентка в Националната музикална академия, а в края на миналата година спечели конкурс и стипендия за специализация в Академия \"Борис Христов\" в Рим с преподаватели Анна Ванди и Валентина Марафа, които също бяха очаровани от прекрасния й глас.   Сега пред нея стои ново изключително предизвикателство - да представя България на един от най-големите и престижни световни оперни конкурси \"Белведере\"!   Фондация “Стоян Камбарев” я подкрепя и в това важно за нейната кариера начинание, защото вярва безрезервно в нейния потенциал и ще бъде до нея и в бъдеще! Бих искала специално да благодаря на верните ни партньори от туристическа агенция Premiere Tours с изпълнителен директор Росица Георгиева, както и на проф. Любомир Стойков и дизайнера Габриела Колева за приятелството и професионализма. Младите ни таланти имат нужда от подкрепа и е прекрасно, когато я получават!”    ", "date": "2018.06.14", "title": " Весела Янева с престижна селекция за световния оперен конкурс “Белведере”"}
{"url": "http://epicenter.bg/article/Zashto-Lyuksemburg-poluchava-tolkova-mnogo-pari-ot-ES-/156802/11/0", "text": "Изглежда направо невероятно, но е факт: Люксембург е най-богатата страна в ЕС и въпреки това получава повече пари от европейския бюджет, отколкото внася в него. Как е възможно това? Цифрите са официално предоставени от Европейската комисия (ЕК). От тях излиза, че през 2016 година (по-нови данни още няма) Люксембург е получил от ЕС повече средства, отколкото е внесъл в общия европейски бюджет. Как се получава това? Повечето страни на ЕС са именно нетни получателки. Благодарение на този факт те могат да инвестират повече в инфраструктурата или в образованието, за да подобрят бъдещите си шансове за развитие. За да стане възможно това, по-богатите държави от общността, включително и Германия, внасят повече средства, отколкото получават от Брюксел – те са нетни донори.   Люксембург обаче е най-богатата от всички страни в ЕС и разликата между нея и останалите държави не е никак малка: средният годишен доход на глава от населението в тази страна възлиза на 90.000 евро, което означава, че нейният БВП е двойно по-висок от този на Германия и почти три пъти по-висок от средния за ЕС. И въпреки това Люксембург е получил от Брюксел европейски средства в размер на 12 милиона евро през 2016 година. Две години по-рано сумата е възлизала дори на 77 милиона евро.     ЕК отговаря уклончиво на този въпрос, като се позовава на малките мащаби на люксембургската икономика. „Дори едно отделно постъпление в националния бюджет, както и съответната му липса, биха могли да превърнат Люксембург от нетен донор в нетен получател“, твърди една говорителка на ЕК. С население от само 600.000 души Люксембург наистина е малка страна, но приходите и разходите в националния бюджет обикновено съответстват на икономическата мощ на държавата. Защо Люксембург да е изключение от това правило – говорителката не може да обясни.   Люксембургското министерство на финансите намира дори за странно, че се задават подобни въпроси. Оттам обясняват само, че плащанията от Брюксел не се извършват на равни интервали от време - с други думи - ако един проект е бил одобрен, това не означава, че страната веднага получава и парите за него. „Затова бюджетът на моменти е на минус, а в друго време - на плюс\", посочва говорител  н а правителството. През 2016 г. например Люксембург е получил европейски средства за кохезионни проекти (насочени към намаляване на различията между отделните страни-членки или отделните региони в ЕС), които ще бъдат похарчени едва през следващите няколко години.   За какви точно проекти става дума в случая, говорителят не желае да уточни. Затова пък изрично подчертава, че точно  2014 и 2016 - т.е. годините, в които Люксембург е получил повече пари от ЕС, отколкото е платил в общия бюджет - били абсолютно изключение. За да разберем как от нетен донор Люксембург става нетен получател на европейски средства, трябва да надникнем още по-надълбоко в европейските статистики. Да вземем за пример рубриката \"Конкурентоспособност, работни места и растеж\", казва Жолт Дарвас от независимия мозъчен тръст Bruegel със седалище в Брюксел: „Ако отчитаме брутния вътрешен продукт на страната излиза, че Люксембург е получил повече средства, отколкото някои други страни-членки на ЕС\", казва той.   Една част от тези средства (53 милиона евро) са от изследователската програма \"Horizon 2020\", с която се финансира и изграждането на Европейската сателитна навигационна система \"Галилей\". „Работата на един голям научен екип, работещ по „Галилей“, се координира именно от Люксембург. Затова и средствата се превеждат на Люксембург, откъдето те по-късно се разпределят към различни институти в други страни-членки на общността\", казва Дарвас.   Сходно е положението по отношение на програмите на ЕС, свързани с митата, данъците и борбата с измамите. Люксембург получава сравнително голям дял (23 милиона евро) от общите средства, предвидени за тях.   \"В Люксембург са седалищата на Евростат и на Европейската сметна палата\", припомня Дарвас, което оправдава факта, че страната получава средства по програми, свързани със статистиката или с финансовия одит в общността. По същия начин стоят нещата и с други бюджетни пера - защото в Люксембург се намират редица европейски институции - например Европейският съд, Европейската инвестиционна банка, преводаческите служби на ЕС, Спасителните фондове EFSF и ESM, административните ръководства на 8 генерални дирекции към ЕК, Службата за публикации на ЕС, както и още много други служби и агенции. Затова е толкова сложен въпросът с финансирането на Люксембург. Едно обаче изглежда сигурно: страната все пак ще приключи сегашния финансов период до 2020 година като нетен донор.", "date": "2018.06.14", "title": "Защо Люксембург получава толкова много пари от ЕС?"}
{"url": "http://epicenter.bg/article/Kevork-Kevorkyan--Ivan-ili-Penka---izborat-na-evrolisunngerite-/156835/11/33", "text": "Въпросът е, кога ще се сетят за Иван, стопанинът на Пенка.  Кога хуманизмът им ще стигне и до него, кога ще стане обект на милозливостта им, кога ще го провидят поне толкова нужен, колкото Пенка…  Очаквам Брюкселските лицемери скоро да заохкат и за условията, в които живее Пенка, да се запретнат да й осигурят европейски стандарт – нищо, че горкият Иван може би не знае, какво точно означава думата „стандарт“, че живее по-скоро в 19-и век, отколкото в наши дни, макар че е много хуманен иначе.  Най-много се плаша от хуманисти-аборигени - виж най-напред себе си, виж се до какво са те докарали – а сетне се кипри пред телевизионните Пенки, сетне им нареждай, макар че те изобщо не те чуват, дори не те забелязват, не им е до теб, и те са специални хуманисти.  Почти цялата медийна машина се самовпрегна покрай Пенка – но малцина ентусиасти схванаха, че, всъщност, се опозорихме, позволихме да ни подменят, да скрият проблемите на народеца с грижата си за Пенка. Продънени сме отвсякъде – обаче се загрижиха неистово за едно добиче.  Направо ни казаха, че не струваме, колкото него, това е.  Къде бяха досега алтруистите от европейските медии - да кажат поне две думи за хала на обикновените български клетници?  Но пък и защо да го правят, когато самите наши Властници не изпускат нито дума по този въпрос.  Общността пропада, на милиони хора никой не им обръща внимание, но погледът на Властниците винаги е зареян някъде другаде - за друго са готови, знаете какво, и произвеждат повече шум, дори и от онзи по курортите ни.  Станахме за смях с тази Пенка, но те и това не схващат, не схващат, че тя не им върши никаква работа като параван, като поредният номер от вечните им номера за омъгляване на вниманието.  Няма как да забаламосаш хората с Пенка, когато от седмици майките на деца с увреждания са на улицата или в палаткови лагери.  За тях обаче нито един евролисунгер няма да обели и дума, хуманността им стига до под опашката на Пенка.  Тук пък ни подмятат нашите Царе на подмяната.  Примерно: затворници бягат и след това се избиват помежду си, но започват да чоплят главно около МВР – ами Цачева, която отговаря за затворите, нея защо я забравихте, за нея се грижите почти толкова, колкото за Пенка.  Нещо промени ли се в затворите – не, разбира се, няма и да се промени.  Царе са на Подмяната, това е основният инструмент изобщо на Прехода – и цяло чудо е, как никакви хора, направо нулеви, успяха да го превърнат в зловещо оръжие.  От 30 години сръчно-подло подменят всичко – накрая направо подмениха българина с една крава…  Новите ни благодетели са наясно с това – затова и те самите открай време се отнасят с българите като с животни.  Сами си го казват, и дори не се притесняват от това.  Тия дни Дойче веле цитира репортаж на Bayerischer Rundfunk и така посвети няколко реда на нашите клетници – вероятно доста по-малко от тези за Пенка.  Ето ги: „Живеят като кучета, като улични песове…Спят под мостовете или в парковете, макар че някои от тях са в Мюнхен от над десет години… Работят като надничари за жълти стотинки… В много от случаите става дума за хора, чието единствено притежание са дрехите на гърба им… Хора, които работят по цял ден, по строежи или някъде другаде, са принудени да спят на улицата…“  Специално внимание обърнете на думите на един от страдалците, който казва: „Нима аз съм нещо по-различно от германците? Аз съм гражданин на Европейския съюз, работя и плащам данъци в Германия. Нормално ли е да спя на открито под дъжда? Да не съм животно? Нека канцлерката Меркел ми отговори на този въпрос…“  Ех, наивнико клети – още ли не си разбрал, че Меркел ще отговори по-скоро на Пенка, отколкото на теб.  А пък и Пенка сигурно е по-досетлива от теб.  За нас, читателите, внушението не само на въпросния репортаж е ясно: „Вземете си Животните, грижете се обаче за Пенка“.  Не е лошо да го имаме предвид, докато развяваме байрака на ЕС.  Тия хора или нищо не знаят за нас и изобщо не проумяват Българското Подобие на Живот – или се подиграват с нас.  Видиотени в някакви измислени правила – за комфорта на кокошките примерно, те без никакво притеснение пренебрегват обикновеното човешко състрадание.  Пенка е тяхното знаме, няма какво да умуваме излишно.  И ако тутманиците от нашите телевизии бяха поне малко жалостиви, нямаше да се лигавят с Пенка – докато има и един български бездомник в лъскавия Мюнхен.  Но и Господ да ви държи очите отворени, вие пак ще вярвате на шарлатаните от Брюксел и на тукашната им прислуга.  Ще приемате за нещо нормално да внасяме камерунци и пакистанци за работна ръка, а нашите хора да спят под мостовете на германските градове.  Този Позорен Бартер е една от най-скотските последици от случващото се в годините на Прехода.  Спиш под дъжда, и пращаш пари на близките си в България – тази драма не може да се изрази дори с погледа на давещото се куче на Гоя.  Състраданието на повечето медии и главно на телевизиите е дежурно-фалшиво, сякаш се страхуват да не разсърдят Властниците, да не нарушат превземките им с Европейското Настояще; позволено им е да ги дразнят най-много с хлопащите плочки пред НДК – най-много до там, нататък е забранено.  Ремонтът на булевард „Дондуков“, хлопащите плочки, сега пък Пенка – стига ви толкова.  А краварят Иван е само една брошка към нейната одисея, нелепа като всичко останало.  И затова нищо няма да научим за него, той не им е интересен, какво като живее/съществува някак си, ние гоним Михаля с Пенка.  А Иван направо плаче за един личен „Биг Брадър“ – по-скоро за рубриката „Малкият Брат“, която правех във „Всяка неделя“ през 2002 година. Изобщо нямах представа от другия „Брадър“ – но в телевизията е така, тя е една обща книга, която всички заедно пишем.  Сложете Иван в една стая и го наблюдавайте на живо - ще сумти и пръхти, но накрая все ще изхвърли истината за мътното нещо, което минава за живот.  Хубаво е сам да си каже, хубаво е най-сетне и сам да започне да се състрадава, да изпита жалост и към себе си.  Ще бъде жестоко изпитание и за него, и за всички нас: Иван нищи проклетото Евронастояще – и докато го нищи, може и да проумее най-сетне, че дори Пенка не е по-важна от него, ще проумее, че е загубил всякаква представа за нормално човешко съществуване, за нормална човешка участ.  Че най-накрая трябва да загърби проклетата ни българска гордост, която ни пречи да се видим такива, в каквито ни превърнаха.  Трябва сам да стигне до тази истина – без да бъде подтикван от някой телевизионен тиквеник, на когото времето все не му стига.  Все не им стига времето за важното, понеже са оковани като каторжници от различни съображения.  А докато Иван съблича душата си в „Малкият Брат“ и камерунци могат да гледат Пенка.  Той пък може да ни каже и още нещо - какво мисли, и мисли ли изобщо за децата с увреждания, които безгласно протестират. Всъщност - дали ще може?  Една държава, която е разчекната между децата с увреждания и Пенка, не може да е нормална.  Да ни се маха от главата тази държава, както би казал Падишахът.  Никога не съм си дори представял, че толкова ловко и толкова подло държавата ни може да произвежда такива количества безсърдечие.  И, накрая, това остави у хората съвсем малко състрадание – истинско, имам предвид.  За опазването на гората в Пирин планина протестират стотици хора – но на тях и през ум не им минава, че биха могли да се присъединят към протеста на Майките.  Сякаш се страхуват, че няма да им остане състрадание за дърветата.  Жалката истина е, че днешното Българско Единение се изразява предимно в колективното пускане на есемеси за поредните телевизионни шашми.  Как тогава да не ви кажат да се разкарате от главите им…  Чувам, че се разсъхва идеята да се направи някаква инсталация /“Бронзовата къща“/ на мястото на бившия Мавзолей – чудесно хрумване, което може да се пръкне само в дървените глави на фалшивите ни антикомунисти – те пък и до края ще си останат безучастни към собствената си нищожност.  Иначе щяха да се сетят, че каквото и да сложат на мястото на Мавзолея, само ще подсетят хората, какви рушители са.  Все пак, има едно приемливо решение, за да се избегне конфуза: сложете на мястото на Мавзолея Пенка, жива естествено, а не балсамирана, и формирайте една гвардейска рота от бежанци да я пазят.  А сетне, когато свалим знамето на Председателството, можете да организирате и един тържествен тур на Пенка из страната.  Пенка в натура ще бъде символ/верую на днешното ни състрадание.  ***  Текст към снимката /Дойче веле/:  Христо Ванков пристига в Мюнхен през 2004-а. Спи под мостове и работи по строежи. Не винаги получава заплатата си. През август 2017 година става известен като бездомника, осъдил общината за място в приют. Умира през октомври същата година. От диабет.  ***    ", "date": "2018.06.14", "title": "Кеворк Кеворкян: Иван или Пенка - изборът на евролисунгерите "}
{"url": "http://epicenter.bg/article/Prokuraturata-obrazuva-delo-za-prestapleniya-po-sluzhba-v-Izpalnitelna-agentsiya--Meditsinski-odit--/156766/3/0", "text": "Върховна административна прокуратура извърши проверка по реда на надзора за законност на контролната дейност на Изпълнителна агенция „Медицински одит“ (ИАМО). Това съобщиха от пресцентъра на Прокуратура на Република България.  В хода на проверката се установи, че от изпълнителния директор на ИАМО са утвърдени Инструкция за осъществяване на контролната дейност на ИАМО и Методически указания към нея. При съпоставка с правни норми от по-висок ранг е установено противоречие с Наредба № 14 от 20.04.2010 г. за условията и реда за извършване на проверки на лечебните заведения от Изпълнителна агенция „Медицински одит“, издадена от министъра на здравеопазването. Установено е, че в противоречие с Наредба № 14 /2010 г. се предвижда извършване на проверка без писмена заповед, допуска се възможност да не се съставя констативен протокол при проверка по документи в агенцията и при липса на нарушения и др.  Според цитираната наредба на министъра на здравеопазването за резултатите от проверката се съставя констативен протокол, съдържащ ред обстоятелства, в т. ч. и разкрити нарушения, когато се съставя акт за установяването им. След това се изготвя доклад до изпълнителния директор на ИАМО за резултатите. Същевременно от ВАП са открити случаи, при които едва в доклада се посочват констатираните нарушения.  По този начин на практика заключителният доклад до изпълнителния директор на ИАМО предхожда съставянето на актове за установяване на административни нарушения, въз основа на които същият орган взема решение за налагане или не на административно наказание.  В тази връзка от ВАП е сезиран министърът на здравеопазването, в рамките на правомощията му с оглед отпадане на задължението за изготвяне и представяне на въпросния доклад пред изпълнителния директор на ИАМО (чл.18 от Наредбата).  На следващо място, министърът на здравеопазването е сезиран от ВАП, в рамките на правомощията му и по отношение на необходимостта от предприемане на действия по изменение на Инструкция за осъществяване на контролната дейност на ИАМО и Методически указания към нея, които да бъдат приведени в съответствие с Наредба № 14 от 20.04.2010 г. за условията и реда за извършване на проверки на лечебните заведения от Изпълнителна агенция „Медицински одит“.  В хода на извършената от ВАП проверка са установени случаи на настъпила смърт в лечебни заведения, по които Изпълнителна агенция „Медицински одит“ е извършвала проверки, но не е била сезирана прокуратурата.  Всички материали от проверката на ВАП, по указание на главния прокурор, бяха изпратени на Върховна касационна прокуратура - за произнасяне предвид данните за извършени престъпления от общ характер.  След проучване и анализ на тези материали, с постановление от 7 юни 2018 г. прокурор от Върховна касационна прокуратура образува досъдебно производство за престъпление по служба, извършено в периода от 1 януари 2017 г. до 31 декември 2017 г.  Прието е, че са налице данни за превишаване на власт от длъжностни лица от ИАМО с цел да се набави за проверяваните физически и юридически лица облага - да не им бъдат съставяни актове за административно нарушение и да не им бъдат налагани административни наказания и от това могат да настъпят немаловажни вредни последици, като деянието е извършено от лица, заемащи отговорно служебно положение.  Ръководството и надзора върху разследването ще се осъществи от прокурор при Специализирана прокуратура – София и ще се проведе от следовател.  Всички материали, касаещи смъртни случаи в лечебни заведения, са изпратени по компетентност на съответните окръжни прокуратури, с оглед извършване на проверка за евентуални престъпления по чл. 123 НК (причиняване на смърт при професионална непредпазливост).  ", "date": "2018.06.14", "title": "Прокуратурата образува дело за престъпления по служба в Изпълнителна агенция „Медицински одит“ "}
{"url": "http://epicenter.bg/article/Reys-s-rusnacheta-i-kola-katastrofiraha-kray-Primorsko/156772/3/0", "text": "Автобус, превозващ русначета, и лек автомобил катастрофираха край Приморско, което наложи затваряне на пътната отсечка и отклоняване на движението по вътрешния път между Китен и ММЦ Приморско, съобщиха от ОДМВР-Бургас, предаде Канал 3.   Това е станало на около 2 км от Приморско в посока Китен. В рейса са пътували 40 деца от Русия, почивали на детски лагер. Те вече са преместени в друг автобус.   Инцидентът е станал малко преди 10 часа днес. Ударили са се автобус \"Скания\" с бургаска регистрация, управляван от 63-годишния Я.К. от Бургас, движещ се в посока Китен, и лека кола \"Фолксваген Пасат\" с търговищка регистрация. Автомобилът е бил управляван от 28-годишния Джемал Х. от Разград по посока Приморско.   По първоначални данни водачът на фолксвагена е загубил контрол над автомобила и навлязъл частично в лентата за насрещно движение. Там се блъснал в предната лява част на правомерно движещия се автобус. При удара са засегнати предната броня и лявата гума на автобуса, нанесени са значителни материални щети, но няма пострадали.   И двамата водачи са тествани за употреба на алкохол и наркотични вещества, като резултатите им са били отрицателни.     Заради произшествието над 3 часа главният път между Приморско и Китен остана затворен.", "date": "2018.06.14", "title": "Автобус с 40 деца и кола катастрофираха край Приморско"}
{"url": "http://epicenter.bg/article/MVR-s-novata-elektronna-sistema--koyato-sledi-registratsiyata-na-kolite/156810/3/0", "text": "МВР въведе нов софтуер, който автоматично заличава регистрацията на лек автомобил, който не е бил прехвърлен до 2 месеца след продажбата на името на новия си собственик. Глобата, която ще се налага на закупилия колата е 200 лева, съобщи БНР.   Още в края на миналата година влезе в сила изменение на закона за движение по пътищата, което предвижда служебното прекратяване на регистрацията, ако новият собственик на колата не я прехвърли на свое име. Заради подобни пропуски в закона наши сънародници, продали колите, си бяха обвинени в Гърция в подпомагане на трафик на мигранти, след като купувачите не прехвърлиха собствеността по документи и използваха лекия автомобил за престъпление в южната ни съседка.   От 12 юни тази година в \"Пътна полиция\" заработи и новата електронна система, която следи регистрацията на автомобилите. Освен това от март месец е изградена и връзка между МВР и нотариалната камара, която да следи за промяна на собствеността на превозните средства у нас. От МВР напомнят още, че управлението на автомобил, който не е регистриран, е престъпление по силата на закона.", "date": "2018.06.14", "title": "МВР с нова електронна система, която следи регистрацията на колите"}
{"url": "http://epicenter.bg/article/Piyaniyat-tiradzhiya-ot-Ukrayna--ubil-chovek-v-Rishkiya-prohod--s-2-versii-za-izpitata-vodka-/156820/3/0", "text": "Две различни версии за изпития от него алкохол е лансирал украинският тираджия Игор Труховский, който на 11 юни връхлетя върху бус с две семейства и уби шофьора. Това разкри служебният му защитник адвокат Камен Кънев, предаде Канал 3.  \"Пред следствието шофьорът е казал, че е пил непосредствено след катастрофата, понеже бил в шок. Днес в съда заяви, че е пил и предната вечер. Не помнел колко точно, понеже имал две бутилки водка - от 1 литър и от 700 грама. Тази от 700 грама изпил, но не може да си спомни дали е пил и от другата\", разказа адв. Кънев.  Веднага след катастрофата стана ясно, че тираджията е шофирал с 2,81 промила алкохол в кръвта. Осем часа след катастрофата химическият анализ на кръвта му е установил 1,59 промила алкохол, казаха от държавното обвинение. От там обясниха пред наш репортер, че е назначена експертиза, която по метода Видмарк да определи точното количество алкохол в кръвта на обвиняемия непосредствено преди катастрофата. Окръжната прокуратура в Бургас поиска, а съдът постанови постоянен арест за украинеца.  Сред мотивите на магистратите са, че Игор няма постоянен адрес у нас и може да се укрие. Той е обвинен в тежко престъпление , за което законът предвижда от 3 до 15 г. лишаване от свобода. Тираджията влязъл в България от Румъния през ГКПП Силистра на 9 юни. Престоял в Шумен до 11-ти юни, където разтоварил и около 13 ч. тръгнал празен от Шумен за Гърция, за да бъде натоварен отново.  Навлизайки в остър десен завой в Ришкия проход пияният украинец изгубил управление над тежката машина, навлязъл в насрещната лента и блъснал микробус \"Мерцедес Вито\". От удара мерцедесът е избутан извън платното в крайпътния банкет. На място издъхнал 40-годишният водач на буса Ниази И. от руенското село Планиница, а в болницата в Шумен са откарани 39-годишната му съпруга, двамата им сина на 12 и 5 г., братът на загиналия на 35 г., неговата жена и 9-месечното им бебе.  В буса пътувал и 38-годишен мъж от Планиница, който се отръвал без серизони наранявания. Семействата на двамата братя пристигнали в България преди по-малко от седмица, за да нагледат болната си баба. Във фаталния 11 юни тръгнали на разходка към Шумен. Загиналият Ниази бе погребан в Турция, където живеел още от 1989 г., повечето му роднини също били там.  ", "date": "2018.06.14", "title": "Пияният тираджия от Украйна, убил човек в Ришкия проход, с 2 версии за изпитата водка "}
{"url": "http://epicenter.bg/article/Mayka--bashta-i-dete-sa-raneni-vav-verizhna-katastrofa-na-bul---Akad--Ivan-Ev--Geshov--v-Sofiya-/156834/3/0", "text": "Майка, баща и дете са пострадали във верижната катастрофа на бул. „Акад. Иван Ев. Гешов“. Това съобщи за Агенция „Фокус“ говорителят на Центъра за спешна медицинска помощ (ЦСМП) – София Катя Сунгарска.  В 19.35 часа е получен сигнал за верижна катастрофа. Веднага е тръгнала първата линейка, в 19.37 часа – втората и няколко минути по-късно е тръгнала и трета линейка.  Пътнотранспортното призшествие се е случило в тунела на бул. „Иван Ев. Гешов“ под бул. „Цар Борис III“.  \"Детето е на 12 години с контузия на гръден кош и в коремната област. Бащата е на 45 години с контузия на глава, нос и гръден кош. Майката е на 45 години с контузия на глава, гръден кош, с мозъчно сътресение, губила е за малко съзнание. Тя е най-тежко пострадалата от останалите. На още трима души им е била оказана медицинска помощ на място, не се е налагала хоспитализацията им. Те са с по-леки наранявания“, обясни Сунгарска.  По думите ѝ 58-годишен водач е получил хипертонична криза, но е бил стабилизиран. „Другият водач е на 35 години, бил е с главоболие и третият водач е на 36 години също с такова главоболие“, добави тя.  Говорителят на УМБАЛСМ „Н. И. Пирогов“ Мария Пойразова заяви, че пострадалото семейство е докарани при тях. Майката, бащата и детето са контактни и в съзнание. В момента минават прегледи и изследвания.  Агенция „Фокус“ научи, че пиян шофьор с джип е причинил катастрофата. Той е отказал дрегер на място и е бил отведен в болница за кръвна проба.  Общо 9 автомобила са участвали във верижната катастрофа, съобщиха от пресцентъра на МВР.  ", "date": "2018.06.14", "title": "Майка, баща и дете са ранени във верижна катастрофа на бул. „Акад. Иван Ев. Гешов“ в София "}
{"url": "http://epicenter.bg/article/Zdravnoto-ministerstvo-vremenno-prekrati-pravomoshtiyata-na-direktora-na-IA--quot-Meditsinski-odit-quot-/156806/2/0", "text": "Министерство на здравеопазването временно прекратява правомощията на директора на Изпълнителна агенция \"Медицински одит\" Златица Петрова до приключване на проверката на прокуратурата за престъпления по служба в агенцията. Това заяви министърът на здравеопазването Кирил Ананиев след заседание на Здравната комисия, предаде БНР.   Той заяви, че до него досега не са достигали сигнали за нарушения в медицинския одит, но посочи, че вече са направили промени в Наредбата за условията и реда за извършване на проверки в лечебните заведения, която също е обект на прокурорската проверка.", "date": "2018.06.14", "title": "Здравното министерство временно прекрати правомощията на директора на ИА \"Медицински одит\""}
{"url": "http://epicenter.bg/article/Ohranitelni-kameri-zasneli-fatalnoto-padane-na-voenniya-helikopter-/156808/2/0", "text": "Охранителните камери на гражданското летище „Пловдив” и на военната 24-а Авиобаза „Крумово” би трябвало да са заснели падането на хеликоптера Ми-17. Машината падна на около 200 -300 метра от полосата на летище „Пловдив”, като се е намирала в тренировъчната зона на военните. Това място попада в обхвата на охранителните камери както на 24-а Авиобаза и вероятно на тези от гражданското летище,  На фаталния 11 юни вечерта машината е изпълнявала тренировъчен полет – зависване за способа „бързо въже”, когато около 20,30 часа, се случва непоправимото. Въртолетът се срутва от около 20-30 метра височина за 1-2 секунди към земята и се разбива. При сблъсъка си със земята двамата летци – командирът на екипажа Пламен Пантилеев и вторият пилот Стоян Неделчев загиват на място.  Като по чудо оцелява бордният техник Алексей Каменов, който е имал късмет да се намира в задната част на въртолета. Той е навивал лебедката, с която се пуска бързото въже и затова не е бил на традиционното си място между двамата пилоти в предната част на машината. Записите от охранителните камери най-вероятно вече са иззети от разследващите, предположиха колеги на загиналите пилоти.  Погребението им ще бъде в петък от 10 часа на Централните гробища в Пловдив, когато ще започне поклонението пред тленните останки на пилотите. Посмъртно те са произведени в майори, става ясно от публикация в страницата на ВВС във фейсбук.  ", "date": "2018.06.14", "title": "Охранителни камери заснели фаталното падане на военния хеликоптер "}
{"url": "http://epicenter.bg/article/Borisov--Shteshe-da-e-predatelstvo--ako-byah-se-sreshtnal-s-Ivanov-sled-120-sekundnata-mu-sreshta-sas-Zaev/156811/2/0", "text": "Президентът Георге Иванов знае прекрасно, че единственото, което искаме за Македония е европейска интеграция, влизане в ЕС и НАТО, просперитет и свързаност. Това каза премиерът Бойко Борисов пред журналисти на летището в София по повод отказа да се срещне с македонския президент Георге Иванов.  „Когато беше боят в парламента на Македония тогава първият, на когото се обадиха и президентът Георге Иванов, и Зоран Заев и Никола Груевски, бях аз. Направих всичко възможно да помогна да се реши въпросът мирно“, посочи той.  „Към президента Георге Иванов винаги съм се отнасял с огромно уважение“, заяви Бойко Борисов. „Винаги във всяко свое изказване съм започвал с това, че по никакъв начин не се месим в работата на институциите на Македония, в спора за Гърция за името“, обясни той и изтъкна, че този спор продължава десетилетия и блокира Македония.  Винаги сме подкрепяли Македония, във всичко, обяви той.  Нещо повече, опозиционните партия и в Македония и в Гърция, лидерите им, са мои приятели. Те са от Европейската народна партия. Ние на срещата на върха настояхме те да не пречат на договора, добави Борисов.  И Алексис Ципрас и Зоран Заев са смели премиери. За смелостта и за рисковете, които са поели, им свалям шапка, отбеляза Борисов.  Не искам никой да омаловажава труда ми, нито този на комисаря Йоханес Хан. И Доналд Туск, и Могерини, и Жан-Клод Юнкер и целият ЕС положихме огромни усилия да се постигне този прогрес, добави Борисов.  Всички положихме страхотни усилия, за да се придвижи този процес, обяви премиерът.  Щеше да е предателство, ако след срещата за 120 секунди между премиера Заев, външния министър и президента Иванов, аз днес да се срещна с него. Затова прецених, че днес не е момента, категоричен бе Бойко Борисов.  След срещата Заев-Георги Иванов нямаше как аз да го посрещам президента с фанфари, не днес е денят, отсече Борисов.    Това е негово право. Той това прави напоследък, така че аз няма да се вкарам в тази тема. Така Борисов отговори на въпрос за критиките от страна на президента Румен Радев.   Той е негов гост, не е мой, ако беше мой и щях да го приема. И аз по този начин показвам отношение към моите колеги Заев и Ципрас, които са храбри, смели и отговорни, заяви Борисов.  Ние се натикахме днес в скандал, който въобще не е наш, коментира още премиерът.   Положихме такива усилия да се подпише договор. Вродената ми скромност ме подтиква да кажа, че поколения политици преди мен не го направиха. Ако името се утвърди, ще седнем и ще променим и в нашите договори името и ще го пуснем за ратификация в парламента. Моята тактика е по всякакъв начин да се отдалечим от спора, да не се почувстват нито едните, нито другите, че някой по-голям, по-умен..., каза Борисов.  И ние като председатели на Съвета на ЕС също помогнахме. От кое да бягам аз сега, като знам месеци наред какво ни струваше на всичките. Нека преспим и обмислим пак, нека в самата Македония си решат нещата, каза още Борисов. ", "date": "2018.06.14", "title": "Борисов: Щеше да е предателство, ако бях се срещнал с Иванов след 120-секундната му среща със Заев"}
{"url": "http://epicenter.bg/article/Tsvetan-Tsvetanov-provede-rabotna-sreshta-s-belgiyskiya-poslanik-Fransoa-Bontan/156812/2/0", "text": "Председателят на ПГ на ГЕРБ и зам.-председател на партията Цветан Цветанов проведе работна среща днес с посланика на Белгия Н.Пр. Франсоа Бонтан. Двамата обсъдиха Българското председателство на Съвета на ЕС.   В рамките на срещата Франсоа Бонтан подчерта, че в качеството си на посланик е изключително удовлетворен от успеха на председателството, защото то е засилило присъствието на България на международната сцена.   Цветан Цветанов информира белгийския посланик за успеха на парламентарното измерение на европредседателството с приемането на Процедурните правила за парламентарен контрол върху работата на Европол от страна на националните парламенти и Европейския парламент. „На срещата в София на 18 и 19 март ,  в резултат на съвместните усилия с председателя на Комисията ЛИБЕ Клод Мораес ,  бе постигнат пълен консенсус на фона на деветте национални парламенти с резерви от октомври 2017 г.“, обясни Цветан Цветанов, който е и председател на Комисията по вътрешна сигурност и обществен ред.   Цветанов запозна посланик Бонтан и с политическата ситуация в страната и основните акценти от парламентарния дневен ред. В тази връзка белгийският посланик спомена, че в момента подготвя визитата на делегация от белгийския парламент за участие в 59-тото Пленарно заседание на конференцията на комисиите по европейски въпроси на парламентите в ЕС (LIX Пленарен КОСАК). То ще се състои в София на 17-19 юни и ще бъде председателствано от председателя на Комисията по европейските въпроси и контрол на европейските фондове Кристиан Вигенин.   Цветан Цветанов информира Франсоа Бонтан, че това е заключителното събитие от парламентарното измерение на Българското председателство, като само преди два дни на Председателски съвет в Народното събрание Кристиан Вигенин и зам.-председателят на ПГ на БСП Драгомир Стойнев са отправили покана към министър-председателя Бойко Борисов да участва във форума като ключов говорител на тема “Постиженията на Българското председателство на Съвета на ЕС”.   „Премиерът прие поканата, като с неговото участие и с това на министър Павлова ще се покаже, че изпълнителната и законодателна власт на България работят съвместно и в синхрон с Европейския парламент, Европейската комисия и националните парламенти на страните-членки в ЕС“, посочи Цветанов.", "date": "2018.06.14", "title": "Цветан Цветанов проведе работна среща с белгийския посланик Франсоа Бонтан"}
{"url": "http://epicenter.bg/article/Otmeniha-limitite-za-lachelenie/156813/2/0", "text": "Здравната каса отмени лимитите за лъчелечение, наложени от НЗОК, предаде репортер на bTV. Скандалът избухна вчера, след като стана ясно, че Здравната каса е въвела ограничения, които засягат всички центрове за лъчетерапия у нас.   От гилдията коментираха, че зелена светлина кой кога да се лекува ще дават не лекуващите онколози, а комисия на Здравната каса. Ако пациентите надвишават наложените лимити, лечението им ще се отлага за следващи периоди.   Днес пред здравната комисия министър Кирил Ананиев заяви, че лимитите са засягали само месец юни. Целта е била да се изчисли бюджетът до края на годината.   НЗОК никога не е имала намерение да ограничава лечението на онкоболните, категоричен е Ананиев. След възникналото напрежение обаче институцията е изпратила писма на районните здравни каси, че се отменят ограниченията за месец юни.   Сутринта председателят на БЛС коментира, че лимитите не са съгласувани с тях и ще реагират остро, ако дори на един пациент бъде отказано лечение.    ", "date": "2018.06.14", "title": "Отмениха лимитите за лъчелечение"}
{"url": "http://epicenter.bg/article/EP-ne-dade-mandat-za-pregovori-po-paket--Mobilnost--vav-format-na-trialozi/156818/2/0", "text": "Според приетите днес решения в рамките на следващата пленарна сесия трите доклада по отношение на прилагането на правилата на Директивата за командироване по отношение на международния транспорт, времето за управление и почивка и правилата по отношение на упражняването на професията автомобилен превозвач и каботажа ще бъдат поставени на гласуване в пленарна зала.   При това положение се дава възможност в рамките на срок до следващото пленарно заседание в текстовете да бъдат внасяни допълнителни изменения.   В рамките на процедурата по внасяне на измененията и при гласуването в пленарна зала като български представители в ЕП ще продължим да отстояваме ключовите позиции, формирани от исканията на българските превозвачи и синдикати, се казва в съобщение на пресцентъра на ВМРО.   Позициите са:   • запазване изключването на международните шофьори от Директивата за командировани работници;   • отпадане на предложената забрана за ползване на почивката в кабината и въвеждане на реалистичен преходен период по отношение на предложената възможност за почивки на сертифицирани паркинги;   • запазване на възможността международните шофьори сами да избират къде да почиват, без да бъдат задължавани в избора си;   • постигане на гаранции, че предложението на всеки три седмици превозното средство да има поне едно натоварване или едно разтоварване в държавата-член на регистрация няма да се прилага за международните превози, а ще се отнася само като мярка за борба с фирмите „пощенски кутии“;   • удължаване срока на влизане в сила на задължението за въвеждането на интелигентните тахографи;   Допълнителен приоритет за българските представители в ЕП ще бъде постигането на достатъчно дълъг гратисен период за прилагането на предложените мерки, с цел да се облекчи адаптацията и административната тежест на бранша.   Безпокойствието ни от резултата от днешното гласуване е свързано с формираното мнозинство в Европейския парламент, което нееднозначно показва съотношението на силите.", "date": "2018.06.14", "title": "ЕП не даде мандат за преговори по пакет „Мобилност“ във формат на триалози"}
{"url": "http://epicenter.bg/article/Chervenata-kashta-stava-muzey-prez-avgust-/156819/2/0", "text": "Червената къща ще се превърне в музей на патриарха на българската скулптура Андрей Николов от август. Тогава изтича договорът за наем на фондация \"Гъливер\", която я стопанисва от времето на Емма Москова като център за дебати, предаде Канал 3.  Парламентарната комисия по култура настоя родният дом на твореца, който е дарен на държавата, да приюти само и единствено неговата експозиция. Депутатите се позоваха и на гражданска подписка до Народното събрание, под която са се подписали стотици граждани, сред които издателят Иван Гранитски и творецът Валентин Старчев.  Пръв темата по време на блицконтрола с министъра на култура повдигна соцдепутатът Александър Симов. Той цитира подписката до НС и настоя \"умните, красивите, богатите, съвременните, бляскаво сияйните\" да минат на свободен наем и да вършат същата процедура другаде, ако обичат.  Умните и красивите да отидат, където поискат, това е родният дом на патриарха на българската скулптура, призова и шефът на комисията Вежди Рашидов. \"Да помогнете на тези симпатични хора някъде, ако толкова пък държавата милее за такъв дебат, да им дадат държавна сграда, обърна се Рашидов към министъра на културата. \"Андрей Николов е магистрала в националната ни култура\", отсече той.  Министърът на културата Боил Банов обаче се опъна на позицията на депутатите от ГЕРБ, БСП и ДПС, като натърти, че държал там да наред с творбите на Николов да продължат да се провеждат и дебатите.  \"То ще бъде музей, но ще правим и дебат\", заинати се министърът, като категорично отказа да уточни после пред медиите дали държи сегашните стопани от фондация \"Гъливер\" да останат, или не.  \"Несериозно е да има нещо друго, освен творби на Андрей Николов\", репликира депутатът от ДПС Ерджан Ебатин. \"И считам, че ще бъде некултурно мероприятие и некултурно отношение и от страна на комисията, и от страна на министерството\" да има нещо друго там, категоричен беше той.  Министърът обаче се засегна, че срещна отпора на комисията и се наежи: \"Оставам с едно усещане, че комисията стои на различно становище от министерството\". Банов обвини пред медиите, че депутатите гледали едностранчиво на проблема и наблегна, че можело да се наложи държавата да плаща наем на наследници на скулптора, които през годините през съда успели някак да си върнат част от къщата, въпреки че е дарена на държавата.  \"Надявам се, че въпросът за собствеността не пречи на Андрей Николов, а не на центъра за дебат. Дебатът е едно, да произведеш културен продукт е друго. Аз съм категоричен - тук не става въпрос дали да има дебати, или не, това е ателието на патриарха на на българската скулптура. Дебат да си правят, където поискат, колкото си искат, ако искат в частна сграда, ако искат в някое читалище\", не се даде Рашидов.  Последният опит за приватизация на къщата е при служебния министър Мартин Иванов, назначен по времето на Плевнелиев, припомни мимоходом и издателят Иван Гранитски, който заедно със скулптора Валентин Старчев дойде да защити подписката за превръщането на Червената къща в музей.  \"Тази къща не би трябвало да бъде къща за дебати. Още повече, че те са много манипулативни, даже не са толкова политически подвластни, колкото работят за грантовите структури, работят за чужди интереси. Случаят е емблематично скандален\", отсече издателят по адрес на сегашните стопани.  \"Подкрепяме идеята да се поканят тези \"сияйни наематели\", да си намерят друго място и да не използват такива знакови наши фигури за пропаганда на Сорос\", отсече Гранитски.  ", "date": "2018.06.14", "title": "Червената къща става музей през август "}
{"url": "http://epicenter.bg/article/Krasimir-Uzunov--Sledvashtite-tri-mesetsa-shte-badat-reshavashti-za-Makedoniya-/156821/2/0", "text": "Следващите три месеца ще бъдат решаващи за Македония. Това каза в предаването \"Нещо повече\" по БНР президентът на Информационна агенция и Радио „Фокус“ Красимир Узунов. Според него договорът между Гърция и Македония е по-добър, отколкото този между България и Македония и го определи като „много пипнати много дисциплиниращ“.  „Този договор показва Македония какво може да прави и какво няма право да прави, което примерно в други договори го. За мен на Ципрас не му е проблем вота на недоверие в парламента. Той ще спечели този вот. Друг е въпросът дали, печелейки битката, ще спечели и войната, защото тя тепърва предстои. Не съм толкова оптимист, че той може да спечели изборите, защото общественото мнение в много случаи е на страната на „Нова демокрация“. Според гръцка социология от преди месец превесът на „Нова демокрация“ е между 13 и 18 е пункта. До голяма степен това се дължи и на казуса с Македония. Очевидно обаче правителството на Ципрас е тръгнало да решава всички въпроси. Вчера имаше новина, в която външният министър каза, че няма да излиза в отпуска, докато не реши въпроса и с Албания. Днес има новина, че ще решава въпросите и с Кипър. Очевидно Гърция залага на една много активна дипломация, която да реши спорните въпроси. Ако се решат действително, може да се облекчи много положението на страната, да се намери съседен пазар“, коментира Узунов.  По думите му гръцкият бизнес е по-добре ориентиран от българския и едно икономическото влизане в Македония бързо би се усетило. Той изрази смущение от предстоящото гласуване в Македония.  „Смущава ме, че с 61 от 120 депутата може да решиш как се казва държавата. Дори едно квалифицирано мнозинство би било проблемно, защото става въпрос за държава. Нашата реклама, която въртим на България, е, че 14 века не сме сменяли държавата. А това, ако на всеки 25 години слагаме по някоя представка, била тя географска или времева, ще бъде различно“, заяви Узунов и уточни, че ако Георге Иванов откаже да ратифицира споразумението, то ще се върне в Парламента дни преди Съвета на министрите от ЕС на 25-и и Македония може да пропусне датата, за да получи покана.  Узунов подчерта, че България все още може да влияе на политиката на Скопие в контекста на преговорния процес за еврочленство. \"Страната ни трябва да пази своята териториална цялост и да не създава условия за реваншизъм\", каза още той.  ", "date": "2018.06.14", "title": "Красимир Узунов: Следващите три месеца ще бъдат решаващи за Македония "}
{"url": "http://epicenter.bg/article/Petar-Vodenski--Otkazat-za-sreshta-s-G--Ivanov-e-ednoznachna-namesa-vav-vatreshnite-raboti-na-Makedoniya/156824/2/0", "text": "  Премиерът и вицепремиерът на Република България отказват да се срещнат с президента на Република Македония Георге Иванов, като за причина посочват нежеланието им да се месят във вътрешните „неразбории“ в Скопие.   Всъщност, какви са фактите?   България призна РМакедония на 15 януари 1992 г., с конституция, знаме, име и всички останали регалии.  Оттогава и досега Гърция не признава името, като в този спор между Атина и Скопие, България   не се е месила. (Това е наша политика, предизвика от поставянето ни в положение да избираме по-малката от двете злини - да участваме в спора и да дадем възможност на Атина да изтъква пред международния фактор, че България е виновна за застоя със Скопие, или да не участваме в този спор.)   Сега премиерите на Гърция и РМакедония са се разбрали за някакво име - ние какво можем да направим, след като досега не сме обелвали зъб за някакъв наш интерес? Да се озъбим сега, постфактум? От друга страна, отказът на нашите премиер и вицепремиер да се срещнат с гостуващия в България македонски президент е   намеса във вътрешните работи на РМакедония.   Не виждам български интерес в този отказ - да, липсата на решение по името спъва Скопие по пътя към НАТО и ЕС, но това членство   български интерес.  Отказът от среща с Георге Иванов навява мисли за „гласове извън нашия Министерски съвет, които са нашепвали какво да правим...“", "date": "2018.06.14", "title": "Петър Воденски: Отказът за среща с Г. Иванов е еднозначна намеса във вътрешните работи на Македония"}
{"url": "http://epicenter.bg/article/Tsvetan-Tsvetanov--Valentin-Radev-ne-tryabva-da-podava-ostavka-/156827/2/0", "text": "Министърът на вътрешните работи Валентин Радев не трябва да подава оставка, смята зам.-председателят на ГЕРБ Цветан Цветанов.  „Виждам какво прави министър Радев, той се старае максимално, изисква много от професионалистите и те трябва да положат максималните усилия, за да може действително да отговорим на очакванията на обществото”, посочи Цветанов в предаването „Лице в лице” по bTV.  Според него вотът на недоверие срещу кабинета, който БСП смятат да внесат заради сектор „Сигурност”, е обречен на неуспех.  По думите му е имало период, в който системата е работела много ефективно. „Имаше престъпления при първия управленски мандат, които бяха разкривани. Най-тежките осъдителни присъди в годините на прехода са по делото „Килърите”. Тогава създадохме необходимата организация, направихме съответните реформи, за да може системата да бъде ефективна и да градим доверие сред обществото”, изтъкна председателят на вътрешната комисия в парламента.  „Системата на МВР умишлено беше съсипана при управленския мандат след нас”, категоричен е той.  „Беше закрита ГДБОП, тя беше прехвърлена към ДАНС. Всички оперативни дела, по които имаше много оперативна информация и подготовка за реализация срещу организираната престъпност, не видяха бял свят. Имаше умисъл за съсипването на системата на МВР”, отбеляза Цветанов.  Според него „все още има неизлекуване на тези поражения, нанесени от БСП”.  По думите му всички професионалисти през 2013 г. са били уволнени и премахнати от системата. „Няма нито един от тези, които разкриваха тези тежки престъпления”, каза Цветанов.  „Когато един човек е освободен от системата, първо, ти си го обидил и си го демотивирал. В немалко от случаите те бяха на възраст, на която можеше и да се пенсионират…Обидата е много голяма и много от тези хора няма да могат никога да се върнат”, отговори на въпроса защо управляващите не са върнали тези кадри в системата.  Той даде за пример бившия главен секретар на МВР Калин Георгиев. „Той напусна, защото не искаше да участва в „погребението на МВР” под ръководството на Цветлин Йовчев”, изтъкна Цветанов.  Той коментира и спора между вицепремиера Валери Симеонов и министъра на туризма Николина Ангелкова.  „Убеден съм, че във внесения в МС законопроект за шума ще можем между първо и второ четене да оптимизираме този диалог и постигането на консенсус”, посочи Цветанов.  Неговото мнение е, че Законът за шума трябва да важи абсолютно за всички населени места в страната, а там, където е необходимо, да се търси компромис и вариант кметът да дава възможност вдигането на шум в заведенията да се удължи с 1-2 часа.  На въпрос дали очаква още оставки след края на европредседателството, както прогнозират анализатори, Цветанов заяви: „Всички евентуални кадрови промени трябва да бъдат обсъждани на коалиционен съвет и, разбира се, решението, което трябва да бъде взето окончателно, е на премиера, който трябва да направи съответното предложение”.  Във връзка с недоволството сред автобусните превозвачи заради законопроект зам.-председателят на ГЕРБ увери, че по никакъв повод „няма да създадем някакви картели, които да могат под една или друга форма да мачкат някого”.  ", "date": "2018.06.14", "title": "Цветан Цветанов: Валентин Радев не трябва да подава оставка (ВИДЕО)"}
