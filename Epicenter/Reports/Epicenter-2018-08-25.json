{"url": "http://epicenter.bg/article/Predsedatelyat-na-parlamenta--Pokrusena-sam-ot-novinata-za-uzhasyavashtiya-intsident-kray-Svoge/162126/2/0", "text": "Председателят на Народното събрание Цвета Караянчева изразява най-дълбоки съболезнования към семействата и близките на загиналите при тежката катастрофа с автобус в близост до Своге, съобщиха от пресцентъра на Народното събрание. “Покрусена съм от новината за ужасяващия пътен инцидент, при който загинаха български граждани”, заявява Цвета Караянчева. Тя изразява своето съчувствие и искрената си съпричастност. Председателят на парламента пожелава бързо възстановяване на ранените граждани.  ", "date": "2018.08.25", "title": "Председателят на парламента: Покрусена съм от новината за ужасяващия инцидент край Своге"}
{"url": "http://epicenter.bg/article/BSP--Borisov-stigna-do-absurda-da-naredi-na-kmet-na-GERB-da-ne-izpalni-reshenie-na-savetnitsi-ot-GERB/162087/2/48", "text": "„Разпореждането“ на Борисов да бъде спряно решението на местния парламент за строеж в защитената територия край плаж „Силистар“ е поредният му опит да се измъкне от неудобните въпроси чии интереси обслужват представителите на ГЕРБ на всички нива във властта – на държавата и хората или на частни бизнес интереси. Това се казва в декларация на БСП, разпространена от пресцентъра на партията. Подчертаваме, че въпросното разпореждане няма юридическа стойност, защото решенията на общинските съвети се връщат за ново обсъждане и спират от изпълнение единствено от областните управители. Борисов няма правомощията на такова действие - нито в качеството си на премиер, нито в качеството си на партиен лидер. Нещо повече, то е поредният удар по институциите и държавността в България. Неговото „разпореждане“ няма и морална стойност, защото и кметът на Царево е от ГЕРБ, и общинските съветници, които са гласували „за“ разрешаване на строеж, са представители на ГЕРБ. ГЕРБ изпадна до абсурдната ситуация председателят на ГЕРБ да нарежда на кмета на ГЕРБ да не изпълнява решение на общинските съветници на ГЕРБ. Припомняме, че общинските съветници на БСП в Царево са гласували против предложението за строеж в защитената територия. Най-сигурният начин да опазим природата е да се спазват законите и Конституцията на страната. Нищо няма да остане, ако държавата продължи да се управлява с “разпореждания”. Решението на Общинския съвет трябва да бъде отменено от самия съвет или ще го атакуваме и отменим чрез съда.  ", "date": "2018.08.25", "title": "БСП: Борисов стигна до абсурда да нареди на кмет на ГЕРБ да не изпълни решение на съветници от ГЕРБ"}
{"url": "http://epicenter.bg/article/Kmetat-na-Tsarevo--Falshiva-novina-e--che-plazhat--Silistar--shte-bade-zastroyavan/162089/2/98", "text": "Фалшива новина е, че плажът „Силистар“ ще бъде застрояван, това беше политическа заигравка от страна на опозицията. Това каза за Агенция „Фокус“ кметът на Царево Георги Лапчев. „Плажът „Силистар“ няма да бъде застрояван – това е фалшива новина. Става въпрос за един имот, който е на повече от половин километър от плажа. Изобщо не става въпрос за застрояване, а за допускане, за да може един проектант да започне да търси начин как един изчезнал във времето път отново да се появи – защото той е там на практика, но на документи го няма“, обясни Лапчев. Той посочи, че фалшивата новина е чисто политическа заигравка от страна на опозицията. „Тя отдавна се опитва да създаде конфликт, а реално проблем няма“, обясни кметът на Царево.   Напрежението се създаде след решението на общинския съвет в Царево да започне процедура за строителство на 22 декара в Силистар, уточнява бТВ. Премиерът Борисов Бойко в качеството си на лидер на ГЕРБ „разпореди” на кмета Лапчев, издигнат от ГЕРБ, да не изпълнява решението, докато не убеди обществеността, че е правилно. Спорният терен в една от най-крайните и не много застроени територии на Южното Черноморие навремето е бил свинарник. Мястото е сменило няколко собственика. Според различни информации, плановете на настоящия собственик са да бъде изградено екоселище. Инвестиционно намерение за това обаче още не е постъпило в общината, която твърди, че целта на вчерашното решение е единствено да се уреди достъпът до плажа. „Това, което общинският съвет направи, е да се опита чрез този план за застрояване да не позволи на собственика да строи в този участък, като той придобие публичен характер, за да може той никога да не може да го затваря. И да се решат проблемите, наречени ограда на пътя. Още стоят останките от оградата, която миналата година някой беше сложил… И тук имаше скандали и всички тези хора, които сега казват: „Ние искаме да ходим на плаж спокойно!”, тогава не можеха да ходят. А желанието на общината е да направи така, че да има безпрепятствен достъп до плаж „Силистар”, защото в противен случай това винаги ще бъде проблем!”, обяви днес кметът на Царево. „Тук сме в поредната шизофренична ситуация, в която е включен министър-председателят и кмет на ГЕРБ. Не може председателят на ГЕРБ да звъни на кмет на ГЕРБ и да го кара да не изпълнява решение на общински съветници на ГЕРБ…”, коментира депутатът от БСП Николай Тишев.   Общинските съветници на БСП в Царево са гласували против строежа в защитената територия, съобщиха от партията. Екоминистерството започна проверка има ли извършено нарушение. Резултатът се очаква в средата на следващата седмица.  ", "date": "2018.08.25", "title": "Кметът на Царево: Фалшива новина е, че плажът „Силистар“ ще бъде застрояван"}
{"url": "http://epicenter.bg/article/Bashtata-na-prezidenta-Georgi-Radev-blasnal-s-kolata-si-invalid/162094/2/0", "text": "Мерцедес, управляван от бащата на президента Румен Радев - Георги Радев, е ударил инвалид на кръгово кръстовище в Харманли на 17 август.  Според изданието инцидентът с бащата на държавния глава е бил запазен в дискретност, а на мястото на произшествието, освен полицията, е бил и Михаил Лисков, бивш кмет на Харманли до 2015 г., сега общински лидер на БСП и общински съветник. Появиха се публикации, че е имало опит тази информация да бъде прикрита. От полицията в Харманли  , че в момента тече вътрешна проверка дали органите на реда са действали правилно. Запис от инцидента е пуснат По-късно днес видеото беше възстановено. Инцидентът на 17 август е по вина на бащата на президента, който без предимство удря триколката с инвалида,   Според записа Георги Радев не излиза от колата. На мястото на катастрофата идват полицаи и неидентифицирани двама цивилни мъже. Всички говорят по телефони без да запишат данни за катастрофата, каквато е обичайната практика на пътна полиция. Идва линейката, слагат на носилка пострадалия инвалид и го откарват към най-близката болница. Георги Радев очевидно е поканен да излезе от мерцедеса, след което има кратък разговор между него и полицията. Те по-късно му помагат да си тръгне с колата, причинила катастрофата.   От президентството първоначално отказват коментар. По обяд дадоха разяснения пред Епицентър. БГ.   \"Това са спекулации, не е оказван и натиск върху органите на реда от страна на президентската институции\", заяви пред Епицентър.БГ Кирил Атанасов - изпълняващ длъжността секретар за връзки с медиите на държавния глава. Той не отрича, че е имало инцидент, при който е блъснат човек, но няма жертва.   Атанасов е категоричен, че от президентството не са оказвали натиск върху МВР да не съобщи за пътно-транспортното произшествие така, както изисква законът.  ", "date": "2018.08.25", "title": "Бащата на президента Георги Радев блъснал с колата си инвалид (ВИДЕО)"}
{"url": "http://epicenter.bg/article/Radev--Opitvat-se-da-prenapishat-istoriyata--no-hilyadite-na-Shipka--stroshavat-na-klevetata-zabat-quot-/162095/2/0", "text": "Направи се не малко, за да се пренапише историята в услуга на политическите шарлатани от ново време, но хилядите на Шипка „строшават на клеветата зъбът“. Това каза президентът Румен Радев в своето слово на връх Свети Никола по време на честванията по повод 141 години от Шипченската епопея, предаде кореспондентът на Радио „Фокус“. „Вече 141 години българите гледаме към този връх с преклонение. Никой не ще го рече по-добре от Вазов – див, чутовен връх, където шепа български и руски храбреци оставиха костите си, за да възкръсне България. И днес хиляди сънародници от четирите краища на родината отново са тук, за да си припомним как от кървавия мъх разцъфтя най-светлият национален идеал“, каза още Радев. Президентът посочи, че днес всички онези българи, които са на Шипка, преподават урок по история на цяла България. „В последните десетилетия беше сторено не малко, за да се изтрие и пренапише тази история в услуга на политическите шарлатани от ново време. Но както и преди няколко месеца в мартенския сняг, тук отново са хиляди и, както Вазов казва, със своето присъствие на този легендарен връх, вие „строшавате на клеветата зъбът“. И това не е празен патос. Защото залогът за нашата почит към истината и историята е нашето достойнство. През годините патриотизмът беше отричан, но днес народите отново се обръщат към себе си, изправени пред заплахата от историческа амнезия и загуба на идентичност\", каза още Румен Радев. \"Това е критичен и рискован исторически момент, защото предизвикателствата на днешния ден лесно мога да подхранят агресивния национализъм и ксенофобията. В такъв момент за нас, българите, е важно да черпим вдъхновение от просветения патриотизъм на нашите възрожденци - отворен към света и уверен в своята сила и достойнство. Той ще пребъде благодарение на вас, опълченците на историческата памет, които сте тук отново. Към всеки от вас, носителите на нашата историческа памет, е моята искрена човешка признателност. Вечна памет за героите на Шипка. Да живее България!“, завърши словото си президентът Румен Радев.   Вече 141 години българите гледаме към този връх с преклонение. Никой не ще го рече по-добре от Вазов: див, чутовен връх, на който шепа български и руски храбреци оставиха костите си, за да възкръсне България. И днес хиляди сънародници от четирите краища на Родината отново сте тук, за да си припомним как от кървавия мъх разцъфтя най-светлият национален идеал. На Шипка всички вие преподавате урок по история на цяла България. В последните десетилетия немалко бе сторено, за да бъде изтрита и пренаписана тази история в услуга на политическите шарлатани от ново време. Както и преди няколко месеца, в мартенския сняг, тук отново сте хиляди. И както Вазов казва, с вашето присъствие на този легендарен връх, вие „строшавате на клеветата зъбът“. И това не е празен патос, защото залогът на нашата почит към истината и историята, уважаеми дами и господа, е нашето достойнство.   През годините патриотизмът беше отричан, но днес народите отново се обръщат към себе си, изправени пред заплахата от историческата амнезия и загуба на идентичност. Това е критичен и рискован исторически момент. Защото предизвикателствата на днешния ден лесно могат да подхранят агресивния национализъм и ксенофобията. В такъв момент за нас, българите, е важно да черпим вдъхновение от просветения патриотизъм на възрожденците: отворен към света, но уверен в своята сила и достойнства. Той ще пребъде благодарение на вас, опълченците на историческата памет, които сте тук отново!   Към всеки един от вас, носителите на историческата ни памет, е моята искрена човешка признателност.   Вечна памет за героите на Шипка!   Да живее България!“  ", "date": "2018.08.25", "title": "Радев на Шипка: Опитват се да пренапишат историята в услуга на политическите шарлатани!"}
{"url": "http://epicenter.bg/article/Prezidentstvoto--Ne-sme-okazvali-natisk-varhu-MVR-za-intsidenta-v-Harmanli/162097/2/0", "text": "\"Това са спекулации, не е оказван и натиск върху органите на реда от страна на президентската институции\". Това заяви пред Епицентър.БГ Кирил Атанасов - изпълняващ длъжността секретар за връзки с медиите на държавния глава по повод информациите за пътен инцидент с участието на бъщата на президента - Георги Радев, който е блъснал с автомобила си триколна на инвалид на кръгово в Харманли на 17 август. Кирил Атанасов не отрече, че е имало инцидент, при който е блъснат човек, но подчерта, че няма жертва. Атанасов е категоричен, че от президентството не са оказвали натиск върху МВР да не съобщи за пътно-транспортното произшествие така, както изисква законът. За инцидента потвърди  шефът на областната дирекция на МВР в Хасково Ангел Цанков. Той заяви, че произшествието му е било докладвано, но не е съобщено в бюлетина на полицията, защото няма пострадали при катастрофата. Цанков допълни, че заради появили се информации в публичното пространство, че МВР укрива инцидента, по случая е започнала проверка от Инспектората на МВР. От МВР добавиха още, че имат съмнения, че техен служител се е опитал да прикрие вината на бащата на президента. Той е на младша изпълнителска длъжност в районното управление в Харманли. \"Случаят е от предишния петък и е станал на кръговото в Харманли. Инцидентът е докладван\", казва още Цанков,  Георги Радев управлявал Мерцедеса. С него се возела и 78-годишната му съпруга Станка. Двамата живеят в близкото с. Славяново. На кръговото възрастният водач ударил електрическа триколка с инвалид. Георги Радев слязъл от колата, за да види състоянието на човека, казаха от ОДМВР-Хасково.   Инцидентът е станал в 9,30 сутринта. В момента се правят две проверки - за виновността в катастрофата и дали след това е действано по правилата.   От полицията потвърдиха   за пътен инцидент от миналия петък, при който са се сблъскали автомобилът на бащата на президента Румен Радев – Георги Радев и триколка.   Произшествието е станало преди обяд на кръговото кръстовище на улица “Цар Освободител” и булевард “България” в Харманли. При инцидента има леко пострадал човек и леки материални щети.   МВР е започнало вчера вътрешна проверка по случая, която трябва да изясни дали служителите са действали както трябва. Резултатите от проверката трябва да са готови през следващата седмица.  ", "date": "2018.08.25", "title": "Президентството: Не сме оказвали натиск върху МВР за инцидента в Харманли"}
{"url": "http://epicenter.bg/article/Korneliya-Ninova--Shipka-e-vechen-simvol-na-stremezha-za-svoboda/162098/2/0", "text": "Шипка е свято място за всеки българин. Шипка е вечен символ на стремеж за свобода и готовност да умреш за нея. Това каза председателят на НС на БСП Корнелия Нинова, която е на Шипка по повод честванията на 141-та годишнина от Шипченската епопея, съобщиха от пресцентъра на партията. Тя добави, че днес, 141 години след Руско-турската освободителна война, България се прекланя пред своите герои и руските воини, жертвали себе си за нашето освобождение от турско робство. „Покланям се пред подвига им с вяра, че винаги ще бъдем горд народ, готов да брани свободата и независимостта си“, каза още лидерът на левицата.  ", "date": "2018.08.25", "title": "Корнелия Нинова: Шипка е вечен символ на стремежа за свобода"}
{"url": "http://epicenter.bg/article/Premierat-inspektira-remonta-na-manastir--Sveti-Yoan-Predtecha--v-Kardzhali/162101/2/0", "text": "Министър-председателят Бойко Борисов инспектира ремонтните дейности по довършването на строителството на средновековния манастирски комплекс „Свети Йоан Предтеча“ в Кърджали. Това съобщиха от правителствената информационна служба. Правителството отпусна общо 1 милион лева за строежа на манастира в града – 800 хиляди лева през 2015 г. и 200 хиляди лева през 2017 г. „Храмът беше само музей, благодарение на Вас вече е действащ духовен център“, каза отец Николай при посещението на министър-председателя. Отец Николай подари на премиера Бойко Борисов икона на Св. Йоан Предтеча.   Държавата отпусна 1 млн. лв. за манастирския комплекс „Св. Йоан Предтеча“ в Кърджали, за да стане действащ духовен център, написа по-късно Борисов в официалната си страница във „Фейсбук“.   \"Днес с министър Николай Нанков и председателя на Народното събрание Цвета Караянчева посетихме българския православен манастирски комплекс „Св. Йоан Предтеча“ в Кърджали. Преди 30 г. тук е било могила, покрита с пръст, храмът е бил само музей. За да стане действащ духовен център, държавата отпусна 1 млн. лв. Впечатляващо е как изглежда сега”, се казва още в съобщението.  ", "date": "2018.08.25", "title": "Премиерът инспектира ремонта на манастир „Свети Йоан Предтеча“ в Кърджали"}
{"url": "http://epicenter.bg/article/Nikolay-Tishev--Kakvo-e-motiviralo-kmeta-na-Tsarevo-da-prokara-nezakonnoto-reshenie-za--Silistar-/162102/2/0", "text": "Изпадаме в поредната шизофренична ситуация на ГЕРБ. Не може председателят на ГЕРБ да звъни на кмета на Царево и да го кара да не изпълнява решение на общинските съветници на ГЕРБ, което решение самият кмет преди това е входирал. Тук има един въпрос, който трябва да бъде зададен и на който кметът на Царево Георги Лапчев трябва да даде отговор – какво го е подтикнало, какво го е мотивирало да прокара това решение през Общинския съвет, ясно осъзнавайки, че то е незаконно? Поне за нас тук „мирише на корупция“. Това заяви народният представител от ПГ на „БСП за България“ Николай Тишев по повод решението на местния парламент за строеж в защитената територия край плаж „Силистар“, съобщиха от пресцентъра на партията. Тишев, заедно с Живко Господинов, зам.-председател на ОблС и областен координатор на БСП-Бургас, бяха на място, за да подкрепят общинските съветници от БСП в ОбС - Царево Живко Жеков и Донка Атанасова, които са гласували против строежа. „Гласувах против това решение, тъй като считам, че този терен, с тази докладна записка на г-н Лапчев, ще бъде застроен. Решение за пътя може да се намери, не е само този път. Ако трябва, да не минава през частни имоти. Може да се водят разговори с представители на парк „Странджа“ и Горското. Има начини проблемът да се реши“, коментира Живко Жеков.  ", "date": "2018.08.25", "title": "Николай Тишев: Какво е мотивирало кмета на Царево да прокара незаконното решение за „Силистар“?"}
{"url": "http://epicenter.bg/article/Sled-aviointsidenta--Letishte-Balchik-ostava-zatvoreno/162090/3/0", "text": "Летище Балчик е затворено заради инцидента с разбилия се в петък вечер двуместен самолет. При катастрофата загина пилотът на летателната машина, предава Дарик. Окръжната прокуратура в Добрич е образувала досъдебно производство по случая, съобщи за Дарик радио окръжният прокурор Пламен Николов. Той уточни, че следствените действия са започнали веднага след произшествието, но основният оглед ще бъде извършен в съботния ден. Разследването се поема от следовател от Националната следствена служба. Магистратите ще работят съвместно със Звеното за разследване на авиационни произшествия към Министерството на транспорта. Ще бъде назначена съдебно-медицинска експертиза, както и техническа на машината, допълни Николов. Летище Балчик, което е военно, но обслужва и граждански полети, ще може отново да функционира след приключване на огледа и преместване на останките от самолета. Загиналият 52-годишен пилот е собственик на летателната машина и бизнесмен от Варна, съобщи още прокурорът. Николов заяви, че е разпоредил да се разгледа летателната книжка на пилота, за да се установи какъв опит е имал той – къде е придобил правоспособност, кой го е обучавал, къде се води на отчет. Двуместният самолет се е разбил при кацането, след като се ударил силно в пистата, преобърнал се и се запалил. Пилотът е загинал на място.  ", "date": "2018.08.25", "title": "След авиоинцидента: Летище Балчик остава затворено"}
{"url": "http://epicenter.bg/article/Zastrahovatelite-u-nas-plashtat-milioni-zaradi-chuzhdentsi-s-balgarski-koli--VIDEO-/162086/4/0", "text": "Българските застрахователи и Гаранционният фонд плащат милиони левове заради практиката чужденци да карат коли с български номера. От Фонда настояват за спешни промени, предаде бТВ. Защо чужденци карат автомобили, застраховани в България? За порочната практика bTV разказа още преди 5 години. Основно румънци шофират български коли, а при произшествия плаща държавата. Така например през 2016 година Гаранционният фонд е платил над 17 милиона лева за катастрофи извън България. Една трета от тях – причинени от румънци с български коли. Румънците предпочитат да карат коли с български табели, защото им е много по-евтино, като 36-годишният Николае Дорин от Гюргево. Категоричен е, че и следващата му кола ще е с българска регистрация. „Купуваме коли от Англия, Германия, отиваме в България с български регистрационен номер. Тук, в Румъния, цената за застраховка е много, много висока и същото се отнася за таксите”, заяви Николае Дорин. Освен по-изгодно, с български табели шофьорите в чужбина са почти ненаказуеми, освен при катастрофа, когато щетите поема българският застраховател или по-често Гаранционният фонд. А за някои българи търговията с номерата е бизнес. Причакват румънците в КАТ и срещу дребни суми продават името си. Има нашенци с по 500 коли на тяхно име. От Гаранционния фонд настояват за спешни промени и контрол, за да спре източването на милиони левове. „Да се контролира регистрацията и собственикът, по-тясна връзка с данъчната служба, за да се знае, че е тук този човек, живее на този адрес”, заяви Борислав Михайлов. Освен румънци, италианци също се възползват от услугата. За 10 години за катастрофи там Гаранционният фонд е изплатил над 20 милиона лева. Една трета от тях са участието на коли с български номера, шофирани от чужденци. А колко са българските коли, шофирани от чужденци, не се знае. За тях се разбира едва при произшествие на пътя, когато застрахователите или Гаранционният фонд трябва да платят. В повечето случаи – солидни суми.  ", "date": "2018.08.25", "title": "Застрахователите у нас плащат милиони заради чужденци с български коли (ВИДЕО)"}
{"url": "http://epicenter.bg/article/Shte-bade-li-zapaleno--quot-bureto-s-barut-quot--na-Evropa---OBZOR-/162083/11/33", "text": "Докато темата за размяна на територии и промяна на граници на Балканите продължава, все повече политици от региона, Европа и света се изказват по темата. След като германският канцлер Ангела Меркел се обяви против промяна на границите на Балканите, външният министър на Сърбия Ивица Дачич вкара Русия във финалното уравнение, заявявайки че без Москва, няма как да бъде постигнато решение за Косово. Черногорският опозиционен политик Небойша Медоевич заяви, че ако има размяна на територии между Сърбия и Косово, то част от Метохия трябва да бъде предадена на Черна гора, позовавайки се на Балканските войни, когато тогавашният черногорски крал Никола е освободил въпросната територия с армията си. Американският съветник по национална сигурност Джон Болтън пък, заяви че САЩ няма да се месят в спора между Сърбия и Косово, по този начин отхвърляйки възможността Вашингтон да подкрепи претенциите на Косово, поне на пръв поглед. Президентът на Република Сръбска Милорад Додик също направи изказвания, подканващи за отцепване от Босна и Херцеговина и присъединяване към Сърбия. Веднъж пусната от кутията на \"Пандора\", темата за промяна на границите на Балканите набира все повече сила и засега няма изглед как ще завърши тя и дали \"бурето с барут\" на Европа няма да бъде запалено отново. САЩ няма да се включат в спора около идеята за размяна на територии между Сърбия и Косово, заяви в петък в Киев американският съветник по национална сигурност Джон Болтън, предава македонската електронна медия „Радио Свободна Европа“, като се позовава на информация на „Reuters“. Болтън се присъединява към няколко висшестоящи политически фигури, които се обявиха против промяната на границите между двете балкански страни, една от които е канцлерът на Германия Ангела Меркел. Президентът на Сърбия Александър Вучич в петък заяви, че Белград и Прищина не са близо до договор, но ще съобщи на гражданите си, ако такъв се постигне, предава скопското електронно издание „Локално“. „Много е трудно да се постигне какъвто и да е договор. Не сме близо до договор, няма такъв… Не сме близо дори до постигане на решение, много сме далеч… Ако се постигне договор, ще съобщя на народа“, заяви Вучич. Запитан за това, че албанци от Буяновац, Медведжа и Прешево са били в Тирана за разговори, сръбският президент заяви, че няма притеснения. „Да изчакаме резултатите и да видим кой какво е спечелил и какво е загубил. При евентуален договор с албанците трябва да знаем, че всички сме изгубили по-малко“, добави той. Вучич поясни, че в следващите дни ще има срещи с президента на Косово Хашим Тачи и с премиера на Албания Еди Рама. За изменение на границите в Европа, и особено на Балканите, които все още се считат за бурето с барут не само на Стария Свят, но и на цялата планета, Брюксел не гледа с добро око, пише руското икономическо списание „Эксперт Online“. Въпреки това, този конкретен случай, в който се говори за обмен на територии между Сърбия и Косово, изглежда като изключение на правилото. В обединена Европа има достатъчно проблеми, но една от по-главните теми остава тлеещият от две десетилетия конфликт между Сърбия и Косово, който се явява главен източник на нестабилност в югоизточния фланг на Европейския съюз. В допълнение, той е главното препятствие по пътя на интеграция на Западните Балкани в обединена Европа. Белград вече десет години не признава независимостта на Косово и го счита за своя разбунтувала се провинция, чието население е предимно албанско. Заедно със Сърбия, Косово не е признато и от пет страни-членки на ЕС, включително Испания, която също има проблеми със сепаратисти. Русия и Китай пък не позволяват на Косово да встъпи в ООН. Заради продължаващия конфликт и Белград, и Прищина нямат шансове да влязат в Евросъюза. За Сърбия този шанс е по-голям, но Брюксел показа не веднъж, че сърбите трябва да изгладят разногласията си с албанците в Косово. Най-реалистичният начин за това би могъл да бъде размяната на територии. Косово ще предаде на Сърбия северните райони с преобладаващо сръбско население, а Сърбия ще предаде на Косово районите на югозапад, където албанците са повече от сърбите. След обмена на територии, Белград ще признае Косово и ще свали възраженията си против неговото влизане в ООН. Косово, от своя страна, ще гарантира защитата на средновековните сръбски манастири и останалото сръбско население на територията ѝ. На хартия, всичко изглежда страхотно. Въпреки това, планът за урегулиране на отношенията между Сърбия и Косово чрез размяна на територии има и немалко противници. Против това, например, през изминалата седмица, се обяви канцлерът на Германия Ангела Меркел, а бившият външен министър на Швеция Карл Билд, който се занимава с Балканите от близо три десетилетия, го нарече „рецепта за геополитическа нестабилност“. От друга страна, Волфганг Петрич, занимаващ се с урегулирането в Евросъюза, напълно подкрепя идеята. Главните възражения на противниците на размяна на територии са, че промяната на граници в едно място в повечето случаи води до промяна на границите в целия регион. Разбира се, това не може да се допусне на Балканите в никакъв случай. Най-проблематичната страна в този случай е Македония, в която също има много албанци. Нейното разделяне ще означава кръвопролитна война. Подобен случай е и в Босна и Херцеговина, където районът, доминиран от сърби, също желае да се отдели. Президентът на Сърбия Александър Вучич заяви, че изключва възможността за силово решение на косовския проблем, като уточни, че Белград се нуждае от най-малко шест месеца, за да предложи вариант за решаването му, предава руската информационна агенция РИА Новости. Това сръбският държавен глава е заявил по време на кратка пресконферернция в хода на работното му посещение в град Зренянин. Журналистите са задали въпроси на Вучич относно критиките на опозицията за идеите на управляващите да върнат задължителната военна служба за срок от три до шест месеца, на които той е отговорил в контекста на косовския проблем и недостига на кадри. „Сега трябва да говоря за неща, които знам, и които са военна тайна, а само допреди ден казваха: „Нека да атакуваме Дяково и Качаник (градове в Косово и Метохия), което аз не желая, защото искам мир. И искам да гарантирам мир и сигурност на хората в Сърбия - за тях и децата им. На вас ви е трудно три месеца под ред да си оправяте кревата, както трябва, а сте тръгнали да щурмувате Дяково а и Качаник, герои от опозицията, кого заблуждавате?!“, е заявил още Вучич. Президентът на Сърбия е добавил, че е отворен за продължаване на преговорите с косовските власти, които се водят в Брюксел с посредничеството на Европейския съюз, независимо от исканията на Прищина и критиките на опозицията. „Далеч сме от каквото и да е било решение, анализът на ситуацията ще продължи поне още шест, седем, осем месеца и тогава ще разговаряме с народа“, е отбелязал Вучич. През 1999 г. въоръженият конфликт между албанците от Армия за освобождение на Косово (АОК) и сръбските военни и полиция предизвика бомбардировките на НАТО над Югославия (тогава състояща се от Сърбия и Черна Гора). През март 2004 г. косовските албанци започнаха програма за масово изселване на сърби от района (от Косово) и унищожаването на много културни и исторически паметници, подчертава РИА Новости. Руската агенцията припомня още, че Косово обяви независимост през февруари 2008 г., която Сърбия, Русия, Китай, Израел, Испания и други редица други държави не признават. Властите в Сърбия ще се нуждаят от поне половин година, за да предложат свой вариант за решение на проблема с Кососо, предава руската информационна агенция „Росбалт“, като се позовава на думите на президента на Сърбия Александър Вучич. В рамките на работно посещение в сръбския град Зренянин Вучич е заявил, че е отворен за продъжаването на преговорите с косовските власти, които се водят в Брюксел с посредничеството на Европейския съюз, независимо от исканията на Прищина и критиките на опозицията. „Далеч сме от каквото и да е било решение, анализът на ситуацията ще продължи поне още шест, седем, осем месеца и тогава ще разговаряме с народа“, е отбелязал Вучич. Държавният глава на Сърбия е изключил възможността за силово решение косовския въпрос.. Най-младата балканска държава иска да контролира Прешевската долина, но не смята да дава на Белград северните си територии, населени предимно със сръбско население. Вучич е коментирал и предложенията на опозицията за решаване на косовския проблем: „Те казват: „Нека да атакуваме Дяково и Качаник (градове в Косово и Метохия), което аз не желая, защото искам мир. И искам да гарантирам мир и сигурност на хората в Сърбия - за тях и децата им. На вас ви е трудно три месеца под ред да си оправяте кревата, както трябва, а сте тръгнали да щурмувате Дяково а и Качаник, герои от опозицията, кого заблуждавате?!“, е заявил още Вучич. По-рано външният министър на Сърбия Ивица Дачич заяви, че предложенията на косовските власти за границата със Сърбия не отговарят на съвременните реалности и никога няма да бъдат изпълнени. Според него правителството в Косово изобщо не е готово на компромиси и се надява на реализиране на идеята за Велика Албания. По време на Балканските войни от началото на XX век територията на днешна Метохия (част от сръбския регион Косово и Метохия, днешно Косово) е освободена от армията на черногорския крал Никола, която след това я предава на Сърбия. Затова ако официален Белград иска да подари Метохия на Албания, Черна гора би могла да изиска връщането на територията. Това предупреди Небойша Медоевич, член на Президиума на основната опозиционна партия в Черна гора „Демократичен фронт“, предава руската информационна агенция EA Daily. „В резултат на Балканските войни територията на днешна Метохия е превзета от черногорската армия на крал Никола. Тогава той я отстъпва на братска Сърбия. Ако Сърбия иска да подари Метохия на Албания, би било исторически справедливо Черна гора да поиска тази територия обратно. Делинеацията стартира процес“, написа Медоевич в профила си в социалната мрежа „Туитър“. Съгласно думите му, Метохия е историческа територия, за която черногорските войници са проливали кръв. „Тогава превзехме и Шкодра… Ако Сърбия желае да подари Метохия на Албания, Черна гора трябва да предяви своите претенции“, пише още Медоевич. Външният министър на Сърбия Ивица Дачич, коментирайки плановете на властите в Прищина да обозначат границата между Косово и Сърбия, заяви, че те говорят за демаркация на несъществуваща граница със Сърбия, защото Косово не е международно призната държава, предава Eurasia Daily. „За какво говорят? Каква демаркация, след като не съществуват граници? От друга страна тази административна линия, за която става дума, действа няколко десетилетия. КФОР я контролира от 1999 г.“, заяви Дачич. Според министъра такива заявления са част от „спектакъла за вътрешна употреба“ и опит ситуацията в Косово да се представи за толкова сложна, че властите в Прищина да не изпълнят това, под което по-рано са поставили подписа си. „Те трябва да се придържат към договорите“, напомни Дачич и подчерта, че и в документите на ЕС Косово е обозначено като територия, а не като държава. Президентът на Сърбия Александър Вучич заяви, че Белград е далеч от решение с Прищина и далеч от това някой да предложи на страната му северната част от Косово, предава скопската електронна медия A1 On. „Далеч сме то това. Далеч сме от каквото и да е“, заяви Вучич пред журналисти в Зренянин, след подписването на договор с китайската компания „Шангдонг Линглон“ за изграждането на фабрика за автомобилни гуми. Той добави, че до неотдавна Сърбия не е могла да разговаря за нито едно решение, тъй като Прищина е гледала на това като на „завършена работа“. „Ние ще спечелим повече от това, което сме имали вчера, и по отношение на правата на нашия народ, и по отношение на нашите ресурси. Ако някой твърди, че ще осигури повече от това за 50 години, значи не е сериозен“, смята сръбският президент. Той повтори, че ще даде своето предложение за решаване на косовския въпрос, но че крайното решение ще го вземат гражданите, които ще се изкажат на референдум. Председателят на Демократическата партия на албанците Рагми Мустафа и негови колеги от другите политически партии на албанците от южната част на Сърбия (Прешевската долина) в четвъртък са на посещение в албанската столица Тирана, предава скопското електронно издание „Локално“. Те ще разговарят с албанския премиер Еди Рама и с министъра на външните работи Дитмир Бушати относно настоящото състояние на косовския въпрос. Обявено е, че лидерите на политическите партии на албанците в Сърбия ще разговарят с Рама за ролята на албанския политически фактор в Прешевската долина във връзка с текущата полемика за корекции на границата между Сърбия и Косово. Президентът на Косово Хашим Тачи иска корекция на границата със Сърбия, докато косовският министър-председател Рамуш Харадинай се съпротивлява на тази идея и посочи, че Тачи няма властта да преговаря за подобно нещо. Източници от кабинета на президента на Косово Хашим Тачи твърдят, че на следващата среща на високо равнище със сръбския държавен глава Александър Вучич в Брюксел, която трябва да се проведе през септември, ще бъде обсъди искането на албанците от Прешевската долина за обединение с най-младата държава на Балканите, предава скопският телевизионен канал „Телма“. Същите източници разкриха за прищинския вестник „Зери\", че Тачи няма намерение да се откаже от искането за „корекция на границата\", което интензивно насърчава през последните няколко седмици, и на което се противопоставят местни и международни фактори. Представители на опозицията предупредиха, че с предложението си за границите Тачи се впуска в „опасно приключение“ . Според тях опцията за корекция на границите, която насърчава косовския президент, косвено се подкрепя и от висши политици в Белград, където се заговори за размяна на територия. Командващият американските военноморски сили в Европа и Африка адмирал Джеймс Фого подчерта, че би се радвал да чуе плановете на президентите на Сърбия и Косово, Александър Вучич и Хашим Тачи, за продължаването на диалога за нормализирането на двустранните отношения, предава белградското радио B92, като цитира интервюто, дадено от адмирала пред изданието Blic. Фого подчерта, че са налице намерения за по-широка дискусия с Европейския съюз в рамките на септемврийския диалог между Белград и Прищина. Фого припомни, че КФОР е част от НАТО и има мандат да действа като трета страна в Косово в съответствие с Резолюция 1244 на ООН, която предвижда мисията да поддържа сигурна среда и свобода на движение. На въпрос какво би се случило, ако възникне конфликт, тъй като Албания, член на НАТО, поощрява премахването на границите с Косово, Фого припомни, че границите са определени с международното споразумение. Същевременно адмиралът подчерта, че Въоръжените сили на Сърбия, които имат добри отношения с Алианса, също са натоварени със задачата да гарантират сигурна среда. „Аз лично имам добри отношения с началника на Генералния щаб на сръбските въоръжени сили Любиша Дикович. Знам, че няма друг интерес, освен поддържането на мир и стабилност в региона\", увери Фого. Фогго коментира изявленията на някои генерали от НАТО, съгласно които Белград и Баня Лука са заплаха за организацията поради руското влияние и заяви, че „не е негова работа да казва на Сърбия как да избира приятелите си, страната трябва сама да реши сама с кого да си сътрудничи\". Сръбският министър на външните работи Ивица Дачич заяви, че решението по Косово не може да се намери без поддръжката на Русия, предава ТАСС. „Искаме и ще се намираме в тесен диалог и контакт с Русия, с нейния президент Владимир Путин, с външния ѝ министър Сергей Лавров, защото смятаме, че без поддръжката на Русия няма как да достигнем до каквото и да е решение по Косово“, заяви Дачич. Днес в Сочи се проведе среща между външните министри на Сърбия и Русия, на която темата Балкански полуостров бе на челно място.  ", "date": "2018.08.25", "title": "Ще бъде ли запалено \"бурето с барут\" на Европа? (ОБЗОР)"}
{"url": "http://epicenter.bg/article/Rumen-Galabinov--Kazusat-s--Olimpik--e-pretsedent--tryabva-da-si-nauchim-uroka/162084/11/33", "text": "  Казусът с кипърския „Олимпик“ е прецедент. За първи път се случва фалит на клон на застрахователна компания, която е извън България. От тук произлязоха и редица въпроси. Преди време и у нас имахме подобни проблеми с местни застрахователни компании. Мисля, че регулаторът, в лицето на Комисията за финансов надзор, си свърши работата. Друг е въпросът за комуникацията с надзора в Кипър и с обществеността в България, така че хората по-бързо да разберат какво е състоянието и всеки да си предприеме действия. Това, което ни очаква сега е да се разрешат най-малко три неща. Първото – как да се плати на вече възникналите щети и как да се платят обезщетения на клиентите и на пострадалите лица от вече настъпили застрахователни събития преди датата на обявяване на фалита. Това би могло да стане от българските гаранционни схеми и след това да се потърсят претенции от кипърската страна за възстановяване на разходите. Другият въпрос е за възстановяване, ако е възможно, на авансово внесени застрахователни премии и вноски по полици преди да бъдат прекратени. Има хора, които са внесли вноски и авансово са предплатили, но не могат да ползват тази полица. Те трябва да отидат в друга застрахователна компания и да направят нова полица, което е допълнителен разход. Може да се помисли дали е възможно да се възстановят тези вноски. Третият въпрос, който би възникнал, е за щети, които са възникнали, но не са предявени. Може след фалита на „Олимпик“ да се появят нови, необявявани щети и за тях да се търсят претенции за плащане на обезщетения. На дневен ред идва и въпросът откъде ще се вземат парите за обезщетения. Мисля, че няма нужда държавата да взима пари от бюджета, тъй като има достатъчно гаранционни схеми в страната. Имаме Гаранционния фонд за „Гражданска отговорност“, имаме Обезпечителен фонд в случай на фалит на застрахователно дружество, имаме и гаранционните механизми на Българските автомобилни застрахователи по линия на „Зелена карта“. От всичките тези механизми би могло да се плати на хората, за да не ходят в Кипър да си търсят. В медиите се появи и търсене на взаимовръзка за драстичен скок на „Гражданска отговорност“ и фалита на „Олимпик“. Не би трябвало да се търси връзка. По-скоро цената на „Гражданска отговорност“ трябва да е в едно балансирано съотношение с доходите. При положение, че над 2 млн. души в България правят този тип застраховка, очевидно е, че засяга голяма част от населението. Ако някой иска да увеличава цената - няма как да стане за кратко време, съобразно доходите и стандарта. Разбира се, лимитите на отговорност се вдигнаха много през последните години и са съпоставими с тези в Западна Европа. България все още изостава по отношение на средните суми на платените обезщетения, и в цената. Това нещо трябва да се движи нагоре плавно с увеличаване на доходите и стандарта на живот. Появиха се твърдения, че „Гражданска отговорност“ за колите може да достигне до 800 лева. Тази цена може да е за камион, който извършва международни товарни превози, но за лек автомобил, особено от ниския и средния клас, е твърде висока цена за България. Вероятно някой ден ще имаме и такива цени. Моят съвет е да не се правят такива прогнози за драстично увеличение на цената. Моят съвет към ощетените е на първо място да сключат нова „Гражданска отговорност“ на друго място, защото полиците вече са прекратени. При сключването на нова застраховка да проверяват, за да е валидна и в чужбина, когато пътуват да не са без „Зелена карта“ и да си избират внимателно партньорите, които правят бизнес и сключват сделки. Появиха се анализатори, които сравниха „Олимпик“ с КТБ. Мисля, че аналогията е много далечна, защото едно е банка, друго е застрахователно дружество. Фалиралата банка е местно юридическо лице, а кипърското дружество е клон. Освен това гаранционният механизъм за гарантиране на депозитите при банките, а при застраховането – друг. Има близки сходства, но една такава директна аналогия не бих направил. Както и не бих направил аналогия за причините за фалита на „Олимпик“ и КТБ. Заради казуса „Олимпик“ не бива също да се смята, че предстоят още фалити. Има достатъчно възможности да се влияе за заздравяване на системата. От този случай е много важно да извлечем полза и поука. Когато казваме, че е прецедент, може би всички в бранша не са подготвени. Отсега нататък да не се повтаря. В тази връзка е много важно, че се подготвяме за кандидатстване в „чакалнята“ на еврозоната. Предстои ни нов преглед на финансовия сектор – включително банков и небанков, което значи, че ще фалитът ще допринесе за още един по-строг поглед върху системата. Заздравяване и капитализиране на системата и догодина по същото да имаме още по-голяма увереност да кажем, че сме си научили урока след фалита на „Олимпик“.  ", "date": "2018.08.25", "title": "Румен Гълъбинов: Казусът с „Олимпик” е прецедент, трябва да си научим урока (ВИДЕО)"}
{"url": "http://epicenter.bg/article/Italianskiyat-premier-Dzhuzepe-Konte-obvini-ES-v-litsemerie/162082/7/0", "text": "Расте напрежението между Рим и Брюксел. Италианският премиер Джузепе Конте обвини Европейския съюз в лицемерие. Изказването му дойде след среща на десет страни от Общността. Тя беше посветена на кризата с мигрантите на борда на кораба \"Дичоти\", но решение така и не беше намерено. Италия заплаши да спре да плаща вноските си в европейския бюджет, ако други страни не приемат мигрантите, припомня бТВ. „Да намерим решение за хората на борда на кораба е наш основен приоритет. Всички трябва да се фокусират върху това. Нека не се сочим с пръст. Заплахите не са полезни и няма да помогнат на никого”, заяви говорителят на Европейската комисия Александър Винтерщайн. Корабът \"Дичоти\" е на кей в пристанището на Катания. На борда му има 150 мигранти. Те са събрани на палубата, където живеят в тежки условия.  ", "date": "2018.08.25", "title": "Италианският премиер Джузепе Конте обвини ЕС в лицемерие"}
{"url": "http://epicenter.bg/article/Grigor-Dimitrov-zapochva-sreshtu-Stan-Vavrinka-na-US-Open/162105/8/0", "text": "Григор Димитров ще започне участието си на тенис турнира US Open срещу швейцареца Стан Вавринка, предаде Агенция \"Фокус\". Двубоят ще се играе на 27 август от 19:00 часа българско време. В шестте им двубоя досега българският тенисист има 4 победи срещу 2 за Вавринка.  ", "date": "2018.08.25", "title": "Григор Димитров започва срещу Стан Вавринка на US Open"}
{"url": "http://epicenter.bg/article/-quot-Tonika-Domini-quot--s-finalni-predstavleniya-na-turneto--quot-Lyubov-i-priyatelstvo-quot--/162124/10/0", "text": "Едно от успешните турнета, което обиколи българските градове, озаглавено \"Любов и приятелство\", предстои да има своите финални издания. Те ще бъдат в Бургас на 27-ми август, понеделник и във Варна, ден по-късно 28-ми август, вторник.   И двата концерта ще се проведат в Летните театри от 20.00 ч.,съобщиха организаторите от Sense Music.   След като публиката в цялата страна се наслади на шлагерните песни на Йордан МАРКОВ и \"ТОНИКА ДОМИНИ\" гостите и жителите в двата най-големи морски града предстоят да се заразят с емоциите и доброто настроение от песните включени в концерт-спектакъла. Бургазлии с интерес очакват качването на сцената на Ева Найденова, както и присъствието на Виолета и Краси Гюлмезови и техните общи изпълнения като формация \"Тоника Домини\". По-младата аудитория е нетърпелива да чуе и новите песни на Йордан Марков, който умело съчетава и работи в естрадно-шлагерния стил.   \"Изключително интересно музикално и светлинно шоу да очаква публиката. Специално за Бургас и Варна ще имаме и изненади, както музикални така и като присъствие\", сподели Йордан Марков, и допълни, че публиката ще чуе и песни от предстоящия нов албум.     Водещ на концертите в Бургас и Варна ще бъде Ники Николов, който е подготвил и изненади за публиката - награди от българския производител на слънчеви очила фирмата KWIAT. В спектакъла участват със свои изпълнения и момичетата от балет DejaVu. Билети за концерта в Бургас може да закупите на касата на \"Часовника\" \"АРТ МЕЛПОМЕНА\", както и чрез EVENTIM и Grabo.bg      ", "date": "2018.08.25", "title": "\"Тоника Домини\" с финални представления на турнето \"Любов и приятелство\" "}
{"url": "http://epicenter.bg/article/Zlatnite-ni-momicheta-s-bronzov-medal-na-Svetovnata-kupa-v-Kazan/162121/8/0", "text": "Бронзов медал в многобоя при ансамблите на Световната купа в руския град Казан спечели българският ансамбъл след изиграването на съчетанието с 3 топки и 2 въжета. Това съобщиха от Българската федерация по художествена гимнастика на официалната си страница във Фейсбук, предаде \"Фокус\".   За съжаление, гимнастичките ни допуснаха неточности и бяха оценени с 20.900. Вчера те водеха след блестяща игра на 5 обръча с оценка 22.900 и така със сбор от 43.800 т се класираха на 3-то място.   Шампион е ансамбълът на Италия със сбор от 43.950, колкото има и Русия, но Италия е с по-високи оценки за изпълнение. Утре ансамбълът ни ще участва във финала и на двете съчетания.  ", "date": "2018.08.25", "title": "Златните ни момичета с бронзов медал на Световната купа в Казан"}
{"url": "http://epicenter.bg/article/Moskva--Islyamistite-v-Siriya-otnovo-gotvyat-provokatsiya-s-himichesko-orazhie-sreshtu-tsivilni/162085/7/0", "text": "Прессекретарят на Министерството на отбраната на Русия генерал-майор Игор Конашенков заяви, че терористите от „Джебхат ан-Нусра“ готвят провокация, че уж правителствените сили на Сирия ще използват химическо оръжие срещу цивилни, предават ТАСС и Агенция \"Фокус\". „Според информация, потвърдена едновременно от няколко независими източника, „Джебхат ан Нусра“ осъществява подготовката на поредната провокация „употреба на химическо оръжие“ от сирийските правителствени сили срещу цивилното население на провинцията Идлиб“, заяви Конашенков.  ", "date": "2018.08.25", "title": "Москва: Ислямистите в Сирия отново готвят провокация с химическо оръжие срещу цивилни"}
{"url": "http://epicenter.bg/article/Moskva-predupredi-Vashington-da-ne-predpriema-novi-bezrazsadni-deystviya-v-Siriya/162091/7/97", "text": "Заместник-външният министър на Русия Сергей Рябков определи като заплахи и ултиматуми последните публични изявления на съветника в Белия дом по националната сигурност Джон Болтън за Сирия. Той предупреди Вашингтон да не предприема нови безразсъдни действия в арабската държава, предава РИА Новости.   Това предупреждение бе направено от президентския помощник по сигурността Джон Болтън по време на срещата му в четвъртък с Николай Патрушев, секретарят на руския Съвет за сигурност. Според агенцията САЩ имат информация, че сирийските власти могат да използват химическо оръжие, за да освободят последния район, държан от опозиционните сили – провинция Идлиб.   По време на преговорите Болтън заявил, че ако това се случи, САЩ ще бъдат готови за по-сериозен военен отговор срещу Сирия в сравнение с досегашните два удара през миналата и по-миналата години. На срещата не бе постигнато съгласие за изтеглянето на американските войници от сирийско-иракската граница и перспективите за сътрудничеството им с дислоцираните наблизо руски сили, предаде още „Блумбърг”. „Чуваме ултиматуми от Вашингтон, в това число и публични. Това не оказва влияние върху нашата решимост да продължим линията си на пълна ликвидация на терористичните огнища в Сирия и завръщането на страната към нормален живот“, заяви Рябков. Той подчерта, че Москва ще продължи работата си по съдействие на Дамаск, в това число в областта на завръщането на бежанците.   „Предупреждаваме американците и техните съюзници да не се въздържат от нови безразсъдни действия“, подчерта заместник-министърът. От руското министерство на отбраната пък обявиха, че имат информация от няколко независими източника, че терористите от \"Джебхат ан-Нусра\" подготвят провокация с химическо оръжие, което уж сирийските власти ще използват срещу мирното население.  ", "date": "2018.08.25", "title": "Москва предупреди Вашингтон да не предприема нови безразсъдни действия в Сирия"}
{"url": "http://epicenter.bg/article/Bivsh-turski-deputat-iska-politichesko-ubezhishte-v-Gartsiya/162100/7/0", "text": "Бивш турски депутат иска политическо убежище в Гърция, предава БНР.   44-годишната Лейля Бирлик, осъдена за обида към турския президент Реджеп Ердоган, е преминала нелегално границата при Александруполис и се е предала на гръцките власти.   Тя е бивш депутат от прокюрдската Демократична партия на народите. Има присъда от 21 месеца затвор, но поради обжалването е била на свобода, което ѝ е позволило да предприеме бягството към Гърция.  ", "date": "2018.08.25", "title": "Бивш турски депутат иска политическо убежище в Гърция"}
{"url": "http://epicenter.bg/article/Snyag-prez-avgust---v-Ukrayna-zavalya--Snimki--Video-/162104/7/0", "text": "Зимата дойде! В украинския град Яремче вече падна сняг и градушка. Неканените гости засипаха пътища и дворове на къщи, предава Канал 3. Вчера в курортния град се изсипа проливен дъжд, придружен с гръмотевици и предизвика транспортен хаос. Термометрите регистрираха рязък спад на градусите, а от снимките, качени в социалните мрежи става ясно, че градушката е с диаметър 4-5 см. Метеоролозите предупреждават за неблагоприятни атмосферни явления в понеделник и вторник. Въпреки това времето в Украйна ще остане лятно и температурите ще са между 26-30 градуса.  ", "date": "2018.08.25", "title": "Сняг през август – в Украйна заваля (Снимки, Видео)"}
{"url": "http://epicenter.bg/article/SASht-podkrepyat-razmyana-na-teritorii-mezhdu-Sarbiya-i-Kosovo-/162106/7/0", "text": "Изявлението на съветника по национална сигурност на САЩ и един от най-близките сътрудници на президента Доналд Тръмп, Джон Болтън, както никога досега прави реална реториката за възможна размяна на територии между Сърбия и Косово, коментират в редакцията на скопския телевизионен „Канал 5“, предава Агенция \"Фокус\". По време на посещението си в Киев в петък, той заяви че има признаци между Белград и Прищина за подобно решение на този казус и че Вашингтон няма да се противопостави на какъвто и да е компромис. „Политиката на САЩ е, че ако и двете страни могат да постигнат договор, то ние не изключваме промяна в териториите, но няма да се месим в това. Ние няма да стоим на пътя на никого, а същото смятам и за Европа, стига двете страни да стигнат до съвместно споразумение“, заяви Болтън. И в Белград, и в Прищина, изявлението се приема сериозно, защото идва от някой, който е от най-високите етажи в американската администрация. За част от сръбските анализатори, посланието открива нова реалност, но в същото време може и допълнително да усложни отношенията с Европейския съюз и Русия. „Това изявление не е от онези пробни балони, а има значителна тежест. Това е преместване от мъртвата точка, в такъв смисъл, че Вашингтон отстъпва от позицията, че въпросът за Косово е завинаги решен с неговата независимост през 2008 година. И накрая, да не забравяме, че темата за делиенация е тема, която много дълго присъства в Сърбия“, заяви Владимир Вулетич, политически анализатор. Европейският съюз е категорично против каквито и да било промени на границите на Балканите. Един от сценариите за размяна на територии, които обявиха медиите, е Косово да придобие Прешевската долина, а Сърбия да получи четирите косовски общини с преобладаващо сръбско население. Косовският президент Хашим Тачи първи започна да говори за корекция на границите, а сръбския му колега Александър Вучич отговори, че иска само делиенация. Част от експертите в Македония смята, че този епилог може да предизвика домино ефект и в останалите страни на Балканите.  ", "date": "2018.08.25", "title": "САЩ подкрепят размяна на територии между Сърбия и Косово?"}
{"url": "http://epicenter.bg/article/Ruskiyat-opozitsionen-lider-Aleksey-Navalni-e-bil-zadarzhan-pred-doma-si/162109/7/97", "text": "Руският опозиционен лидер Алексей Навални е бил задържан пред дома си в събота, като причините не са били изяснени на момента, написа неговият говорител Кира Ярмиш в социалната мрежа „Туитър“, предава AFP, цитирана от Агенция \"Фокус\". „(Алексей) Навални беше задържан за два часа пред дома си. В момента той е в (столичното) полицейско управление Даниловски. Не ни съобщиха за какво е задържан. Взеха му телефона“, гласи съобщението на Ярмиш.  ", "date": "2018.08.25", "title": "Руският опозиционен лидер Алексей Навални е бил задържан пред дома си"}
{"url": "http://epicenter.bg/article/Diplomat--Siriya-e-na-raba-na-palnata-pobeda-nad--quot-Islyamska-darzhava-quot-/162110/7/0", "text": "Към момента Сирия е на ръба на пълната победа над терористичната групировка „Ислямска държава“, заяви сирийският посланик в Русия Рияд Хадад в събота, предава Sputnik, цитирана от Агенция \"Фокус\". „Ние сме на ръба на окончателната победа над тероризма, представляван от така наречената „Ислямска държава““, заяви Хадад по време на среща с президента на непризнатата република Южна Осетия в Цхинвали. Конфликтът между правителствените сили и многостранната опозиция и терористични групировки продължава в Сирия от 2011 година насам. От 2015 година руските сили подкрепят сирийската армия, а в края на 2017 година беше обявена победа над „Ислямска държава“ в Сирия.  ", "date": "2018.08.25", "title": "Дипломат: Сирия е на ръба на пълната победа над \"Ислямска държава\""}
{"url": "http://epicenter.bg/article/Tramp-zayavi--che-skoro-mozhe-da-ima-targovsko-sporazumenie-s-Meksiko/162112/7/96", "text": "Американският президент Доналд Тръмп намекна в събота, че САЩ и Мексико са на ръба на финализирането на споразумение, след като екипи и от двете страни водят преговори през уикенда, за да преработят Северноамериканското споразумение за свободна търговия (НАФТА), предават AFP и Агенция \"Фокус\". „Нашите взаимоотношенията с Мексико се сближават с всеки час“, написа президентът в социалната мрежа Туитър. „Някои много добри хора от старото и новото правителство работят в много тясно сътрудничество… Голямо търговско споразумение с Мексико може да се случи скоро“, добави Тръмп.  ", "date": "2018.08.25", "title": "Тръмп заяви, че скоро може да има търговско споразумение с Мексико"}
{"url": "http://epicenter.bg/article/Rusiya-e-otpravila-predlozheniya-kam-Turtsiya-za-severoiztochna-Siriya/162113/7/0", "text": "Русия е отправила предложения към турските власти за разрешаване на ситуацията в североизточната сирийска провинция Идлиб, пише електронното издание на турския вестник Hurriyet, като се позовава на информация на руската агенция „Интерфакс“. Руският министър на отбраната Сергей Шойгу се срещна с турския си колега Хулуси Акар и Хакан Фидан, шеф на турското разузнаване, в Москва. Според изявление на руското министерство на отбраната, „главите на военните служби продължиха съществения диалог върху ситуацията в Сирия, която започна преди седмица на двустранна среща в Москва, по време на която руската страна отправи към турските си колеги предложения за разрешаване на ситуацията в северозападната част на Сирия“. Очакваше се срещата да адресира и казуса за Идлиб в североизточна Сирия, тема която беше засегната и по време на срещата в Москва между министъра на външните работи на Турция Мевлют Чавушоглу и неговият руски колега Сергей Лавров. „Военно решение там ще предизвика катастрофа“, заяви Чавушоглу по време на съвместна пресконференция, визирайки ситуацията в контролираната от бунтовници сирийска провинция Идлиб. „Силово решение в Идлиб ще подкопае доверието между Русия и Турция, както и доверието на участниците в споразумението за прекратяване на огъня“, добави той. От своя страна Лавров заяви, че е убеден, че турският и руският президент ще „обсъдят темата в детайли“. „Когато зоната за деескалация в Идлиб беше създадена, никой не предложи тя да бъде използвана за човешки щит от терористи, криещи се зад цивилното население“, добави той. Ситуацията е „многостранна“, смята Лавров и призова за разграничаването на „здравословната опозиция от терористичните структури“.  ", "date": "2018.08.25", "title": "Русия е отправила предложения към Турция за североизточна Сирия"}
{"url": "http://epicenter.bg/article/Papata-gneven-zaradi--quot-otvratitelnite-prestapleniya-quot--na-sveshtenitsi--iznasilvali-detsa/162115/7/0", "text": "Папа Франциск заяви днес в Ирландия, че споделя гнева от неуспеха на църковните власти за накажат \"отвратителните престъпления\" на свещеници, които са блудствали или са изнасилили деца, предаде Асошиейтед прес, цитирана от БТА. В реч пред ирландското правителство днес главата на Римокатолическата църква посочи мерки, взети от неговия предшественик папа Бенедикт Шестнадесети в отговор на кризата, свързана със сексуални посегателства, извършени от църковни представители. Той обаче не даде нови сигнали, че ще предприеме решителни действия да държи отговорни епископите за защитата на децата или да ги санкционира, когато те не успяват. Папа Франциск заяви: \"Неуспехът на църковните власти (...) адекватно да отговорят на отвратителните престъпления с право предизвика гняв и остава източник на болка и срам за католическата общност. Аз самият споделям тези чувства.\" Правозащитна група \"Уи ар чърч Айлънд\" организира протест на прочутия дъблински мост \"Ха'пени\", който съвпада с пристигането на папата, предаде ДПА. Групата настоява за реформи в католическата църква, включително ръкополагане на жени за свещеници и прекратяване на изключването на хората от гей общностите. Говорителят на групата Брендън Бътлър каза пред Ирландското радио и телевизия, че папа Франциск може да сложи край на несправедливостите в църквата. Пешеходният мост бе украсен със знамена с цветовете на дъгата и лилави чадъри в подкрепа на ръкополагането на жените. Сини панделки бяха вързани по моста в знак на солидарност с жертвите на посегателства. Ирландският премиер Лео Варадкар, който е гей и успешно води кампания за еднополови бракове през 2015 година, в приветствената си реч към папа Франциск спомена и различните форми на семейства. Семействата могат да бъдат водени от дядовци и баби, самотни родители, родители от един и същи пол и разведени родители, които после са се оженили отново, каза премиерът, цитиран от ДПА.  ", "date": "2018.08.25", "title": "Папата гневен заради \"отвратителните престъпления\" на свещеници, изнасилвали деца"}
{"url": "http://epicenter.bg/article/Vladimir-Kostov--Utreshniyat-den--Shte-go-uspeem-li-/162088/11/33", "text": "Явлението не е ново. Откакто се е осъзнал,​ човекът живее всеки свой ден с амбицията да види, да въобрази утрешния, и да го направи в някаква степен израз на желанията и амбициите си. Но никога досега човеците не са били толкова много на брой. Което означава и необозримост на практика на проектите и амбициите за утрешния ден. И небивалият брой означава и небивал никога потенциал на човечеството, да въобразява и предприема, в името на утрешния ден. Никога човечеството не е разполагало с днешните научни, технологични, военни, финансови и така нататък средства и възможности. Не е съществувала днешната бързина на промени в социалната и останалите области на съзнателна човешка активност. Никога не са съществували сегашните възможности за манипулиране на обществото от държащите властта. Но и никога обществото не е имало съвременния потенциал да разкрива същността и да реагира на едни или други действия на управляващите. ​Надяваме се, че опитът от последните 1-2 века е ограничил подтика и амбициите за авантюри за сметка на човечеството. Но нищо не гарантира, че в един или друг момент, път избран със съгласието на мнозинството, няма да се окаже, че \"води към ада\". Днес няма идеология, религия, политическа доктрина, която да е призната, че единствена държи ключа към бъдещето. И няма как да бъде другояче. Нали всички те са плодове на нашия ум и способности и отразяват, както изминатия път, така и неуспехите и катастрофите по този път. И все пак, има, струва ми се, неща, до които човек е достигнал в досегашния си път и които може би са най-важната опора в борбата за утрешния ден. Още повече че са потвърдени в историята на всички страни и политически режими. Първото е готовността на управляващите, в днешния наш ден, да дават, както се казва, открит и широк път на младите. Те да съдят, да преценяват, да поемат своите отговорности, защото за тях, утрешният, ще бъде техният ден. Денят на пълната им изява и реализация. За да го успеят, трябва да им се даде възможност да го усетят като плод на тяхната любов и жажда за живот. Второто е мъдростта, която ще съумеят да проявят младите. Да не отхвърлят нищо от изграденото досега, само защото е дошло от миналото, носейки белезите на годините и бръчките от усилията. Всичко, с което човек е стигнал в пътя си до днешния ден, да бъде преценявано с грижа и любов, така както е било градено. И да не се изоставя нищо от онова, което е проправило пътя от вчерашния до днешния ден - и от него - към утрешния. Ако с разбиране и убеденост се прилагат тези принципи - за доверие и даване път на младите и за внимателна оценка и творческо развитие на наследеното от миналото - шансовете за успех сигурно ще се множат. На терена на семейството, на обществото, на държавата, та и до този на международните съюзи и обединения. В изключително невралгичната, но и много обещаваща област на възстановяване и възраждане на националния суверенитет, както в Европа, така и навсякъде по света, тези принципи остават основополагащи. Защото внасят разбиране и динамика, приложими към всяка национална история и опит. На пръв поглед, прилагането им изглежда като нещо разбиращо се от само себе си. И все пак е източник на тежки конфликти при всички режими и системи на управление. Защото следването на тези принципи изисква, и от възрастните, и от младите, смела и отговорна самооценка. Възрастните - че вече не са това, което са били и още им се иска да бъдат. Младите - че още не са напълно това, за което искат да бъдат признати. Именно едновременното прекрачване на тези стъпки на самооценка, срещата и преплитането на амбиции и реални възможности, на възрастни и млади, дава на обществото шанса за успешни крачки в пътя напред. Проблемът винаги е съпътствал общественото и държавно изграждане и развитие. В няколкото години, които предстоят, той придобива изключително значение, защото водещи световни държави като тези от ЕС, САЩ, Русия, Китай, Турция, Иран, Саудитска Арабия, Бразилия, ЮАР и други влизат в десетилетие на смяна на поколенията в политическите им елити. И балансът - млади и стари - става по-актуален от всякога.  ", "date": "2018.08.25", "title": "Владимир Костов: Утрешният ден. Ще го успеем ли?"}
{"url": "http://epicenter.bg/article/Targovskiyat-registar---prodalzhava-kopaeneto-na-dupkata-za-2-miliarda/162092/11/33", "text": "Карлсон, който живее на покрива, обещава на своето другарче Дребосъчето: „Ще дойда при теб в пет часа, но не по-рано от шест и в никакъв случай преди седем“. Това изречение е еманация на създаването на електронно правителство в България. 14 години, 2 млрд. лв. европейско и национално финансиране и около десетина твърди обещания, че електронното правителство ще стартира, ако не идния месец, то до два месеца най-много, в най-лошия случай – до три. На 7 февруари тази година Бойко Борисов сгълча министрите си на тема електронно правителство: \"Лично министрите отговаряте. Никакви заместници, никакви други хора. Ако нещо хубаво направим в този мандат да остане, това е електронното управление. Всеки да го сложи в календара си и ден по ден да следи докъде е придвижено. Имайте предвид, че това ще ви е оценката. И не си мислете, че като дойде септември, някой ще ни е забравил. Щом сме го приели, трябва да го докараме докрай\". Повечето хора нямат идея какво представлява това електронно правителство, то ги плаши, защото болшинството притежават технически умения, колкото да чатят във фейса, и хич не им е притрябвало да вършат всичко онлайн, да нямат опашка, на която да се наредят, служител, с когото да се скарат и евентуално да пуснат жалба. На потребителите на електронно правителство ще им се наложи да разбират какво са първични и комплексни услуги; квалифициран електронен подпис – личен и с делегирани правомощия; частен и публичен ключ. Не е трудно, защото естонците го правят изцяло от 2005 година. У нас обаче процесът е вече в тийнейджърска възраст, а неговата функционалност е все още на ниво „прохождане“. Казано накратко: българите нехаят за липсата на електронно правителство, макар да не съзнават, че целият цирк с пръстовите отпечатъци в болниците, беше само малка част от тази гигантска липса. Последният срив, който показва колко драматично далеч сме от изпълнението на електронното правителство, е трагикомедията с търговския регистър. Трагедията е истинска за бизнеса, а комедията се отнася до козметичната фирма „Пеперуда“, спечелила част от обществената поръчка за неговото надграждане. За повечето хора дублирането на информацията прилича на нещо като… нищо. Според едни това са ужасно много кашони с дискети, според други – сървъри, които трябва да се превозят с камиони; според премиера Бойко Борисов това е „държавен склад за електронни данни“. По думите му, „фирмите с най-ниски цени предлагат най-калпави дискове“ и в допълнение взима твърдо решение, че всеки регистър трябва да представя (пред кого – пред държавния склад ли?) копие от информацията. Вероятно вече на не толкова „калпав“ диск, а на по-качествен. Вицепремиерът Томислав Дончев допълва, че „това не е единственият архив в държавата. Имаме наредби как да се съхранява подобна информация“. Оказва се обаче, че самата информация я няма, защото начинът за съхранението ѝ е базиран на една и съща софтуерна система - Oracle. Казано накратко, резервните копия, които са съхранявани в Бизнес парка, са зависими от техническото състояние на оригинала и когато се „счупи“ едната система, след нея заминава и другата. Колко информация е загубена, от какъв вид е тази информация, дали може да се възстанови са въпроси, на които никой няма да даде правдив отговор. Засега в пространството звучи само твърдият тон на премиера, който казва, че няма загубена информация от Търговския регистър. И след като тези думи идват от човека, който казва, че ще се прави „електронен склад“, дори най-добронамерените стават основателно недоверчиви. Увереността, че нищо от данните на регистъра не е променено е толкова безпочвена, колкото и гаранции, че нито една мида в Черно море не е погълнала мазут от потъналия кораб край Созопол – който си няма работа, да отиде и да провери и ако може – да докаже противното! Кризата с Търговския регистър започна на 10 август, а от 14-ти август насам регистърът ще заработи от… утре. Прочутото испанско „маняна“ и арабското „букра“ или още по-типичното „инш Аллах“ (ако е рекъл Аллах) са обобщение не само за очевидната техническа и технологична безпомощност в управлението на електронни бази данни. Сривът на Търговския регистър недвусмислено разкрива нивото на готовност на държавата да задвижи целия механизъм на електронното правителство. Да изясним що е то електронно правителство – по начина, по който работи то в Естония: От 2005 година безплатен интернет достъп е осигурен във всички публични сгради, централни градски части и паркове. Естонците гласуват и плащат данъци онлайн. Чрез личните си карти, местните получават достъп до публични услуги чрез интернет – справки, издаване на свидетелство за съдимост, платени данъци, дължими суми, независимо в коя сфера. Картата може да се използва за криптиране на документи и за добавяне на електронен подпис. Личната карта на всеки естонец работи в електронна среда и чрез нея те получават достъп до почти всяка електронна услуга, включително тези на банките, компаниите за комунални услуги и дори за покупка на билети за паркинг или градски транспорт. Електронното управление включва полицията и системите на училищата и здравеопазването. При оказване на спешна помощ чрез картата се достига до електронния здравен картон на всеки човек, където се съдържа не само информация за статус, но и всички документирани случаи на заболявания и назначени лечения. Успехът на Електронното правителство в Естония се дължи на финансов стимул. Разликата между онлайн и офлайн цените е драстична. Електронните билети за градския транспорт са около 30% по-евтини от хартиените. Банките също са премахнали повечето такси за онлайн банкиране, оставяйки таксите за операции на гише. Изграждането на българското е-правителство започва през 1999 година. През 2001 г. у нас е направена презентация на естонската електронна идентификация, която е еквивалент на лична карта, но с цялата информация за човека. В концепцията за електронно правителство у нас, по примера на Естония, е предвидена единна информационна система в която само чрез лична карта с електронна идентификация, всяка оторизирана институция да може да проследи информацията, която й е необходима. Така възрастният човек влиза в аптека, подава си личната карта, а на компютъра веднага се вижда предписаното му от лекар лечение, както и историята на медикаментите, които е ползвал. Всеки полицай, който спре автомобил да проверка, след няколко секунди ще знае всичко за водача и историята му на пътя. Ползите от електронното правителство са вече ясни: то изсветлява бизнеса на всички нива; поощрява коректното отношение към държавата; пести разходи за администрация; поевтинява всички услуги; спестява време, което също се калкулира в пари. Естония изпълнява е-проекта на стойност 50 млн. лв., като на 70 на сто от тях са вложени в хардуер. В България само от 1998 до 2010 г. са похарчени 200 млн. лв. бюджетни пари за хардуер, чиято технология към 2018 г. е вече необратимо остаряла. По данни на Българската стопанска камара, от 2002 до 2016 г. разходваните средства за подготовката на електронното правителство у нас са около 150 млн. лв. годишно. Търговският регистър обаче спря работа напълно, защото се оказа, че никой никога не е предвидил т. нар. back up на независими носители. Това е нещо, което прави всеки смарт телефон с неща, като снимки и чатове, имейли и рождени дати, но се оказа, че цялата търговска информация на държавата, на която се държи светлата част от нейната икономика, няма идея, че не може да разчита на вариант Б. Сред същинските проблеми е и фактът, че IT специалистите, отговорни за поддръжката на системата, са под необходимия брой, а тези, които още търпят прекомерното натоварване, са с ниски заплати. Най-вероятно те усилено си търсят работа в частния сектор и приемат престоя си на тази длъжност за временен неуспех и пълнеж в автобиографията. Допълнителното материално стимулиране в Агенцията по вписванията се разпределя между администрацията и не стига до хората, които с труда си гарантират здравето на електронния организъм. „Измерена в пари, ползата, разпределена за период от 10 години след въвеждането на работещо е-управление, ще възлиза на 2.2 млрд. лв.“, изчисляват анализаторите на Института за пазарна икономика в свой доклад от 2007 година. През 2010 г. Атанасиос Кунтзерис, старши изследовател в Гръцката обсерватория за информационно общество, обяснява на конференция за бъдещето на електронното управление, че \"комуникацията лице в лице струва на администрацията 10 евро, по телефона - 1 евро, а по интернет - 0.1 евро\". През 2012 г. е направено кратко съобщение от страна на Оперативна програма „Административен капацитет“, че електронното управление в администрацията ще започне да работи през 2013 г. и ще се забави с една година. Първоначалният план е е-правителството да заработи през 2012 г., финансирано с 18,4 млн. лв., отпуснати от Европейски социален фонд. Съмнения за двойно финансиране на 70 на сто от проектите, довеждат до прекратяване на процедурата за въвеждане не електронни услуги в министерствата. Отлагане на официалния старт на е-правителството у нас е обявено и през ноември 2013 година. Нов проектозакон е разработен от консорциума \"Сиела ГТ&К\" като част от поредицата обществени поръчки за изработване на е-правителство. \"Работихме заедно с Австрия за ново законодателство за е-управление. Проучихме и Естония, но се спряхме на Австрия по две причини – първо, защото това е най-успешният модел за е-управление в целия ЕС и, второ, че тяхното законодателство е много близко с това на българското\". Още тогава е предвидено създаването на предприятие, което да поддържа и развива приложенията и инфраструктурата на е-правителството, като ще изпълнява функциите на т.нар. Единен системен интегратор“. Вероятно това е първообразът на електронния склад. През 2015 г. едва 13 на сто от всички административни услуги са електронизирани. На старта на второто управление на кабинета \"Борисов\", вицепремиерът Румяна Бъчварова дава заявка, че ще електронизира процесите и услугите в държавата и с това драстично ще намали корупцията на всички нива. „За целта първо ще бъдат променени правилата за работа на администрацията, промени в обществените поръчки, които да бъдат с отворен код и така милионите, инвестирани в компютърни системи, да бъдат по-прозрачни“. Само за сравнение, през 2015 г. държавната администрация възлиза на 800 хил. души, а през 2018 г. са 770 хил. души. През 2016 г. едва 19 на сто от администрациите предоставят електронни услуги; 12 процента поддържат специализирани регистри за такива услуги, а всеки трети административен регистър е само на хартия. Почти 100 процента от подадените електронни заявления са към Агенцията по вписванията, Агенцията по геодезия, картография и кадастър. През ноември на същата година бе въведен пръстов отпечатък за прием и при изписване от болниците, като опит да бъде намалено тяхното финансово източване чрез фалшиви пациенти. Ако електронното правителство вече работеше, както бе заявено през 2010 г. и после през всяка следваща, до 2016 г., мъките с отпечатъците и купуването на апарати за тези отпечатъци нямаше да е нужно. През същата година под 20 на сто от българите са общували онлайн с администрацията срещу 80 на сто за Естония. Но естонското е-правителство обединява повече от 900 информационни системи, които предлагат над 5000 електронни услуги. Всички други сравнения между естонската работеща система за 50 млн. лв. и нашата неработеща за 2 млрд. лв. само показва за какво дори не можем да мечтаем. За две години поддръжката на масива от данни на Търговския регистър е глътнала 6 млн.лв. Това може да е малко или много – зависи от качеството на тази поддръжка. Но по данни от публични доклади, годишната поддръжка на цялото електронно правителство на Естония струва 30 млн.лв. През юни 2017 г. премиерът Борисов прогнозира, че от есента на същата година КАТ и нотариусите ще са свързани в единна система и така ще бъде осъществена крачка от административната реформа. Странно. Тази услуга също е част от електронното правителство. Вицепремиерът Томислав Дончев се заканва, че до една година хартията ще е излишна в общуването между гражданите и администрацията. Към този момент 2-та милиарда вече са похарчени. Затова у нас ще правим „електронен склад“. С допълнителни пари, разбира се – онези 2 млрд. лв. са отишли, където са отишли. В заключение: По показателя „Правителствена употреба на ИКТ“ на Световния икономически форум за 2017, Естония е на първо място в Европа и на осмо сред 139-те държави, включени в проучването, а България е на 36-то място в Европа и на 102-ро в глобалната класация, посочва обобщението на Българската стопанска камара. Що се отнася до все още неработещия „с пълна функционалност“ търговски регистър, той ще заработи от… утре. Това е сигурно!  ", "date": "2018.08.25", "title": "Търговският регистър – продължава копаенето на дупката за 2 милиарда"}
{"url": "http://epicenter.bg/article/I-tazi-ataka-sreshtu-Tramp-nyama-da-uspee--Vremeto-na-Myular-i-Demokratite-izticha-neumolimo/162116/11/33", "text": "В началото на 40-те г. на ХХ век републиканците в САЩ поддържали изолационистки позиции и критикували остро намесата на правителството на Франклин Рузвелт във войната в Европа. Президентът тогава прокарва редица закони, с които на практика да се преследват и репресират неговите политически противници, разбира се, най-често под безумния предлог, че имат връзки с нацистите. Не само това, ами Рузвелт отваря широко вратата на британските тайни служби, които започват да саботират кампаниите на републикански кандидати за конгреса и сената. Един от най-достойните мъже, попаднали под ударите на този комплот, е конгресменът Хамилън Фиш. Британските шпиони провеждат мащабна операция срещу преизбирането му през 1940 г., наливайки пари в кампаниите на противниците му и разпространявайки лъжи за него в специално издадени брошури и книги. Въпреки това Фиш печели и влиза в Конгреса. Но атаките срещу него не престават. През 1942 г. неговият шеф на кабинета е подложен на разследване за нацистки връзки и осъден заради лъжесвидетелстване. Седемдесет години по-късно, нищо изглежда не се е променило в похватите на Демократическата партия. В идентичен сценарий, Демократите влязоха в заговор с чужд шпионин, британеца Кристофър Стийл, за да нагласят обвинение срещу републиканския президент Доналд Тръмп. Още когато бе връчен мандатът на специалния прокурор Мюлър, цялата работа намириса на политическа разправа. На Мюлър му беше дадена задачата да търси всякаква форма на връзка или съглашение, на когото и да е от екипа на Тръмп. Тоест, не да потърси отговор на въпроса „Тръмп агент ли е на Путин?“, каквото е общото внушение на либералните медии, а да търси на най-общо основание неопределен кръг от нарушения – само и само да намери нещо. Мюлър се справя добре със задачата си да изнамира личните слабости на членовете на екипа на Тръмп и да ги изнудва да „направят сделка“ - тоест да свидетелстват срещу Доналд Тръмп и да пригласят на предварителни очертания наратив на обвинението, за да не пострадат по куп други дела за данъци и документи с невярна информация, които нямат нищо общо с работата им за президента и неговата кампания. В казусите с Пол Манафорт и Майкъл Коен, прокурорът надуши кръв. Манафорт, който е консултирал всички републикански кандидати за президент от Роналд Рейгън насам (но въпреки това етикетиран от медиите единствено като съветник на Виктор Янукович), очевидно е имал банкови сметки в чужбина, за които не е казал; както и ред други финансови нарушения, които отново нямат нищо общо с работата му за Тръмп. Манафорт обаче отказа да сътрудничи. Майкъл Коен беше този, който се огъна. Той вече е изцяло в играта „да хванем Тръмп“ и адвокатът му се заканва в медиите, че неговият клиент знае неща, свързани с руската намеса в изборите. Дъното беше ударено, когато Коен основа фонд за набиране на средства, с които да плати съдебните си разноски и „да може да продължи да казва истината“. Тази арогантна и нелепа инициатива бе посрещната със смях от американската публика и не се радва на щедри дарения засега. Коен призна за две плащания, направени в полза на жени, с които Тръмп е имал връзка, за да не оповестяват публично историите си. Коен е направил едното плащане и е участвал в другото - по негови думи, тъй като Тръмп така му е наредил. Обвинението съответно е, че по този начин Коен е направил нередно и неотчетено дарение на кампанията на Тръмп. Според правилата на Федералната изборна комисия, това само по себе си не е достатъчно, за да има нарушение. Тръмп не само трябва да е наредил на Коен да плати на жените, но и това да е станало именно по причина на изборната кампания и в съзнателно нарушение на правилата. Бившият диретор на ФИК и професор по право Брадли Смит, твърди че ако разходите са щели да възникнат дори в отсъствието на президентска кампания, те не могат да се считат за „разходи по кампанията“, ако и косвено да са свързани с нея. Затова Доналд Тръмп има перфектна правна защита, стига да заяви, че е платил на въпросните жени в интерес на семейството си, а не в интерес на президентската си кампания. В такъв случай разходите са лични и не са свързани с кампанията. Ако все пак има нарушение, може ли Тръмп да бъде преследван? Понастоящем кодексът на Правосъдния департамент изключва възможността да се преследва действащ президент. Такъв казус не е минавал през Върховния съд обаче, което означава че на теория прокуратурата може да реши друго. Ако няма изненади, Тръмп ще може да бъде съден единствено, ако първо освободи президентството чрез импийчмънт. Импийчмънтът изисква обикновено мнозинство в Конгреса и две трети в Сената. В момента Демократите нямат мнозинство никъде, но се очаква да го получат през ноември, когато ще има частични избори за легислатура. В Сената обаче се очаква Републиканците да удържат, защото повечето места, които ще се оспорват, не са техни, а кандидатите им засега се справят добре. Няма никакъв начин Републиканците да се съгласят да участват в импийчмънт на своя президент за нарушение, което е често срещано и няма никакво политическо значение. През 2008 г. кампанията на Барак Обама имаше над 2 млн. долара неотчетени дарения и трябваше да плати глоба на ФИК. Времето на Мюлър, Демократите и ченгетата, заедно преоблечени като „правосъдие“, вече изтича неумолимо. Манафорт сигурно ще бъде помилван от президента, твърденията на Коен ще увиснат, неподкрепени с доказателства, и ако прокурор Мюлър не открие скоро нещо, уличаващо Тръмп в престъпен заговор с руското правителство – за което уж всъщност беше назначен – частичните избори ще минат и Демократите най-сетне ще трябва да приемат реалността. А реалността е, че оттук нататък остават по-малко от две години до следващите избори за президент и те трябва да се фокусират изцяло върху политическата си кампания, като изоставят надеждата за „служебна победа“.  ", "date": "2018.08.25", "title": "И тази атака срещу Тръмп няма да успее. Времето на Мюлър и Демократите изтича неумолимо"}
{"url": "http://epicenter.bg/article/Cherna-hronika--Trima-zaginali-i-14-raneni-na-patya-za-poslednite-24-chasa/162093/3/0", "text": "Трима души са загинали, а 14 са ранени при 12 тежки катастрофи в страната през изминалото денонощие. Това съобщиха от пресцентъра на МВР. В столицата са станали 51 леки и едно тежко пътни произшествия, при които са пострадали двама души. От началото на година при катастрофи в страната са загинали 371 души, а 5462 са били ранени, сочат данните на МВР.  ", "date": "2018.08.25", "title": "Черна хроника! Трима загинали и 14 ранени на пътя за последните 24 часа"}
{"url": "http://epicenter.bg/article/Razkriti-sa-4-fabriki-za-nelegalni-tsigari-u-nas/162096/3/0", "text": "Полицията в Пловдив и прокуратурата разбиха 4 фабрики за производство за нелегални цигари в страната, съобщи кореспондентът на bTV в региона.   Фабриките са в Тутракан, Горна Оряховица и две в Дупница.   Арестувани са 23-ма души, реализирали огромни печалби от незаконна дейност.   Иззети са 42 тона тютюн на стойност 7 млн. лв. и 200 хил. кутии цигари от различни марки.   Фабриките са разполагали с най-съвременни машини за производство на цигари. Инвестицията в един подобен завод е около 3-4 млн. лв. Те били със затъмнени стъкла, за да не се вижда какво е производството вътре. Заводите били снабдявани с тютюн от модерно оборудвана база в пазарджишкото село Калугерово, а също и с материали от печатница във Варна.   В четирите фабрики са работили хора от бивши тютюневи предприятия. Те са били извозвани с бусове със затъмнени стъкла. Работили по две седмици на месец срещу 1500 лв.   Полицията в Пловдив е разкрила фабриките, след като е започнала да наблюдава двама безработни пловдивчани, които демонстрирали охолен начин на живот.   На задържаните 23-ма души са повдигнати обвинения за продажба и съхранение на акцизни стоки без бандерол. Заради пропуски в закона не могат да им повдигнат обвинения за изграждането на заводите.  ", "date": "2018.08.25", "title": "Разкрити са 4 фабрики за нелегални цигари у нас"}
{"url": "http://epicenter.bg/article/Avtobus-plamna-na-na-patya-Burgas-Varna--nyama-postradali/162099/3/0", "text": "Няма пострадали при инцидента със запалилия се автобус на пътя Бургас-Варна, в района на Кошарица. Това съобщиха от пресцентъра на МВР. Сигналът за инцидента е получен към 13.25 часа. Автобусът се е запалил в движение, след КПП Кошарица, в посока Обзор. Няма пострадали, пътниците своевременно са напуснали превозното средство, като са взели и багажа си. На мястото незабавно са пристигнали патрули на „Пътна полиция“ и екипи на пожарната. Пътят е затворен до освобождаването на пътните платна. Организиран е обход в двете посоки през КПП-Кошарица – Тънково – Дюлински проход – Обзор.  ", "date": "2018.08.25", "title": "Автобус пламна на на пътя Бургас-Варна, няма пострадали"}
{"url": "http://epicenter.bg/article/Glavniyat-prokuror-e-razporedil-nezabavna-proverka-za-intsidenta-s-uchastieto-na-bashtata-na-Radev/162108/3/0", "text": "За този инцидент, в който е участвал бащата на президента Румен Радев, за това пътнотранспортно произшествие в прокуратурата в Харманли не е докладвана, каквато и да е информация. За инцидента прокуратурата получава информация едва днес и то само от медиите. Това каза за Агенция „Фокус“ говорителят на главния прокурор Румяна Арнаудова. По думите ѝ нито е сигнализирано за пътно транспортно произшествие, нито са докладвани материали за подобен инцидент. „След като се публикуваха различни материали в електронни медии, главният прокурор се самосезира и разпореди на Окръжна прокуратура-Хасково незабавна проверка“, посочи тя. Прокурор Арнаудова допълни, че тази проверка ще се извърши от прокурор от Окръжната прокуратура в Хасково и ще бъде в две направления. „От една страна ще се установи дали е налице престъпление по транспорта, дали с резултат от нарушаване на правила за движение по пътищата е причинено пътнотранспортно произшествие, при което е причинена средна или тежка телесна повреда, защото само в тези случаи е налице престъпление от общ характер“, уточни тя. По думите й, ако е лека телесната повреда, е налице само административно нарушение. „Но ние трябва да установим тези факти“, коментира тя. Говорителят на главния прокурор обясни, че това ще се подсигури от наблюдаващия прокурор от Окръжната прокуратура в Хасково, чрез незабавно преглеждане на пострадалия човек с лекар, за да се установи вида и характера на телесната повреда. „Второ направление ще има тази проверка, която ще се осъществява от прокурор, и тя ще бъде дали е налице извършено престъпление по служба от служители на МВР“, съобщи тя. Арнаудова обясни, че ще се определи това до колко и до какви обстоятелства са изпълнени служебните си задължения по констатиране на пътнотранспортно произшествие, установяване на определена вина и спазване на законовите изисквания за санкциониране на виновен водач. „Още днес ще отидат на място колегите от Хасково и ще изземат цялата документация, която съществува в районното управление в Харманли, защото нищо от това, което научваме днес в медиите, не е докладвано в прокуратурата“, каза още тя.  ", "date": "2018.08.25", "title": "Главният прокурор е разпоредил незабавна проверка за инцидента с участието на бащата на Радев"}
{"url": "http://epicenter.bg/article/I-MVR-shefat-razporedi-proverka-na-intsidenta-s-bashtata-na-Radev/162117/3/0", "text": "Министърът на вътрешните работи Валентин Радев е разпоредил проверка във връзка с пътен инцидент на територията на Районно управление на МВР-Харманли. Това съобщиха от пресцентъра на МВР. Както по-рано днес стана известно, на 17 август е имало пътен инцидент с бащата на президента Румен Радев - Георги Радев. На кръгово кръстовище в Харманли той е блъснал с колата си триколка, на която се е возел инвалид. Проверката се извършва от екипи на Главна дирекция \"Национална полиция\" и Дирекция \"Инспекторат\" на МВР. В хода й са разпитани служителите, обслужили местопроизшествието, както и пострадалият при инцидента, иззети са записи от видеокамери и друг доказателствен материал.   Резултатите от проверката ще бъдат докладвани на прокуратурата.  ", "date": "2018.08.25", "title": "И МВР шефът разпореди проверка на инцидента с бащата на Радев"}
{"url": "http://epicenter.bg/article/Tragediya--Avtobus-se-preobarna-v-Iskarskoto-defile--13-sa-zaginali/162118/3/0", "text": "Движението по път II-16 София - Своге в района на Лесков дол се осъществява в една лента, поради тежка катастрофа, съобщиха от Агенция \"Пътна инфраструктура\" и МВР. По непотвърдена информация от \"Спешна помощ\" 13 души са загинали, издирват се още хора, пострадали при инцидента, предполага се, че ранените са десетки, предава бТВ.   До момента имаме потвърждение за 13 загинали, съобщи за Агенция „Фокус“ говорителят на Центъра за Спешна медицинска помощ - София Катя Сунгарска за тежката катастрофа с автобус край Своге. Сигналът за катастрофата е получен в 17.12 часа. Мобилизирани са 15 линейки на Спешна медицинска помощ - София. Изпратени са и по 3 линейки от Враца и Монтана. Всички директори на болници са уведомени и очакват пострадали. За линейките са осигурени бързи коридори.   Жена, пострадала в катастрофата с автобус край Своге, е починала в линейката, съобщи още Катя Сунгарска. Според разкази на очевидци автобус с пътници се е ударил в няколко автомобила, паднал е в река Искрецка при силна буря в района. Към 17.10 е получен сигнал за инцидент с автобус в района между Лесков дол и Своге, на около 2 км преди града, посока от София, съобщи още МВР. Според полцията автобусът е излязла извън пътното платно, преобърнала се е и е паднал в 20-метрова протаст. Към мястото на инцидента са насочени линейки и екипи на пожарната. По данни на Нова телевизия в „Пирогов“ в тежко състояние са откарани две жени - на 43 и на 73 години. В спешния институт пристигна и здравният министър Кирил Ананиев.   По първоначална информация превозното средство е помело четири автомобила по пътя си и е паднало на площадка под нивото на пътното платно.   Ясно е също, че автобусът на фирма \"Мобилус\" е бил обхванат от пламъци.     Пътниците били тръгнали на екскурзия от Божурище към манастира „Седемте престола”.    Участъкът, където е станал инцидентът, е временно затворен за движение. Обходният маршрут в посока София е Своге – Искрец – Бучин проход, а в посока Своге – път II-18 – Околовръстен път – Костинброд – Бучин проход. Трафикът се спира от патрули на Пътна полиция откъм Нови Искър и Ребърково.  ", "date": "2018.08.25", "title": "Трагедия! Автобус се преобърна в Искърското дефиле, 13 са загинали (ОБНОВЕНА, ВИДЕО)"}
{"url": "http://epicenter.bg/article/Invalidat-bil-vinoven-za-katastrofata--v-koyato-e-uchastval-bashtata-na-prezidenta--VIDEO-/162119/3/0", "text": "Полицията в Харманли е написала акт за административно нарушение на човека в инвалидната триколка за пътното произшествие, в което е участвал бащата на президента Георги Радев, предаде бТВ. Инцидентът се е случил преди седмица, от прокуратурата обявиха, че са научили едва днес от публикации в медиите. В констативния протокол за извършено ПТП пише, че на кръговото кръстовище в Харманли водачът на инвалидната триколка променя движението си внезапно и удря странично лекия автомобил на Георги Радев. По рано днес излязоха кадри от охранителни камери, които са записали катастрофата, клипът беше пуснат в „Ютюб” от breaking.bg. От администрацията на президента определиха като спекулации твърдението, че Румен Радев е оказвал натиск да се потули случая. Заради появила се информация, че МВР укрива инцидента е започнала проверка от Инспектората на Вътрешното министерство.  ", "date": "2018.08.25", "title": "Инвалидът бил виновен за катастрофата, в която е участвал бащата на президента (ВИДЕО)"}
{"url": "http://epicenter.bg/article/TV-Alfa-s--quot-izoblichavasht-reportazh-quot--Valeri-Simeonov-prevarna-televiziya-Skat-v-luksozen-hotel--VIDEO-/162103/2/48", "text": "Сътресенията в коалицията \"Обединени патриоти\" не стихват. Още незаглъхнали последните обвинителни реплики, които си размениха лидерите на Атака и НФСБ Волен Сидеров и Валери Симеонов от предишните дни, а телевизията на Атака - Алфа, излезе днес с \"изобличителен\" репортаж срещу Симеонов.   Властта в България може да бъде положително нещо, с което да подобриш живота на сънародниците си, но може и да бъде използвана за лично облагодетелстване, предава ТВ Алфа. \"Сега ще ви разкажем и за един случай, при който вие сами ще си направите изводите кой от двата варианта е спазен\", пишат още от телевизията. В репортажа се разказва как сградата на бившия офис на ТВ Скат е превърната в луксозен хотел. Припомня се и историята на терена, който е закупен от фирма и съдружниците на Симеонов в Скат - Данчо Хаджиев и Петьо Георгиев.   \"Може би се чудите защо ви показваме тази луксозна сграда. Тя преди беше на телевизия Скат, а в момента е една от най-новите постройки на вицепремиера Валери Симеонов. Сега може би разбирате как някои хора печелят от това, че са във властта\", се казва в репортажа.  ", "date": "2018.08.25", "title": "ТВ Алфа с \"изобличаващ репортаж\": Валери Симеонов превърна телевизия Скат в луксозен хотел (ВИДЕО)"}
{"url": "http://epicenter.bg/article/Borisov-udari-Radev-za-intsidentite-sas-samoleti--Hubavo-e-nyakoy-da-poeme-vinata-kato-bivsh-shef-na-VVS/162107/2/0", "text": "„За съжаление инцидентите със самолети в страната се случват по време на тренировка. Хубаво е някой да поеме вината и да каже, че толкова години съм бил шеф на ВВС, сигурно и аз имам вина. Не, само правителството, само Борисов, само министъра“. Така отговори министър-председателят Борисов в Кърджали на журналистически въпрос за последните инциденти с пилоти. Премиерът допълни, че подобни случаи има и в други държави, съобщиха от правителствената информационна служба. В Кърджали министър-председателят посети ремонтираната Професионална гимназия по селско и горско стопанство в Кърджали. За обновяването на училището са изразходвани 1,3 млн. лв. по Оперативна програма „Региони в растеж“. В момента ремонтни дейности в града текат в 6 училища за 9 млн. лв. Общо 13 млн. лв. са отпуснатите средства за образователна инфраструктура само в гр. Кърджали.  ", "date": "2018.08.25", "title": "Борисов удари Радев за инцидентите със самолети: Хубаво е някой да поеме вината като бивш шеф на ВВС"}
{"url": "http://epicenter.bg/article/Premierat-na-Perperikon--Tazi-arheologiya-shte-pomaga-na-vseki-balgarin-da-se-varne-v-istoriyata/162111/2/0", "text": "„Тази археология, която се разкрива, ще помага и на децата, и на туристите, и на всеки българин да се върне в историята“. Това каза министър-председателят Бойко Борисов, който заедно с министъра на културата Боил Банов, посети последните открития при разкопките на скалния град Перперикон, съобщи Правителствената информационна служба. Премиерът Борисов посочи, че по местата, където се изграждат инфраструктурни обекти в страната, продължава да се откриват археологически селища. По време на проучванията през последните 3 години в Перперикон е открита най-голямата известна досега раннохристиянска църква в Родопите. В трикорабната базилика са запазени цели колони, капители, корнизи и други архитектурни детайли. Край църквата археолозите разкриват и други късноантични и средновековни сгради, както и обширен некропол.  ", "date": "2018.08.25", "title": "Премиерът на Перперикон: Тази археология ще помага на всеки българин да се върне в историята"}
{"url": "http://epicenter.bg/article/Udareniyat-ot-bashtata-na-prezidenta--Za-kakvo-me-bezpokoite--Nishto-ne-iskam-da-govorya/162114/2/0", "text": "Стефчо Маринов Тодоров е бутнатият на пътя в Харманли от автомобилът, управляван от бащата на президента Румен Радев – Георги,   От медията успяха да се свържат с Тодоров, но той беше лаконичен в коментара си.   „За какво ме безпокоите? Нищо не искам да говоря. Не съм пускал жалба в МВР. Не ми се говори по този въпрос, айде чао, довиждане”, казал пострадалият. Лидерът на БСП в Харманли Михаил Лисков, който е и бивш кмет на града, потвърди, че на 17 август е имало пътен инцидент с бащата на президента Румен Радев.   че случайно попаднал на мястото на катастрофата.   „ Никой не ми се е обаждал за инцидента. Него ден майка ми беше на смъртно легло. Прибирах се към дома си, това е обичайният ми път. Тогава видях бай Георги, познавам го още преди Радев да стане президент. Беше на кръговото с двама полицаи. Отидох при него, за да разбера какво става, той е на възраст. Случайно е станал инцидентът. Постоях, докато полицаите си вършеха работата и после си тръгнах”, твърди Лисков. Той обаче е категоричен, че не е оказвал на МВР никакъв натиск, за да се потули случаят. „Как, в качеството на какъв ще оказвам натиск? Ако един гражданин като мен може да окаже натиск на полицай..., то вие ме правите сериозен фактор. Това са абсолютни глупости”, обяснява Лисков. Той твърди, че не е разбрал кой е виновен за инцидента. Бащата на Радев му обяснил, че като влезнал в кръговото, чул удар и спрял веднага. После Лисков разговарял с полицая, след като се върнал от болницата, дали инвалидът е пострадал, но разбрал, че няма проблеми. „Питах бай Георги, дали може да си премести колата, след стреса. Той ми каза, че ще се оправи. Казах му: „Добре бай, Георги”. Чао, чао и си тръгнах. Два часа по-късно майка ми почина, днес ѝ правя девет дена, а трябва да се занимавам с глупости. Някой болен мозък, се чуди каква глупост да измисли и да отклони вниманието на българския народ”, добавя раздразнен Лисков. Той няма представа, защо МВР е мълчало за инцидента. Според него полицаите са снемали обяснения от участниците в катастрофата, съставили са акт, но няма представа каква е процедурата за оповестяване на инцидента. „Кажете, защо осем дни по-късно излиза в медиите информацията за случая? Как са изтекли записите от мястото на инцидента, и аз се питам как са стигнали до медиите сега”, казва пред Faktor.bg лидерът на БСП в Харманли.  ", "date": "2018.08.25", "title": "Удареният от бащата на президента: За какво ме безпокоите? Нищо не искам да говоря"}
{"url": "http://epicenter.bg/article/Prezidentat-izrazi-saboleznovaniya-kam-semeystvata-na-zaginalite-kray-Svoge/162120/2/0", "text": "Президентът Румен Радев изразява най-искрените си съболезнования към семействата и близките на загиналите при тежката катастрофа край град Своге, съобщиха от прессекретариата на държавния глава. Във връзка с трагичния инцидент президентът отменя участието си в тържествената заря-проверка тази вечер в град Габрово по случай отбелязването на 141 години от Шипченската епопея.  ", "date": "2018.08.25", "title": "Президентът изрази съболезнования към семействата на загиналите край Своге"}
{"url": "http://epicenter.bg/article/Pravitelstvoto-obyavi-27-avgust-za-den-na-natsionalen-traur-zaradi-tragediyata-kray-Svoge/162122/2/0", "text": "27 август, понеделник, ще бъде ден на национален траур в памет на жертвите от тежката катастрофа край Своге. Това съобщиха от правителствената информационна служба. Правителството изказва своите съболезнования на близките на загиналите. В тяхна памет националните флагове на всички държавни институции ще бъдат свалени наполовина.  ", "date": "2018.08.25", "title": "Правителството обяви 27 август за ден на национален траур заради трагедията край Своге"}
{"url": "http://epicenter.bg/article/Ninova--Izrazyavam-nay-iskreni-saboleznovaniya-na-semeystvata-i-blizkite-na-zaginalite-kray-Svoge/162123/2/0", "text": "Изразявам най-искрени съболезнования на семействата и близките на загиналите в катастрофата край Своге. Това написа във Фейсбук председателят на БСП Корнелия Нинова. Пожелавам на пострадалите пълно възстановяване. Благодарим на лекарите и медицинските екипи, които спасяват човешки живот и им желаем сили, пише още лидерът на социалистите.  ", "date": "2018.08.25", "title": "Нинова: Изразявам най-искрени съболезнования на семействата и близките на загиналите край Своге"}
{"url": "http://epicenter.bg/article/Kiril-Ananiev--15-sa-zaginalite-kray-Svoge--27-sa-raneni/162125/2/0", "text": "13 души са загинали на място, а двама по път към болниците. Информацията, която имам засега, е че загиналите в инцидента са 15. Това каза на импровизиран брифинг министърът на здравеопазването Кирил Ананиев по повод тежкия инцидент с автобус край Своге, предаде репортер на Агенция „Фокус“. „27 са ранените в различна степен. Те пътуват към четири болници, в които сме създали пълна организация. Това са „Пирогов“, ВМА, „Св. Анна“ и УМБАЛ „Царица Йоанна - ИСУЛ“, обясни той. „И дневните, и нощните екипи работят. Целият медицински процес е организиран с апаратура, техника и персонал“, коментира Кирил Ананиев.   „От кръвния център ни уведомиха, че е осигурена кръв от всички групи“, каза още здравният министър.   Четири от случаите в „Пирогов“ са тежки, пациентите се подготвят за различни операции. За останалите двама все още не е решено дали ще бъдат оперирани. В определена степен има опасност за живота на четиримата пациенти в тежко състояние, каза още Ананиев. „За „Пирогов“ са тръгнали 8 души, от които двама са починали по пътя. 6 души са настанени в болницата в момента“, обясни министърът.   „Пострадалите при инцидента 27 души пътуват към различни болници. Ще се опитам да обиколя всички болници, в които са настанени. От тях има пациенти в по-тежко състояние и такива с по-леки травми“, коментира Кирил Ананиев. „Това, което видях в „Пирогов“ след инцидента, е изумително. Работят различни екипи в зависимост от това в каква степен е пострадал пациентът. Това е изживяване, което, ако не се види на живо, човек не може да го разбере. Благодаря на хората, които работят в „Пирогов“. Ще отида и в „Св. Анна“, за да проверя какво се случва и там“, каза още здравният министър.   Искам да изразя съвсем човешки и сърдечно моите съболезнования към близките и приятелите на загиналите, каза още Кирил Ананиев.   „За нас най-важно е пострадалите да се възстановят“, заяви министърът. В отговор на журналистически въпрос Кирил Ананиев уточни, че няма информация сред загиналите и пострадалите да има деца. Началникът на Клиниката по неврохирургия в „Пирогов“ проф. д-р Николай Габровски обясни: „Пътното произшествие е било тежко. Има пациенти с наранени крайници и гръден кош, травми в коремната област. Имаме пациент с фрактура на гръбнака“. Тече интензивен диагностичен процес. Поне 24 часа ще бъдат необходими, за да имаме по-трайна информация. Всичко в момента е динамично, променя се буквално от минута до минута“, коментира проф. Габровски.    „Горещ“ телефон за връзка на близките на пострадалите при тежкия пътен инцидент с автобус край Своге е отворен в ОДМВР-София, съобщиха от пресцентъра на МВР. На 02 982 50 39 роднини на пострадалите могат да потърсят информация за настанените в столичните болници за оказване на медицинска помощ.  ", "date": "2018.08.25", "title": "Кирил Ананиев: 15 са загиналите край Своге, 27 са ранени, лекарите работят изумително"}
