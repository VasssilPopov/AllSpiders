{"url": "http://epicenter.bg/article/Do-15-septemvri-priklyuchvat-infrastrukturnite-remonti-v-stolitsata/161131/2/0", "text": "До 15 септември приключват инфраструктурните ремонти в столицата с изключение на този на ул. „Граф Игнатиев“. Информацията съобщи заместник-кметът по транспорт на Столична община Евгени Крусев, предаде Агенция \"Фокус\". Той обясни, че ремонтите по бул. „България“, бул. „Арсеналски“, бул. „Васил Левски“, Източната тангента и ул. „Резбарска“ трябва да приключат до първия учебен ден, за да може да се използват пълноценно, когато трафикът се засили. Крусев уточни, че при ремонтите на булевардите „Арсеналски“ и „България“ са възможни закъснения на градския транспорт. Той увери, че няма да се променя маршрутът им, както при дейностите на кръстовището при Ректората на Софийския университет, на които той направи инспекция. След проверката Крусев бе категоричен, че няма вариант кръстовището при Ректората на Софийския университет да не е отворено за движение в понеделник сутринта (13 август 2018 г.). Той поясни, че графикът, който предвижда ремонтът да се осъществи в рамките на 48 часа, е направен при максимална мобилизация. Крусев увери, че в неделя вечерта всичко ще е готово, така че в понеделник кръстовището да работи нормално. Той отчете, че за 12 часа строителите са премахнали изцяло старата настилка и още същия ден ще започне асфалтиране на три пласта, като на 12 август 2018 г. остава да се сложи износващият финален пласт асфалт и маркировката. Евгени Крусев обърна внимание, че участъкът не е ремонтиран повече от 20 години. ", "date": "2018.08.11", "title": "До 15 септември приключват инфраструктурните ремонти в столицата"}
{"url": "http://epicenter.bg/article/Ot-dnes-e-zatvoreno-krastovishteto-pri-Sofiyskiya-universitet/161094/2/0", "text": "Кръстовището между бул. „Васил Левски“ и бул. „Цар Освободител“ при Софийския университет „Св. Климент Охридски“ ще бъде затворено днес и утре - 11 и 12 август. Строителите ще преасфалтират цялостно пътния участък и ще сложат нова маркировка, предаде бТВ. От Столична община поеха ангажимент реконструкцията да бъде завършена за 48 часа, като за целта ще се работи денонощно и обещаха да не се създават неудобства на близко разположените жилищни сгради. Следващият етап от ремонта в района ще бъде реконструкцията на бул. „Васил Левски“ в посока паметника на Васил Левски. При него движението няма да бъде спирано, като се очаква да продължи около месец.  ", "date": "2018.08.11", "title": "От днес е затворено кръстовището при Софийския университет"}
{"url": "http://epicenter.bg/article/Obshtinite-iskat-300-mln--lv--dopalnitelno-ot-nachaloto-na-2018-g-/161095/2/0", "text": "Искания за 300 млн. лева допълнителни средства за общините са постъпили в Министерството на финансите от началото на годината до 10 август. От МФ допълват, че към момента са удовлетворени около 30% от тях, съобщи БНР. Средно на глава от населението предоставените средства са 12 лева. Предоставените допълнителни средства на общините в Северна България са за 18 лева на човек, а в Южна - за девет лева, показват данните на финансовото министерство. Заради по-слабото икономическо развитие на северната част от страната, около 40% от исканията на общините са удовлетворени там. За сравнение - в Южна България засега местните администрации са получили 20% от поисканите допълнителни трансфери, като разликата се обяснява с \"по-добрия приходен капацитет на общините в тази част от страната\". От финансовото министерство подчертават, че с постановлението на Министерския съвет се отпускат 87 млн. лева за общинските администрации. Други 111 млн. лева са предназначени за София и Пловдив, но те са предварително разчетени в централния бюджет. Разликата е, че за останалите общини се дават пари, които са спестени или са пренасочени - от разходи, за които се очаква да не бъдат направени, въпреки че има предвидени средства  ", "date": "2018.08.11", "title": "Общините искат 300 млн. лв. допълнително от началото на 2018 г."}
{"url": "http://epicenter.bg/article/Mesets-sled-poroite--Otmeniha-bedstvenoto-polozhenie-v-Miziya--Hayredin-i-Borovan/161098/2/0", "text": "Отмениха бедственото положение във врачанските общини - Мизия, Хайредин и Борован. То продължи месец и беше обявено след поройните дъждове, съобщава БНР. Щетите в Мизия все още не са напълно възстановени - извозват се кални наноси и се извършват дейности по изцяло новото изграждане на трите напълно разрушени улици. Общият размер на щетите е близо 2 млн. лева. Продължава укрепването на приливника на язовир \"Рогозен 1\" в община Хайредин. Предстои пълно източване на водоемите от каскадата, която е част от язовира, за да се завършат строителните дейности.  ", "date": "2018.08.11", "title": "Месец след пороите: Отмениха бедственото положение в Мизия, Хайредин и Борован"}
{"url": "http://epicenter.bg/article/Sopot-veche-nyama-blokirani-imoti/161099/2/0", "text": "С добра новина се похвалиха от сопотската администрация. Община Сопот вече няма блокирани имоти.   \"Уважаеми съграждани, още една хубава новина под ръководството на Деян Дойнов като кмет на община Сопот. От днес община Сопот няма блокирани имоти\", посочват в свое съобщение от администарцията. \"Вс ички собственици, които имат решение на общински съвет за ликвидиране на съсобственост, но са били в спряна процедура, поради некомпетентното управление на Веселин Личев и са били блокирани от ЧСИ Мариана Обретенова, да дойдат в община Сопот, за да може да се завърши процедурата\", се казва в съобщението на сопотската администрация.   Припомняме, че Община Сопот бе затънала в дългове заради наложени корекции по европроекти започнати по време на предишното общинско ръководство. С идването си на власт настоящите управляващи бяха принудени да се справят с извънредно тежкото финансово състояние. Наложи се ползването на безлихвен кредит от държавата, за да могат да бъдат приключени проектите започнати и забатачени от бившето ръководство на града.   Постигнато бе споразумение с Министерство на финансите, с което държавата опрощава на Община Сопот 5 млн. лева., които включват корекции по проекти, започнати от предишното ръководство и 2,4 млн.лева безхлихвен заем, използван за приключването на проектите. Кметът Деян Дойнов благодари на правителството на Бойко Борисов в лицето на финансовия министър Владислав Горанов за подкрепата и ползотворната съвместна работа. Дойнов беше повече от категоричен, че добрите неща за Сопот предстоят.   \"Задълженията на община Сопот са сведени до минимум\", заяви преди два дни кметът на община Сопот Деян Дойнов след участието си в заседанието на кабинета.   “Преди три години, когато станах кмет общината беше в изключително тежко финансово състояние, заради некадърността на моя предшественик Веселин Личев, който извърши куп безумия в последните 12 години”, каза Дойнов. По думите му “безчинствата” в общината вършени от предишното й ръководство ставали изцяло с помощта на “стари правителства на БСП”.   Градоначалникът не спести похвали към кабинета, като заяви, че финансовата подкрепа за Сопот е била навременна и адекватна. “Задълженията бяха близо 13 млн. лева, с нашето професионално партньорство и възстановения диалог с правителството, към настоящия момент те са сведени до 1,5 млн. лева, уточни Дойнов и изтъкна, че няма община в България, която да има под милион и половина лева задължения.   Кметът на Сопот, който неотдавна се раздели с БСП, призова да се спрат спекулациите в публичното пространство, че на общините не се помага от страна на правителството. “Напротив, тъй като съм пряко засегнат от това нещо, затова съм дошъл тук, за да изразя своята подкрепа. Напротив, помага се на общините”, заяви той.   Никой нито ме е подкупвал, нито е търсил форми да ме подкупва”, подчерта Деян Дойнов.    \r\n   \r\n", "date": "2018.08.11", "title": "Сопот вече няма блокирани имоти"}
{"url": "http://epicenter.bg/article/Otbelyazvame-141-godini-ot-nay-tezhkite-boeve-na-Shipchenskata-epopeya/161101/2/0", "text": "От 9 (21) до 11 (23) август 1877 г. на връх Св. Никола (днес връх Столетов), връх Шипка и Орлово гнездо войските на Сюлейман паша срещат руско-българския отряд на ген. Н. Г. Столетов.     Придвижванията на турските войски остават неизвестни за руското командване и то ги очаква на друго място.     На 9 (21) август сутринта войските на Реджеб паша започват атака срещу позициите на връх Св. Никола, а челните части на Шакир паша настъпват срещу Орлово гнездо.   Турската пехота държи под постоянен обстрел единствения водоизточник - един ручей в източното подножие на връх Св. Никола. В отбраната на Шипченския проход българските опълченци се сражават героично.   Отблъсквайки 7 атаки през първия ден, руско-българският отряд дава 250 убити и ранени.   Още призори турците откриват артилерийски огън по цялата позиция. Около 10 ч. турците получават подкрепление. Към обяд всички турски атаки са отбити, но положението остава тежко.   Патроните и снарядите са на привършване. Към 17 ч. настъпва критичният момент. По скатовете лежат труповете на повече от 1380 защитници.     По време на 3-дневните боеве загубите на Шипченския отряд възлизат на 3100 руски войници и офицери и 535 български опълченци, а загубите на противника - на повече от 8200 души. Турците минават към отбрана, което е повратен момент във войната за свобода на България и предначертава бъдещия краен успех.", "date": "2018.08.11", "title": "Отбелязваме 141 години от най-тежките боеве на Шипченската епопея"}
{"url": "http://epicenter.bg/article/Ivan-Vazov--Opalchentsite-na-Shipka--/161103/2/0", "text": "  На везните на опълченската храброст беше сложена съдбата на по-нататъшните действия на русите в България. Защото, паднеше ли Шипченският проход в ръцете на турците, успееше ли Сюлейман паша да се прехвърли през Балкана и да се яви в тила на руските войски – с това пропадаше вече войната, а заедно с нея се решаваше не само съдбата на България (нейното освобождение), а и на цялото южно славянство. Ето защо, цял свят, приятел и неприятел бе приковал своя поглед върху кървавата трагедия, която предстоеше да се разиграе в дивния балкан на Шипка и очакваше да види резултата на тая страшна борба между славянството и османлиите.       Нека носим йоще срама по челото, синила от бича, следи от теглото; нека спомен люти от дни на позор да висне кат облак в наший кръгозор; нека ни отрича исторйята, века, нека е трагично името ни; нека Беласица стара и новий Батак в миналото наше фърлят своя мрак; нека да ни сочат с присмехи обидни счупенте окови и дирите стидни по врата ни още от хомота стар; нека таз свобода да ни бъде дар! Нека. Но ний знаем, че в нашто недавно свети нещо ново, има нещо славно, що гордо разтупва нашите гърди и в нас чувства силни, големи плоди; защото там нейде навръх планината, що небето синьо крепи с рамената, издига се някой див, чутовен връх, покрит с бели кости и със кървав мъх на безсмъртен подвиг паметник огромен; защото в Балкана има един спомен, има едно име, що вечно живей и в нашта исторья кат легенда грей, едно име ново, голямо антично, като Термопили славно, безгранично, що отговор дава и смива срамът, и на клеветата строшава зъбът.   О, Шипка! Три деня младите дружини как прохода бранят. Горските долини трепетно повтарят на боя ревът. Пристъпи ужасни! Дванайсетий път гъсти орди лазят по урвата дива и тела я стелят, и кръв я залива. Бури подир бури! Рояк след рояк! Сюлейман безумний сочи върха пак и вика: \"Търчете!  \" И ордите тръгват с викове сърдити, и \"Аллах!\" гръмовно въздуха разпра. Върхът отговаря с други вик: ура! И с нов дъжд куршуми, камъни и дървье; дружините наши, оплискани с кърви, пушкат и отблъскват, без сигнал, без ред, всякой гледа само да бъде напред и гърди геройски на смърт да изложи, и един враг повеч мъртъв да положи. Пушкалата екнат. Турците ревът, насипи налитат и падат, и мрът; - Идат като тигри, бягат като овци и пак се зарвъщат; българи, орловци кат лъвове тичат по страшний редут, не сещат ни жега, ни жажда, ни труд. Щурмът е отчаян, отпорът е лют. Три дни веч се бият, но помощ не иде, от никъде взорът надежда не види и братските орли не фърчат към тях. Нищо. Те ще паднат, но честно, без страх - кат шъпа спартанци под сганта на Ксеркса. Талазите идат; всичките нащрек са! Последният напън вече е настал. Тогава Столетов, наший генерал, ревна гороломно: \"Млади опълченци, венчайте България с лаврови венци! на вашата сила царят повери прохода, войната и себе дори!\" При тез думи силни дружините горди очакват геройски душманските орди бесни и шумещи! О, геройски час! Вълните намират канари тогаз, патроните липсват, но волите траят, щикът се пречупва - гърдите остаят и сладката радост до крак да измрът пред цяла вселена, на тоз славен рът, с една смърт юнашка и с една победа. \"България цяла сега нази гледа, тоя връх висок е: тя ще ни съзре, ако би бегали: да мрем по-добре!\" Няма веч оръжье! Има хекатомба! Всяко дърво меч е, всякой камък - бомба, всяко нещо - удар, всяка душа - плам. Камъне и дървье изчезнаха там. \"Грабайте телата!\" - някой си изкряска и трупове мъртви фръкнаха завчаска кат демони черни над черний рояк, катурят, струпалят като живи пак! И турците тръпнат, друг път не видели ведно да се бият живи и умрели, и въздуха цепят със демонский вик. Боят се обръща на смърт и на щик, героите наши като скали твърди желязото срещат с железни си гърди и фърлят се с песни в свирепата сеч, като виждат харно, че умират веч... Но вълни по-нови от орди дивашки гълтат, потопяват орляка юнашки... Йоще миг - ще падне заветният хълм. Изведнъж Радецки пристигна със гръм. . . . . . . . . . . . . . . . . . . . . . . . . . . . И днес йощ Балканът, щом буря зафаща, спомня тоз ден бурен, шуми и препраща славата му дивна като някой ек от урва на урва и от век на век!                   Нашите опълченци доказаха на цял свят, как българинът знае да мре за Отечеството си! Те показаха и завещаха на нас, как трябва да се изпълнява дългът пред свещения олтар на Отечеството ни! Народ, който цени борците си, който живее с историята си, той не умира!  ", "date": "2018.08.11", "title": "Иван Вазов: Опълченците на Шипка! "}
{"url": "http://epicenter.bg/article/Vigenin-poiska-Borisov-ili-Porozhanov-da-poemat-otgovornostta-za-skandala-s-preparatite-za-chumata/161118/2/0", "text": "\"Поръчката за тестове за чума по дребните преживни животни е поредният цирк и подигравка с хората, които загубиха поминъка си в Странджа.\" Това заяви международният секретар на ПГ на БСП за България Кристиан Вигенин на пресконференция във Варна, съобщиха от пресцентъра на НС на БСП. По думите му за пореден път става въпрос за БАБХ и липсата на контрол върху нейните действия, безнаказаността, с която действа и за липсата на съдебен контрол върху нейните решения. \"В следващия политически сезон комисията по земеделие в Народното събрание трябва да се занимае с този проблем\", категоричен бе той. Вигенин обясни, че фирмата, на която е била възложена поръчката за близо 350 хил. лв., е създадена преди около месец като компютърна фирма, която вероятно трябва да се бори с компютърни вируси. Той обясни, че няколко дни след като тя получава пълномощно, започват преговори специално с нея под предлог, че тя е единствената, която е регистрирана и може да внася такива тестове. \"Офисът на тази фирма се намира на 14-тия етаж в блок 18 в квартал Сухата река в гр. София\", заяви Вигенин и допълни, че самият той е живял дълги години там, без да е наясно, че толкова предприемчив младеж живее там. По думите му наличието на офис на ГЕРБ с този блок със сигурност е съвпадение. \"Тези добре информирани и предприемчиви млади хора, които регистрират фирми и малко по-късно получават апетитни парчета собственост или поръчки, са един цирк, който ни се разиграва редовно в България в различни институции, по различни начини. Не може случаят с \"Глобул вижън\" 2018, и 28-годишния собственик Никола Явахчов да отмине просто така с изявленията на Бойко Борисов и Дамян Илиев, че поръчката се прекъсва\", заяви социалистът. Кристиан Вигенин обясни, че следващата угроза, която вече е на нашата граница, е африканската чума по свинете. \"Предвидливо тази фирма е регистрирана за тестове и за нея. Нали нямате съмнение, че тази поръчка за 350 хил. лв. е само първата стъпка, която е планирана за тази фирма. Разчитайки да се позабравят нещата, следващата стъпка ще бъде доставката на такива тестове\", коментира той. Вигенин обясни, че френската фирма IDVet е със седалище в Монпелие, където е и френската референтна лаборатория SIRAD, а самият управител на фирмата г-н Пoркюе е започнал своята кариера в SIRAD. \"Тези факти ни правят подозрителни още повече, имайки предвид, че в поръчката, която е дадена, като обосновка е записано, че чумата по дребните преживни животни е силно заразна и смъртността достига до 100% и затова трябва спешно да се доставят тези тестове\", каза той и допълни, че в същото време след всички драми в Странджа към момента има едно животно обявено за починало от чума, от което са взети проби, но още няма обявени резултати и протокол близо 2 месеца по-късно. Според него в стадото, в което са били обявени 2 заразени животни в Болярово, вече повече от 40 дни след взимане на пробите нито тези, нито други животни в стадото са болни или умрели. \"Подозрително е и забавянето на взимане на вторите проби. Какво се случва там? Дали причината за всичко това не са опитите да се намери още един начин за източване на европейски и национални средства? Това е нещо, което българската прокуратура трябва да провери\", заяви Вигенин. Той подчерта, че левицата ще настоява прокуратурата да се самосезира по тази поръчка и да бъде извършена проверка и други поръчки, които са правени в последните години от БАБХ. Той коментира, че още не знаем как се подбират фирмите, които дезинфекцират по границите и защо и там вместо търг е имало пряко договаряне с конкретна фирма. 350 хил. лв. за посочените бройки са значително завишена цена. Кристиан Вигенин заяви, че БСП има следните въпроси към премиера Борисов:            ", "date": "2018.08.11", "title": "БСП иска Борисов и Порожанов да поемат отговорността за скандала с препаратите за чумата"}
{"url": "http://epicenter.bg/article/Kiril-Dobrev-kam-Dzhambazki--Angele--ot-tsyalata-vi-abreviatura-VMRO-ne-ostana-nishto/161122/2/48", "text": "Заместник-председателят на БСП Кирил Добрев отговори на евродепутата Ангел Джамбазки, който заяви в интервю пред БЛИЦ, че \"БСП са отговорни, че има македонска нация и всички до един са за разстрел\".   Ето какво написа Добрев във Фейсбук:   \"Ангеле, от цялата ви абревиатура ВМРО не ви остана нищо. Вече сте във властта и нямате интерес от революции. Жалко.   Въпросът за Македония никога не е бил за вас кауза, а просто бизнес и път към едни 20 места в парламента...   Моля те, не вдигай костите на хилядите загинали за свободата България. Ще събудиш Яне и ще ти каже - „Да живееш, значи да се бориш - робът за свобода, а свободният за съвършенство”. Но ти няма как да го разбереш, защото самия ти си роб, Ангеле. Роб, на когото му е добре в това положение.   И да ти кажа - тази “революционна” риторика за разстрел на всички от БСП - тя няма да върне вас патриотите в играта. И следващият парламент, нали знаеш - ще го гледате само от телевизора.\"  ", "date": "2018.08.11", "title": "Кирил Добрев към Джамбазки: Ангеле, от цялата ви абревиатура ВМРО не остана нищо! Ти си роб, Ангеле!"}
{"url": "http://epicenter.bg/article/Kadri-ot-vazduha--Helikopter-debne-za-narushiteli-na-patya/161097/3/0", "text": "За по-малко от 24 часа КАТ регистрира над 600 нарушения, проверките са във връзка със специализирана операция за контрол по основните пътища, предава бТВ. Тежки инциденти не са регистрирани, констатиран е един случай на управление на МПС в аварийната лента на магистралата и случай, при който чуждeнец е пътувал без регистрационни табели. В проверката се включи и вертолет на Гранична полиция, който следеше за спазването на правилата за движение от въздуха и агресивни шофьори. Паралелно са извършени и проверки за употреба на алкохол, наркотични вещества и правилно превозване на огнестрелно оръжие. В рамките на операцията служителите на реда са установили 15 лица от криминалния контингент.  ", "date": "2018.08.11", "title": "Кадри от въздуха: Хеликоптер дебне за нарушители на пътя"}
{"url": "http://epicenter.bg/article/Shte-poskapne-li-vinoto-zaradi-gradushkite-i-dazhdovete---Video-/161119/4/0", "text": "Скок в цената на винените сортове грозде с до 30 процента прогнозират производители. Причината е унищожената реколта след многото градушки и проливни дъждове, съобщава Нова телевизия. Нулева ще е тази година реколтата за стотици производители в Монтанско, в района на Враца, Харманли и Хасково, твърдят от Изпълнителната агенция по лозята. С 30 процента по-ниски добиви очакват земеделците в Пловдивско. „Причината за по-ниските добиви е неблагоприятната година – интензивни валежи, градушки, през цялото лято. Това не е нормално за нашия район“, обясни производител на грозде. Слабата реколта ще вдигне цената на гроздето, прогнозират производителите.  ", "date": "2018.08.11", "title": "Ще поскъпне ли виното заради градушките и дъждовете? (Видео)"}
{"url": "http://epicenter.bg/article/V-Belgrad--Pochakay-da-vidish--skoro-bezhantsite-shte-ni-prevzemat/161106/11/33", "text": "В Сърбия почти няма бежанци, но местните хора се чувстват застрашени. \"Ние раждаме по две деца, а те - по двайсет и две. Само почакай, скоро ще ни превземат\", казва една майка на детето си. На улица „Гаврило Принцип\" в Белград майка казва на дъщеря си: „Ние раждаме по две деца, а те - по двайсет и две. Само почакай, скоро ще ни превземат.“ Докато изрича тези думи, жената гледа към две бараки, които от 2016 г. са част от бежански център, организиран от частни инициативи и неправителствени организации. На фасадата е нарисувана торта с европейски звездички, заградена от бодлива тел. На това място са подслонени предимно мигранти от Близкия и Среден изток, тук те получават храна, информация и малко спокойствие. В центъра живее и Амира М. – кюрдка от Ирак, която е в Сърбия от 5 месеца. Жената се опитва да стигне до Западна Европа заедно с мъжа си Сарбас и четирите им деца. Родното място на съпруга ѝ се намира между Киркук и Ербил, където дълго време се водеха ожесточени боеве: „Първо ни подгониха бойците от „Ислямска държава\". Поискаха ни пари, но ние нямахме нищо друго освен къщата, в която живеехме. Тогава ни заплашиха, че ще ни убият.“ Братът на Сарбас, който живее в Западна Европа, помогнал на семейството да откупи живота си. После започнали бомбардировките на американците. За да се спаси от бомбите, семейството побягнало към Западна Европа. Прекосили Турция и България, но не успели да напуснат Сърбия. На развален английски те разказват, че седем пъти стигали до Хърватия и всеки път хърватската полиция ги връщала обратно в Сърбия. „Единият път полицаите ни взеха SIM-картите. Обикновено ни ескортират до границата, а оттам вървим пеш,“ споделя жената. „Нямахме късмет\", добавя съпругът ѝ Сарбас. Дали е плащал на каналджии? „Аз съм беден човек и нямам пари за подобно нещо. Ако някой се съгласи да ни превози без пари – добре, иначе вървим пеш.“ Дияна Корач-Мандич от „Хуманитарния център\" е координатор на бежанските проекти на организацията в Сърбия. Според нея, броят на мигрантите в страната към днешна дата не е никак голям, особено в сравнение с цифрите отпреди две години. Повечето от тях са се отправили към страните от Западна Европа. „Идват в Белград и се регистрират като бежанци. Това е първата стъпка към подаване на молба за убежище. Ако не се регистрират, попадат в правен вакуум.“ Данни на Агенцията на ООН за бежанците потвърждават думите на Корач-Мандич: през юни 2018 г. в Сърбия са регистрирани 739 нови бежанци. Едва 22 от тях са подали молба за убежище. Останалите чакат да им се открие възможност да продължат пътя си към Западна Европа, защото никой не желае да стои в чакалнята на Европейския съюз.„Бежанците, които не подадат молба за убежище, получават в нашия център храна и покрив над главите. Държавата плаща здравните им осигуровки, но по-голямата част от разходите се поемат от ЕС. По закон, тези хора са гости, които чакат вратите на ЕС да се открехнат достатъчно, така че да могат да преминат,“ казва Даниела Корач-Мандич. Амира и Сарбас също искат да продължат към Западна Европа. Семейството се е отправило към Германия, където живеят техни роднини. Какви са впечатленията им от балканските страни, през които са преминали?„Със сърбите не сме имали проблеми, а хората в Босна бяха особено сърдечни и готови да се притекат на помощ – независимо каква вяра изповядват. Може би, защото знаят колко лоша е войната. В Хърватия им направило впечатление, че полицаите са особено недружелюбни. Иракското семейство е сред късметлиите. В доклада („Help on the Route\") на няколко сръбски и македонски неправителствени организации за 2017г. се твърди, че България е страната, която е третира бежанците най-зле. От доклада става ясно още, че насилието е все по-честа практика на полицаите в Унгария, Хърватия и Румъния. Има дори смъртни случаи. Последният е от град Рума, на около 50 км. северозападно от Белград, където неизвестен извършител застреля двама мигранти. В Сърбия има общо 13 приемни центъра за бежанци. Всички те са под надзора на държавната администрация. „На хартия всичко е наред. Но в действителност често се сблъскваме с арогантни и некомпетентни чиновници,“ разказва Таня Б., ръководителка на проект в бежанския център. „Донякъде е успокоение, че държавата е бавна, корумпирана и арогантна и към самите сърби. В това отношение бежанците са равнопоставени със сръбските граждани\", отбелязва мрачно тя. Броят на регистрираните бежанци в Сърбия не е голям - едва 3500 - но бедността е онова, което кара местните хора да се чувстват застрашени. Социалната завист и омраза не се манифестират открито, но кипят под повърхността. Един анонимен коментар на уебсайта на бежанския лагер в Миксалище открито изговаря нещо, което никой иначе не се осмелява да каже: „Съзнават ли, че храните зверове?\".  ", "date": "2018.08.11", "title": "В Белград: Почакай да видиш, скоро бежанците ще ни превземат"}
{"url": "http://epicenter.bg/article/Kevork-Kevorkyan--Zamrazete-dogovora-s-Makedoniya-/161107/11/33", "text": "След поредния измамнически пирует на Заев за Илинденското въстание някои решиха да се обадят. Дори и Бойко каза нещичко – макар и със закъснение. Защото вече и надгробните камъни на българските поборници кипяха от гняв. Бойко отдавна трябваше да е по-гневен и ясен – това щеше да отива на ролята, която играеше шест месеца – на „Балканския Обединител“. Макар че, дори и Том Круз щеше да откаже тази мисия - а досега се е ангажирал с далеч по-големи фантасмагории. Сега някои го дават гневни. Късно е, Пенке. Къде бяхте преди една година, когато подписаха Договора с Македония – и го окачиха като букаи на Българската История, за да я вкарат съвсем в сляпа улица. Писах за този прокажен Договор, още преди да го подпишат: 21 юни 2017-а: „Ние ще вкарваме Македония в Европейския съюз. Тя пък ще отмъква каквото може от българската история“. 28 юли 2017-а: „Нищо няма да може да компенсира загубите ни от съглашателския договор с Македония“. А днешните „възмутени“ го наричаха „исторически“ - за един ден България се била увеличила с един милион и половина души, ей такива дивотии – за да се харесат на Властта. Чак сега заработи вторият им акъл. Пак добре, че слагачите не направиха по един паметник на Бойко – в Скопие, и на Заев – в София. Сега ни остана един последен шанс – за да стане ясно, на кого му е мила Истината. Замразете Договора, докато не получим официално изявление на македонския парламент за Илинденското въстание. Защото Заев и в днешното си изявление пак го усуква – никой не го пита, дали „приятелството“ ни е искрено, а защо краде цяло въстание. Но затова той мълчи. А тъпанарите около Бойко да не му нашепват да е „дипломатичен“: силата в този случай е в него. Но трябва да направи официално изявление – не от някой плаж, а от кабинета си, кратко и ясно:  България още отсега заявява, че няма да подкрепи МакедонияНезнамКакваси нито за НАТО, нито за Европейския съюз. Освен, ако в най-кратки срокове ясно и категорично, МакедонияНезнамКаквиси не заяви пред Европейската комисия, от кои свои претенции към Българската История се отказва веднъж-завинаги. Пред Еврокомисията – защото тя има всевъзможни комисари, има дори и по потреблението – на тоя да му дадат да следи не само как се потребяват фалшивите хранителни стоки, но и как се потребява най-святото: Историята. Глупаво ли ви изглежда това? Е, да, понеже сте големи умници – затова и един шашмаджия като Заев ви върти като ръждясало синджирче между пръстите си. … А Бойко насаме да каже на натовските/европейските си началници, че Заев не заслужава никакво доверие, по никакъв повод – той е дребничък, измамник готов винаги да мами. ***  ", "date": "2018.08.11", "title": "Кеворк Кеворкян: Замразете договора с Македония!"}
{"url": "http://epicenter.bg/article/Albanets-izbi-tsyaloto-si-semeystvo-i-go-spodelil-vav-Feysbuk/161092/7/0", "text": "Млад албанец застреля осем души от семейството си, включително две деца. След деянието си 24-годишният Ридван Зикай е избягал, но все пак е намерил време да отговори на оскърбителните коментари в социалната мрежа „Фейбсук“, предава Фокус, цитирайки руската информационна агенция РИА Новости. Масовото убийство е извършено в петък, в село, разположено на около стотина километра южно от столицата Тирана, поясни албанската полиция. Местни медии съобщиха, че след убийството Зикай е посетил страницата си във „Фейсбук“ – от глупост или в състояние на афект, при което не е осъзнавал действията си. Докато част от потребителите са призовали младия мъж да се предаде, а други са го определили като „чудовище“, самият Зикай е намерил време, за да напише, че коментарите в социалната мрежа не го „дразнят“.   По предварителни данни до убийството се е стигнало заради имуществен спор. Това е най-тежкият подобен в случай в Албания от началото на 1990-те години насам, извършено от един човек, подчертава агенцията.", "date": "2018.08.11", "title": "Албанец изби цялото си семейство и го споделил във Фейсбук"}
{"url": "http://epicenter.bg/article/Tezhak-zhrebiy-za-Grigor-Dimitrov-v-Sinsinati/161111/8/0", "text": "Григор Димитров започва защитата на титлата си на Western&Southern Open в Синсинати срещу Дамир Джумхур или Миша Зверев. Българинът се намира в горната половина на схемата и е в една четвъртина с топ поставения Рафаел Надал и с Новак Джокович, предаде Агенция \"Фокус\".   През миналия сезон първата ни ракета спечели дебютна титла от турнир от сериите „Мастърс“ именно в Синсинати, а жребият този сезон му отреди трудни опоненти. Ако Димитров стартира с успех, по всяка вероятност в трети кръг ще играе срещу шампиона от Уимбълдън Новак Джокович. Сърбинът играе в първи кръг срещу Стийв Джонсън, а във втори може да срещне Марко Чекинато или Адриан Манарино. Топ поставеният Рафаел Надал започва срещу Милош Раонич или квалификант, а в осмината му още са Денис Шаповалов и Кайл Едмънд.  Задачата за оцелелия от тази четвъртина от схемата съвсем няма да става по-лесна: № 3 в схемата Александър Зверев е в същата половина. Германецът стартира директно от втори кръг срещу Филип Краинович или Робин Хаасе, като първият му възможен поставен съперник е Пабло Кареньо Буста. Ако стигне до 1/4-финалите, Саша може там да се изправи срещу шампиона от 2016 г. Марин Чилич или Джон Иснър. Водач в долната половина от схемата е поставеният под №2 Роджър Федерер. Маестрото открива сезона си на хард срещу Петер Гойовчик или Жоао Соуса, а още в трети кръг може да се изправи срещу стар познайник – Анди Мъри, който в първи кръг среща Лука Пуй. Успех за Федерер на 1/8-финалите би означавал, че негов следващ съперник може да е някой измежду Стан Вавринка, Кей Нишикори, Диего Шварцман и Доминик Тийм. В същата половина от схемата е и Хуан Мартин дел Потро, който играе във втори кръг срещу Джак Сок или Хьон Чунг, а потенциален съперник в трети кръг е Ник Кирьос. Сред възможните 1/4-финални опоненти на Кулата от Тандил са финалистът от Уимбълдън Кевин Андерсън и Давид Гофен.  ", "date": "2018.08.11", "title": "Тежък жребий за Григор Димитров в Синсинати"}
{"url": "http://epicenter.bg/article/Eksperti--Grigor-Dimitrov-nyama-ideya-kakvo-se-sluchva-na-korta/161127/8/0", "text": " Григор Димитров отнесе сериозни критики след загубата от Кевин Андерсън с 2:6, 2:6 на четвъртфиналите в Торонто. Експертите на \"Скай Спортс\" и бившите тенисисти Грег Руседски и Анабел Крофт коментираха неубедителното представяне на българина тази година, съобщи бТВ. Според Руседски Димитров е загубил увереността си и \"няма идея какво се случва\". \"Ако бях треньор на Григор, щяхме да отидем на корта и да тренираме сервиси цял ден, цяла нощ и на другия ден. Увереността му е разклатена, защото във всеки важен момент той прави двойни грешки. Виждаме го в три поредни мача. Той трябва да стигне до момент, в който вярва в това, което прави. Но проблемът е, че той бърка на дължина, бърка на широчина, бърка на мрежата. Няма само един компонент, в който бърка. Той няма идея какво се случва\", заяви Руседски, който е достигал до №4 в света. Крофт пък смята, че Григор има нужда от психолог. \"Няма значение колко тренираш, когато психически не се справяш с напрежението и не успяваш да покажеш възможностите си. Той трябва да продължава да тренира усилено, но това няма да реши проблема. Има нужда от психолог, психотерапевт. Става дума за промяна на мисленето, когато хвърля топката за сервис. Нещо се случва в главата му, когато хвърли топката, и психолог може да му помогне\", заяви Крофт.  ", "date": "2018.08.11", "title": "Експерти: Григор Димитров няма идея какво се случва на корта"}
{"url": "http://epicenter.bg/article/Kitayska-ekzotika-zavladya-Mezhdunarodniya-Dzhaz-festival-v-Bansko/161132/9/0", "text": "Джаз Ли Шаочуан квинтет бе представен за първи път на българската джаз-сцена. Виртуозните музиканти Шаочуан Ли – тромпет, Шончуан Циян – китара, Цънцу Жън – вибрафон, Йон Хуан –Адам – контрабас, Йонгхън У – барабанизарадваха гостите и посетителите на Банско, потапяйки ги в музикални емоции. Партньор на престижния форум бе най-награждаваната азиатска напитка Маутай, България.    Подобно на  Маутай, Ли Шаочуан е най-награждаваният китайски джазов тромпетист и композитор. Той започва своята  музикална кариера през 1997-а година, присъединявайки се към бенда на китайската полиция. Музикалните му пътешествия включват множество престижни джаз форуми, а едно от най-ярките е присъединяването на Ли Шаочуан към носителя на Грами Еди Гомес по време на азиатското му турне.    Британското издание Jazzwise определя китайския джазмен като „пътеводна светлина  на китайската джазова сцена, доказал се като великолепен техник и импровизатор с голямо въображение.”   Основателят на квинтета се срещна с българската публика. Той и останалите музиканти зарадваха ценителите на джазовото изкуство с фантастични музикални импресии и не пропуснаха да опитат огненото питие, идващо от родната им страна. Специално приготвените от миксолозите Александър Симеонов и Нели Димитрова коктейли GreenFire, DragonsTears, AsianMystery се превърнаха в любимата напитка на публиката.    Ексклузивно за ценителите на музиката, партньорът на атрактивния джаз фест, Маутай България, представи Moutai Yingbin, представляващ бленд от дестилати с над 1 година отлежаване в ръчно произведени глинени съдове, Moutai Prince – над три години и Kweichow Moutai - над 5 години отлежали дестилати.Маутай е резултат от традиционно производство с вековни традиции, което преминава през 8 ферментации и 7 дестилации.    Напитката е най-известната марка байджу, продукт, превърнал се в национален символ на Китай. Тя се произвежда от сорго – вид житна култура, без глутен, която издържа на високи температури и засушаване.    Не случайно напитката е определяна като питието на дипломацията. На азиатския еликсир, в който специалистите откриват над  1200 аромата и нюанса, се насладиха звездите на родната джаз сцена Васил Петров, Петя Буюклиева и радио-корифеят Тома Спространов. Маутай е определян от експертите като алкохола с най-дълъг послевкус, а кулинарните гурута го сочат като най-подходящия партньор на азиатската кухня.", "date": "2018.08.11", "title": "Китайска екзотика завладя Международния Джаз фестивал в Банско"}
{"url": "http://epicenter.bg/article/Buntove--440-raneni-po-vreme-na-protestite-v-Bukuresht/161093/7/0", "text": "440 участници в антиправителствените протести в Букурещ, в това число и 24 жандармеристи, са получили медицинска помощ, а 65 души са били закарани в болница, съобщава „Agerpres“, цитирана от ТАСС и Агенция \"Фокус\". По-рано румънската агенция съобщи за 200 пострадали в резултат от разпръскването на демонстрацията на площад „Виктория“ в Букурещ. Президентът на страната Клаус Йоханис остро осъди действията на жандармерията спрямо участниците в протеста, които използваха сълзотворен газ, лютив спрей и дори водно оръдие, за да разпръснат протестиращите. Освен в Букурещ и по-големите градове на Румъния, антиправителствени протести срещу управляващите в северната ни съседка бяха организирани и пред посолствата й в цяла Европа, съобщава електронното издание Politico. Мащабната демонстрация в Букурещ, в която се включиха румънци, живеещи извън пределите на родината си, прерасна в насилие, при което полицията употреби сълзотворен газ и водни оръдия. В резултат медицинска помощ потърсиха най-малко 440 души, а 70 бяха хоспитализирани. Стотици румънци, превиваващи във Великобритания, Италия и Швейцария, се завърнаха в страната си, за да се включат в протеста в Букурещ. По данни на румънските медии пред сградата на правителството на площад „Виктория“ в Букурещ са се събрали между 80 хил. и 100 хил. души, недоволни от управлението на Социалдемократическата партия. Демонстрацията им е започнала спокойно, но вечерта е завършила с намеса на жандармерията. „Осъждам силно бруталната намеса на жандармерията, която е непропорционална в сравнение с действията на повечето хора на площад „Виктория \". Опитът да се попречи на на хората да изразят волята си чрез насилствена реакция на правоприлагащите органи е отвратително решение\", написа румънският президент Клаус Йоханис в социалната мрежа „Фейсбук“. От опозиционния „Съюз за спасение на Румъния“ поискаха оставката на вътрешния министър Кармен Дан. Според твърденията на партията властите са подстрекали умишлено хулигани и други крайно настроени групи, за да провокират безредици и да оправдаят намесата на жандармерията. От редакцията отбелязват, че часове след безредиците управляващите запазват мълчание. Министър-председателят Виорика Дънчила е на почивка до понеделник, пояснява Politico.  ", "date": "2018.08.11", "title": "Бунтове! 440 ранени по време на протестите в Букурещ"}
{"url": "http://epicenter.bg/article/Erdogan--SASht-ni-prinuzhdavat-da-tarsim-novi-sayuznitsi/161096/7/51", "text": "Едностранните действия на САЩ срещу Турция подкопават американските интереси и принуждават Анкара да търси нови съюзници. Това заявява турският президент Реджеп Тайип Ердоган в статия за вестник „Ню Йорк Таймс“, цитирана от БГНЕС. „Във времена, когато злото продължава да се крие по целия свят, едностранните действия на САЩ – нашият съюзник в течение на десетилетия – спрямо Турция ще послужат единствено за подкопаване на американските интереси и сигурност. Докато не е късно, Вашингтон трябва да се откаже от погрешните виждания, че нашите отношения могат да бъдат асиметрични, да осъзнае факта, че Турция има алтернативи. Неспособността да се откаже от тенденцията за едностранен подход и неуважение ще ни принудят да започнем да търсим нови приятели и привърженици“, посочва Ердоган. Той отбелязва също така, че „през последните години разногласията често са изпитвали стабилността на нашите отношения“ и че усилията на Турция да промени тази тенденция са се „оказали безрезултатни“. „Ако САЩ не започнат да уважават суверенитета на Турция и не докажат, че разбират предизвикателствата, стоящи пред нашия народ, нашето партньорство може да се окаже заплашено“, смята турският лидер. Отношенията между двете страни се изостриха заради решението на американския президент Доналд Тръмп да увеличи митата за вноса на алуминий и стомана от Турция до 20% и 50% съответно. Това стана известно на 10 август. Решението провокира рязък спад на турската лира. Друг препъникамък в отношенията е въпросът за спазването на човешките права, включително и заради ареста на американския пастор Андрю Брънсън от турската полиция.  ", "date": "2018.08.11", "title": "Ердоган: САЩ ни принуждават да търсим нови съюзници"}
{"url": "http://epicenter.bg/article/Tramp-izleze-v-neochakvana-vakantsiya/161100/7/96", "text": "Доналд Тръмп излезе в неочаквана ваканция заради ремонт в Белия дом. Американският президент прекарва времето си в голф клуб в Ню Джърси, но, както твърдят от екипа му, не спира да работи, предава БНР. Тръмп си е харесал голф клуба за своя временна резиденция. Той дори покани репортери в имота, за да документират провеждането на кръгла маса за обсъждане на реформа в затворите. По негови думи идеята му е да не напуска Вашингтон за дълго. В момента тече освежителен ремонт в Белия дом, който е бил одобрен от администрацията преди години. \"Липсва ми Белия дом. Предпочитам да съм там\", заяви президентът. Дали всъщност той предпочита да играе голф на това място или в по-известното му имение \"Мар-а-Лаго\" във Флорида? Белият дом едва ли ще даде подобна информация, а на репортерите не им е позволено да се приближат достатъчно, за да видят с очите си. Предшественикът му Барак Обама и семейството му прекарваха време в популярна винарна, наречена лозята на Марта, а също и в Хавай.  ", "date": "2018.08.11", "title": "Тръмп излезе в неочаквана ваканция"}
{"url": "http://epicenter.bg/article/Wall-Street-Journal--Ungariya-na-Orban-e-ruska-shpionska-baza/161102/7/0", "text": "Унгарската столица Будапеща е „база за проникване на руски шпиони в Европа“, пише Wall Street Journal, цитиран от БГНЕС. В силно критичен спрямо президента на Унгария Виктор Орбан материал, авторитетното американско издание твърди, че властите в централноевропейската държава не само не преследват, но дори редовно покровителстват дейността на руското външно разузнаване. Според неназовани унгарски и американски официални лица „руските шпиони бродят из Будапеща напълно необезпокоявани и използват унгарската столица като база за своето проникване в Европа“. Освен това мнозина чувстват, че правителство е изцяло в ръцете на Владимир Путин. Материалът остро критикува и решението на унгарските власти за изграждане на атомна електроцентрала на стойност 12 млрд. евро с финансиране от Руската федерация.  ", "date": "2018.08.11", "title": "Wall Street Journal: Унгария на Орбан е руска шпионска база"}
{"url": "http://epicenter.bg/article/The-Independent--Uzhasno-e--no-Boris-Dzhonsan-shte-bade-sledvashtiyat-ni-ministar-predsedatel/161104/7/0", "text": "Във водеща статия за британския вестник The Independent журналистът Шон О‘Грейди изразява мнението, че бившият външен министър Борис Джонсън ще бъде следващият премиер на Великобритания, описвайки причините и предпоставките за този вариант, подлагайки на критика и самия Джонсън. Това съобщи Агенция \"Фокус\". „Мисля, че можем да видим какъв е замисълът на консерваторите по отношение на Борис Джонсън. Също така мисля, че можем да видим какъв е и замисълът на Борис Джонсън по отношение на консерваторите. Имам и усещането, че, някак си, по това време следващата година, той ще бъде министър-председател. Трябва да се изправим пред тази перспектива“, пише О‘Грейди. Отново се споменава за противоречивото изказване на Джонсън, който сравни мюсюлманските жени във Великобритания носещи бурки, с „пощенски кутии“ и „банкови обирджии“. Заради това изказване Консервативната партия е започнала „разследване“, но според автора това е заради напускането на Джонсън, който оставя партията си доста „хилава“. О‘Грейди все пак смята, че това разследване ще даде редица политически предимства на Консервативната партия. Първо, това ще даде на Борис Джонсън процес, така че случаят да не бъде разглеждан накратко и замитан под масата. Второ, ще отнеме достатъчно дълго време, така че всички да забравят за изказването и то да не бъде на дневен ред. Трето, консерваторите могат да избегнат всякакви неудобни въпроси с удобното „е, нали знаете че коментарите на Борис са обект на вътрешно разследване, така че не мога наистина да коментирам повече или да добавя нещо към думите на министър-председателя, освен че трябва да сме внимателни с езика си“. По някое удобно време в края на лятото това разследване тихомълком ще приключи със становище за това, че писанията на Джонсън са необмислени, безвкусни и обидни, но че няма да бъде изритан от партията, смята британският журналист. „Ние знаем какво е замислил Борис (Джонсън). Той промени възгледите си върху практически всичко, от миграцията (либерал като кмет на Лондон, не толкова сега) до правата на „ЛГБТ“ обществото и климатичните промени. През последните години той се превърна от забавен евроскептик в твърдолинеен „ши*ан бизнес“ привърженик на напускането на ЕС. Причината за всички тези маневри, и другото, е че единственото нещо, в което Борис Джонсън наистина вярва, е Борис Джонсън и неговата ясна съдба да бъде министър-председател. Ако е подходящо за целите му и го приближи на стъпка по-близо до №10 (\"Даунинг стрийт\" 10 е адресът на резидензията на британския премиер, бел. ред.), той ще предложи бурките да станат задължителни“, пише О‘Грейди. Това, според него, прави Борис Джонсън толкова опасен – пластичността на вярванията му. Авторът на статията дори отива до там да го сравнява със знакови британски премиери като Дейвид Лойд Джордж и Уинстън Чърчил. Според него само отчаяни времена – и в двата случаи войни – могат да докарат подобни хора до върха. И сега е такова време. О‘Грейди прогнозира, че при евентуален избор за нов лидер на Консервативната партия Джонсън ще се изправи срещу вътрешния министър Саджид Джавид и според него има всички шансове да спечели. Журналистът не смята, че престоят на Джонсън като премиер ще бъде дълъг заради Брекзит, описвайки го като „клоун, който ще управлява катастрофа“. Той го определя като „първия лидер на пост-Брекзит глобална Великобритания“. Според автора на статията Борис Джонсън, подобно на Доналд Тръмп, ще превърне една някога уважавана нация в жалко посмешище.  ", "date": "2018.08.11", "title": "The Independent: Ужасно е, но Борис Джонсън ще бъде следващият ни министър-председател"}
{"url": "http://epicenter.bg/article/Albanskiyat-prints-Leka-Zogu-II-predlaga-obedinenie-s-Kosovo-v-edinna-monarhiya/161105/7/51", "text": "Албанският принц Лека Зогу II отправи предложение за обединяване на страната с Косово в единна монархия, която – съгласно думите му, би „донесла положителни неща на двете държави“. Съответната идея Зогу II изложи в интервю пред вестник „Диели“, предават скопската електронна медия A1 On и Агенция \"Фокус\". Принцът подчерта, че след завръщането си от изгнание, задачата на кралското семейство е да работи за премахване на бариерите между албанците и да лобира за обединението им на Балканите. Пред вестника Зогу II обясни, че като конституционна монархия Велика Албания ще осигури по-голяма политическа стабилност от сегашната политическа система. Принцът даде Великобритания и други европейски монархии като примери за това, че Албания може да бъде трансформирана в бъдеще в конституционна монархия, ориентирана към Запада. На въпрос дали е готов да стане крал на Косово и Албания, Зогу II отговори, че кралското семейство винаги ще уважава волята на народа. „Да си принц или крал е хубаво. Службата в името на страната ми за мен не е задължение, а най-голяма чест“, увери Зогу II. В интервюто си той подчертава, че обединението на Албания и Косово е политическа идея, подновена след обявяването на независимост на Косово през 2008 г. „Косово е предимно албанско и с Република Албания споделя няколко общи административни сектора, като образование и външна политика. Културата, наследството и търговията са до голяма степен обединени между двете страни, които също имат открита граница“, твърди албанският принц. Принц Лека Зогу II (36 г.) е единственото дете на албанския принц Лека Зогу, който се застъпва за създаването на Велика Албания, в която освен Косово биха били присъединени Прешевската долина (Южна Сърбия), западната част на Македония, части от Черна гора и част от района на Епир в Гърция.  ", "date": "2018.08.11", "title": "Албанският принц Лека Зогу II предлага обединение с Косово в единна монархия"}
{"url": "http://epicenter.bg/article/Edin-zagina-pri-eksploziya-v-britanski-voenen-zavod-do-Solsbari/161108/7/0", "text": "Един човек загина при експлозия в завод за военно оборудване близо до Солсбъри в Англия, съобщи британската фирма „Кемринг груп”, цитирана от Ройтерс и бТВ. При експлозията в завода „Кемринг Каунтърмежърс” има и един ранен, който е приет в болница, съобщи фирмата в „Туитър”. Обектът е евакуиран, а ситуацията е под контрол. Води се разследване на причината за експлозията. В завода се произвежда оборудване за защита на военни кораби и самолети от нападения. Близо до Солсбъри се намира и военната лаборатория Портън Даун, в която се изследват и създават бойни отровни вещества. Именно в нея, според руските власти, може да е бил произведен бойният газ Новичок, с който бяха отровени Сергей Скрипал и дъщеря му Юлия. Британската страна твърди, че Новичокът е бил произведен в Русия, а атаката срещу бившия руски шпионин и дъщеря му е станала по заповед на Кремъл.  ", "date": "2018.08.11", "title": "Един загина при експлозия в британски военен завод до Солсбъри"}
{"url": "http://epicenter.bg/article/-Alternativa-za-Germaniya--tarsi-ruski-shpioni-v-reditsite-si/161113/7/0", "text": "Председателят на крайнодясната „Алтернатива за Германия“ Александър Гауланд е разговарял с директора на Федералната служба за защита на Конституцията Ханс-Гьорг Маасен заради подозрения за руски агенти в партията, съобщава водещото издание Der Spiegel, цитирано от Агенция \"Фокус\". „Да, разговарях с Маасен“, потвърди Гауланд пред местните медии, след като стана ясно, че по-рано и бившият лидер на популистите Фрауке Петри е контактувала с директора на германското вътрешно разузнаване. „Имах специфичен проблем. Налице бяха подозрения, че има влияние на агенти на Москва във фракцията ни. Исках да се изясни. След разследване Маасен ме увери, че няма нищо такова“, разкри Гауланд. Спекулациите около срещата на бившия лидер на „Алтернатива за Германия“ отдавна занимават обществото във ФРГ. Опровергана бе информацията, че Маасен е давал съвети на Фрауке Петри за това как партията може да избегне наблюдение на по-радикално настроените й членове от страна на тайните служби. Гауланд също изрази увереност, че твърденията са измислица. На въпрос колко от членовете на партията са следени от службите, той отговори категорично: „В „Алтернатива за Германия“ няма десни екстремисти“. Според Федералното министерство на вътрешните работи на ФРГ след встъпването си в длъжност през 2012 г. Маасен е провел „196 срещи с политици от ХДС/ХСС, ГСДП, „Зелени“, „Левица“ и „Алтернатива за Германия“. В хода им са обсъждани „въпроси за оценка на риска\" и „обща обмяна\" на мнения.  ", "date": "2018.08.11", "title": "„Алтернатива за Германия“ търси руски шпиони в редиците си"}
{"url": "http://epicenter.bg/article/Gartsiya-obvini-rusnatsite--che-se-darzhat-kato--quot-drugari-po-orazhie--s-turtsite/161115/7/51", "text": "Гръцкото министерство на външните работи даде тежък отговор на решението на Русия да експулсира двама гръцки дипломати от страната. Електронното издание Protothema публикува пълния текст, цитиран от Агенция \"Фокус\": „Гърция е миролюбива страна с многоизмерна, независима демократична външна политика. Като суверенна държава с дълга история, тя изисква уважение и отношения, основани на равенството на всички страни. В този контекст насърчава политика на приятелско съвместно съществуване също и с Русия, велика страна със силно присъствие на европейската сцена. В рамките на тази политика Гърция постоянно се стреми към добри отношения и сътрудничество със своите съседи, с цел да разреши дълготрайни проблеми като този с името (на Македония), в полза на себе си, на Балканите, на Европа и на всички народи. В момента Русия изглежда не е в състояние да разбере принципните позиции на гръцката външна политика. Тъй като започна да се бори като другар по оръжие с Турция, като ѝ предостави редица улеснения в сектора за сигурност, тя изглежда постоянно се дистанцира от позиции с ниво на приятелство и сътрудничество, което характеризира гръцко-руските отношения за последните 190 години. Явно няма разбиране, че Гърция има свои собствени интереси и критерии в международната политика. Именно в този контекст човек трябва да разгледа решението на Русия да изгони персонала на гръцкото посолство в Москва. Решението на Министерство на външните работи на Русия, за разлика от гръцкото, което се основаваше на конкретни доказателства за незаконни и нередовни действия на руски служители и граждани в Гърция, не се основаваше на доказателства. Напротив, решението на руската страна е произволно, отмъщение, което не се основава на никакви доказателства. Искаме да напомним на нашите руски приятели, че никоя страна в света не би толерирала опити да: а) подкупват държавните й служители, б) да подкопават външната й политика, в) да се намесват в нейните вътрешни работи. Гърция предприе мерки, само след като документира уличаващи доказателства. Освен това, Гърция никога не е намесвала или се опитвала да се намесва във вътрешните работи на Русия. Очевидно е, че има руснаци - за щастие те са малко - които смятат, че могат да оперират в Гърция, без да спазват законите и подзаконовите нормативни актове и дори да отправят заплахи. Приятелството между Гърция и Русия диктува такива мисли да бъдат изоставени, а не обратното. Такъв е случаят с усилието за налагане на присъствието на Imperial Orthodox Palestine Society в Гърция, организация, създадена от тайните служби на царете през XIX век, с цел да се деелинизират патриаршиите в Близкия изток. И накрая, по отношение на произволните мерки, предприети от ръководството на руското Министерство на външните работи, Гърция ще реагира с търпение и трезвост\".  ", "date": "2018.08.11", "title": "Гърция обвини руснаците, че се държат като \"другари по оръжие“ с турците"}
{"url": "http://epicenter.bg/article/Premierat-na-Rumaniya-osadi-nasilieto-na-protestite--poiska-ot-razuznavaneto-speshen-doklad/161117/7/51", "text": "Министър-председателят на Румъния Виорика Дънчила осъди категорично насилието на петъчния протест в Букурещ, което – съгласно думите й, е провокирано от „организирани групи“. В тази връзка тя настоя разузнавателните служби да изготвят спешен доклад за случилото се, съобщава електронното издание Business Review, цитирано от Агенция \"Фокус\". Според Дънчила, която понастоящем е на почивка, в докладите на Министерството на вътрешните работи се посочва, че „насилствените актове са извършени от групи добре организирани хора, които са атакували правоохранителните органи, институциите и са нанесли щети на публичната собственост с цел да предизвикат конфликт между протестиращите и правоприлагащите органи, за да представят държавната власт в уязвима светлина\", се казва в изявление от кабинета на румънския премиер. Понастоящем правителството в Букурещ очаква компетентните институции да извършат всички необходими разследвания, така че виновните за насилствените действия да бъдат подведени под отговорност, се казва още в разпространения текст. В същото време премиерът е поискала от румънската разузнавателна служба спешен доклад за лицата, които са подготвили и провокирали насилието, както и данни за начина, по който съответните институции следят за действията на протестиращите. „За съжаление уличното насилие е придружено от редица изявления на политически лидери, опитващи се да експлоатират в тяхна полза драматичните последици от тези събития, като отправят обвинения срещу държавните сили и държавните институции, и подтикват гражданите срещу тях\", се допълва още в изявлението.  ", "date": "2018.08.11", "title": "Премиерът на Румъния осъди насилието на протестите, поиска от разузнаването спешен доклад"}
{"url": "http://epicenter.bg/article/Erdogan-izbuhna--Vashington-ni-obyavi-globalna-ikonomicheska-voyna-/161120/7/0", "text": "САЩ са готови да заменят стратегическия си партньор Турция за американския пастор Андрю Брънсън, който бе арестуван в републиката за връзки с терористични организации, заяви президентът на Турция Реджеп Таийп Ердоган на митинг в провинция Орду, предава ТАСС, цитирана от Агенция \"Фокус\". „Вие сте готови да замените стратегическия си партньор в рамките на НАТО за някакъв свещеник. Ние просто правим това, което изисква правосъдието. Досега не сме направили отстъпки, няма да направим и в бъдеще“, заяви Ердоган, обръщайки се към американските власти. Турският президент отново се обърна към народа с призив да сменят чуждестранната си валута в турски лири. „Сега вече виждаме, че поредицата американски санкции се превръща в глобална икономическа война“, отбеляза държавният глава. ТАСС припомня, че отношенията между Анкара и Вашингтон се изостриха във връзка с решението на американския президент Доналд Тръмп да повиши митата за вноса на алуминий и стомана от Турция до 20% и 50%, съответно. Това предизвика рязко падане на турската лира. Друга конфликтна тема е спазването на човешките права в Турция и арестуването на Брънсън.  ", "date": "2018.08.11", "title": "Ердоган избухна: Вашингтон ни обяви глобална икономическа война!"}
{"url": "http://epicenter.bg/article/Da-haknesh-izborite-v-SASht---lesno-kato-detska-igra/161121/7/96", "text": "Да хакнеш изборите в САЩ се оказа лесно като детска игра. 11-годишната Бианка Люис има много хобита. Тя обича куклите Барби, видео игрите, фехтовката, пеенето… и разбиването на компютърната система, която стои зад най-силната демокрация в света, предава БГНЕС. „Искам да опитам и да променя гласовете за Доналд Тръмп”, заявява тя. „Ще се опитам да му дам по-малко гласове. Може би дори ще го изтрия от цялата система”. За късмет на американския президент Бианка атакува копие на сайта за изборите в САЩ, а не оригиналната система. Тя участва в надпревара, организирана от „Руутс Ъсайлъм” – неправителствена организация, която призовава към „хакерство за добра кауза”. Целта на НПО-то е да изпрати мрачно предупреждение – системата за отчитане на гласове, която ще бъде използвана в САЩ по време на междинните избори за Конгреса през ноември, не е достатъчно защитена и дори дете може да се научи как да пробие защитите ѝ и да я хакне. Хакването на истинския сайт на изборите обаче е незаконно. Затова организаторите на състезанието са създали 13 сайта реплики – по един за всеки щат, в който надпреварата за гласове ще е особено ожесточена. В рамките на ден 39 деца на възраст между 8 и 17 години опитаха да разбият системата. Резултатът – 35 успяха да преодолеят защитата на сайтовете.  ", "date": "2018.08.11", "title": "Да хакнеш изборите в САЩ - лесно като детска игра"}
{"url": "http://epicenter.bg/article/Protestat-v-Bukuresht-shte-prodalzhi--vapreki-stotitsite-raneni/161125/7/51", "text": "Десетки хиляди румънци от страната и чужбина излязоха на протест в Букурещ срещу корупцията на управляващите. Над 450 души са ранени, включително 35 представители на силите на реда, предават световните агенции. На митинга на площад Виктория в центъра на столицата са участвали до 100 000 души. Те настояваха за разпускане на парламента, предсрочни избори, правителство на технократи, независимост на правосъдието, а също създаване на еднокамарен парламент, в който да влизат 300 сенатори, от които 100 да бъдат представители на диаспората. Общо протестиращите имат 20 искания. Хората са недоволни от данъчната система и пенсионната реформа, системата за социална помощ. Те настояват също за развитие на икономиката, селското стопанство и предприемачеството, електронно гласуване. Напрежението ескалира, избухна насилие. Част от демонстрантите се опитаха да пробият загражденията. Полицията използва сълзотворен газ срещу тях, за да ги разпръсне. При сблъсъците пострадаха 452 души. 70 от тях, включително 11 жандармеристи, са настанени в болница. По време на безредиците са задържани 33 души, започнати са 8 наказателни дела и са наложени 23 глоби на стойност 17 000 леи /3700 евро/. Има пребита жена полицай, на която й е откраднат пистолета. „Жандармерията предприе изключително отбранителни действия, когато беше атакувана. Намесата беше абсолютно оправдана“, заяви говорителят на румънската жандармерия Мариус Милитару. Той съобщи, че жандармерията е разполагала с група за диалог, която е разговаряла с хората, обяснявайки им на какъв риск се подлагат, ако останат на площада. Решението да се прочисти площада от протестиращи е взето от префекта на Букурещ, след като силите на реда са били замеряни с камъни. Милитару призова гражданите, които искат да протестират мирно, да се разграничат от лицата, прибягващи до насилие, защото хулиганите „използват мирните протестиращи като щит“. Във Фейсбук групата „Корупцията убива“ вече призова за нов митинг на площад Виктория днес.   Румънският президент Клаус Йоханис осъди действията на жандармерията срещу антиправителствената демонстрация. На страницата си във Фейсбук той написа снощи: „В една истинска демокрация всеки човек има право да протестира, а насилието е недопустимо, независимо от политическите позиции. Осъждам категорично жестоката, напълно непропорционална намеса на жандармерията спрямо поведението на повечето хора на площад Виктория. Опитът да се смаже волята на хората с насилствена реакция на силите на реда е решение, заслужаващо осъждане. Министърът на вътрешните работи трябва спешно да даде обясни”. Румънският премиер Виорика Дънчила категорично осъди насилието по време на антиправителствената демонстрация. Според нея то е дело на „организирани групи, които са се възползвали от гражданския протест“. „Докладите на МВР показват, че насилието е провокирано от добре организирани групи, които са нападнали силите на реда и учрежденията, повредели са обществено имущество, за да предизвикат конфликт между мирните протестиращи и силите на реда“, се казва в изявление на Дънчила.    ", "date": "2018.08.11", "title": "Протестът в Букурещ ще продължи, въпреки стотиците ранени"}
{"url": "http://epicenter.bg/article/Mateo-Salvini--Zamenyame--roditel-1-2--s--mayka-bashta--vav-formulyarite-za-elektronna-identichnost/161126/7/0", "text": "Министърът на вътрешните работи на Италия Матео Салвини заяви, че е наредил понятията „родител 1“ и „родител 2“ да бъдат променени на „майка“ и „баща“ във формулярите за получаване на електронна идентификационна карта на уебсайта на ведомството. Това пише електронното издание на гръцкия вестник Protothema, цитирано от Агенция \"Фокус\". „Казаха ми, че на уебсайта на вътрешното министерство, формулярите за електронна идентичност съдържат „родител 1“ и „родител 2“, заяви Салвини пред католическия ежедневник La Nuova Bussola Quotidiana. „Веднага ги накарах да променят страницата, като възстановят дефинициите „майка“ и „баща“ – това е малък жест, но ще направя всичко възможно, което е позволено според Конституцията“. „Ще защитим традиционното семейство, което се основава на съюза между мъж и жена“, увери италианският министър.  ", "date": "2018.08.11", "title": "Матео Салвини: Заменяме „родител 1-2“ с „майка-баща“ във формулярите за електронна идентичност"}
{"url": "http://epicenter.bg/article/PKK-i-Bashar-Asad-sa-pregovaryali-za-savmestna-operatsiya-v-Idlib/161129/7/0", "text": "Представители на „Работническата партия на Кюрдистан“ (ПКК) и вишестоящи военни от сирийското правителство наскоро са се срещали в хотел „Четири сезона“ в Дамаск, за да се договорят за евентуална съвместна настъпателна операция в северозападния сирийски регион Идлиб, пише електронното издание на турския вестник Yeni Safak, цитирано от Агенция \"Фокус\". Според данните на изданието, съпредседателят на ПКК Илхам Ахмад, главнокомандващият разузнавателното управление на сирийските военновъздушни сили Джамил Хасан и специалният съветник по сигурността на Башар Асад Али Мамлук са провели среща, на която е трябвало да постигнат споразумение, в рамките на което Африн да бъде предаден на кюрдите, които от своя страна да предоставят шест хиляди бойци на сирийското правителство за съвместна настъпателна операция в Идлиб. „Йени Шафак“ отбелязва, че Дамаск вече подготвя настъплението в провинцията и вече започна да провежда малки операции в южната част на Идлиб, ускори прехвърлянето на войските си и вече е разположил десетки танкове, бронирани машини и средства за изстрелване на ракети, като активна помощ за това оказват подкрепяните от Иран шиитски милиции. Вестникът припомня, че разположеният до турската граница сирийски регион е в ръцете на въоръжената опозиция от 2015 година. В изказване пред „Йени Шафак“, командирът от сирийската опозиция генерал Адиб Шелаф отбеляза, че преговорите продължават и че основната цел на сирийските кюрди е да обсадят Африн чрез участието си в нападението над Идлиб. „Турция, Русия и Иран през последната година осъществяват дипломатически дейности, ориентирани към мира, но Асад иска да саботира този процес“, добави той. Освен това сирийското правителство е започнало да разпръсква листовки над района, с които цели да сплаши местното население. \"Регионите в обхвата на операцията\" Щита на Ефрат\" постигнаха значителен напредък в областта на образованието, селското стопанство и инфраструктурата с помощта на Турция. Дамаск се притеснява от този напредък. Режимът не е направил нищо за Алепо. Ето защо хората реагират на администрацията на Асад и с право. Режимът иска да скрие некомпетентността си и да извърши терористични атаки, като използва терористични организации, които са под негов контрол, като ПКК и „Ислямска държава“. Те искат да ликвидират стабилността, постигната в региона \", смята Шелаф. Военният отбеляза още, че стабилността и сигурността в региона са постигнати благодарение на Турция. По неговите думи, единственият източник на сигурност са 12-те наблюдателни пункта на турската армия. „Гледаме на тези пунктове като на центрове на мира и стабилността“, посочи офицерът от въоръжената опозиция. „Готови сме да отразим всички атаки срещу турските пунктове. Регион Алепо не може да бъде отделен от Турция въпреки всички проблеми“, увери Шелаф и предвиди, че „Турция ще излезе много по-силна от този период“. „Йени Шафак“ обяснява, че съгласно споразумението от Астана с Русия и Иран, турските въоръжени сили имат присъствие на 12 точки, разпръснати из цялата провинция. Анкара предупреди, че евентуална атака срещу Идлиб ще предизвика излизането на Турция от преговорите в Астана и ще доведе до голяма катастрофа. От друга страна, специалният пратеник на ООН за Сирия Ян Егеланд е заявил в четвъртък, че световната организация ще поиска от Турция да остави границите си открити за бягство на цивилни, в случай, че в контролирания от опозицията регион избухне битка.  ", "date": "2018.08.11", "title": "ПКК и Башар Асад са преговаряли за съвместна операция в Идлиб"}
{"url": "http://epicenter.bg/article/Silen-trus-razlyulya-Albaniya/161133/7/51", "text": "Регистрирано е земетресение с магнитуд 5.1 на територията на Албания, става ясно от интернет страницата на Европейския средиземноморски сеизмологичен център, съобщи Агенция \"Фокус\". Земетресението е станало в 17:38 местно време (18:37 българско време) на 10 километра източно от град Бурел и на 38 километра североизточно от столицата Тирана на дълбочина 10 километра. Земетресението е усетено силно и на територията на Македония в Дебър, Охрид, Струга, Кичево и Гостивар. Няма данни за пострадали и нанесени материални щети.  ", "date": "2018.08.11", "title": "Опасно близо! Силен трус разлюля Албания"}
{"url": "http://epicenter.bg/article/Predskazaniyata-na-Vanga-za-badeshteto--VIDEO-/161114/11/0", "text": "На 11 август се навършват 22 години от смъртта на пророчицата Вангелия Пандова Гущерова или както всички я наричаха баба Ванга. Тя напусна този свят през 1996 г. на 85-годишна възраст, но приживе ни остави множество предсказания. Нейното име се произнася с уважение от астролози и теоретици на конспирацията, защото тя единствена успя да предскаже най-драматичните събитие на нашето време, предава Дарик. Ванга предрича, че между 2033 и 2045 г. ще се случат три важни неща:   Ванга предсказва, че между 2262 г. и 2304 г. ще можем да осъществяваме пътувания във времето. През същия период ще осъществим контакт с извънземни и ще разкрием важни вселенски тайни. След 2341 г. серия от природни и причинени от човека природни катаклизми ще засегнат Земята. До 3797 г. планетата ни ще стане необитаема и хората ще търсят спасение в друга слънчева система. От 4302 г. до 4674 г. човекът достига до това ниво на развитие, в което може да комуникира с Бог. Хората ще открият и тайната на безсмъртието и лек за всички болести. Броят на хората, които живеят на различни планети, ще е около 340 милиарда. Според Ванга през 5078 г. хората ще напуснат границите на Вселената, а през 5079 г. светът ще свърши. За 2018 година Ванга има две важни послания-предупреждения, които ще променят света и хода на събитията:    ", "date": "2018.08.11", "title": "Предсказанията на Ванга за бъдещето (ВИДЕО)"}
{"url": "http://epicenter.bg/article/Desetki-shtarkeli-zaginaha-ot-visokovoltova-daga-v-Elhovsko--Video-/161109/3/0", "text": "Десетки щъркели загинаха от високоволтова дъгa, след като са кацнали на необезопасен далекопровод в Елховско. Въпреки спасителната операция оцеляват едва четири птици, предава бТВ. Сигналът е подаден от гранични полицаи. На нощно дежурство до село Малко Кирилово те виждат как високото напрежение убива птиците. „Сигналите бяха за убити щъркели от високоволтова дъга. Веднага се обадихме на колегата, който е в района на град Елхово и се отзова на място”, обясни Иван Гагов от РИОСВ – Стара Загора. „За пръв път виждам такова нещо, под всеки един стълб имаше 4-5 до 6 мъртви щъркела. Гледката е потресаваща”, допълни и Димитър Тодоров от РИОСВ – Стара Загора. Оцеляват само четири птици. Откарани са в Спасителния център за диви животни в Стара Загора. Все още не е ясно дали ще могат отново да летят. „И четирите са с проблеми в крилете, основно луксирали стави. Това най-често се получава, когато птиците падат от голяма височина”, заяви лекар от Центъра. Всяка година има единични инциденти с ударени от волтова дъга птици, но подобен масов случай е прецедент, твърдят от Спасителния център. „Ако далекопроводите бъдат обезопасени, подобна трагедия би могла да бъде предотвратена. Имаме сътрудничество с електроразпределителното дружество, много стълбове са обезопасени, но на тези още не им е дошло времето”, коментира Иван Гагов. От ЕВН казаха за bTV, че започват проверка по случая.  ", "date": "2018.08.11", "title": "Десетки щъркели загинаха от високоволтова дъга в Елховско (Видео)"}
{"url": "http://epicenter.bg/article/Uchat-s-listovki-gastarbayterite-kak-se-shofira-v-Balgariya/161110/3/0", "text": "От днес по граничните контролно-пропускателни пунктове започва раздаването на листовки на влизащите у нас транзитно преминаващи чужди граждани и туристи. В тях се съдържа информация за най-важните и нови моменти от Закона за движението по пътищата, кои разпоредби в никакъв случай да не се пренебрегват и възможните санкции, ако бъдат нарушени, информира МВР. Листовките са отпечатани на 4 езика – български, английски, немски и турски. Те са предназначени основно към транзитно преминаващите през нашата територия чужди граждани   и туристи, чийто поток се активизира в този период на годината.   В листовките е обърнато внимание на това, че за неплатена винетна такса, водачът рискува да му бъде спряно превозното средство за срок от 1 месец и глоба между 300 и 3000 лева, в зависимост от вида му. Напомня се на шофьорите, че на наша територия трябва да се движат и през деня с включени светлини. Специално внимание е обърнато и на това, че в аварийните ленти на магистралите е забранено движението или спирането, освен в случай на повреда на моторното превозно средство или по здравословни причини на водача. Отбелязани са и санкциите за управление на моторно превозно средство след употреба на алкохол. Създадена е организация и листовките ще се раздават още при паспортния контрол, като в документа на водача ще се поставя и изготвената брошура. Това ще се случва на почти всички гранични пунктове - Калотина, Капитан Андреево, Маказа, Лесово, Кулата и др. На ГКПП \"Калотина\" например са оставени 100 хиляди листовки, уточни началникът на граничния пункт Светослав Костадинов. Той обясни, че бройката е толкова голяма, защото само през неделния ден през пункта са преминали около 40 хиляди души. Акцията на полицията ще продължи до края на активното преминаване на шофьори през България в посока Западна Европа.  ", "date": "2018.08.11", "title": "Учат с листовки гастарбайтерите как се шофира в България"}
{"url": "http://epicenter.bg/article/Tezhka-katastrofa-zatvori-patya-Varna---Burgas--petima-sa-raneni/161112/3/0", "text": "Петима души, сред които 2 деца, са пострадали при тежка катастрофа на пътя Варна - Бургас в района на село Старо Оряхово. Това съобщиха от ОДМВР - Варна за \"Фокус\". В момента движението по пътя Варна - Бургас в участъка след с. Старо Оряхово се извършва само в едната лента. В 12.38 часа е съобщено, че малко след село Старо Оряхово в посока Бургас е възникнало пътнотранспортно произшествие между два автомобила. По първоначални данни в завой челно са се сблъскали лек автомобил \"Ситроен\" с бургаска регистрация и лек автомобил \"Рено\" с украинска регистрация. На място са изпратени специализирани автомобили на РД ПБЗН, екипите на които са съдействали за разрязването на смачканите коли и изваждането на пострадалите. В болница във видимо тежко състояние са транспортирани общо 5 човека - 2 деца, бременна жена и водачите на двата автомобила. Към момента на мястото на произшествието предстои да се извърши оглед, движението се осъществява само в средна лента. Водачите трябва да шофират със скорост, съобразена с пътните условия.  ", "date": "2018.08.11", "title": "Тежка катастрофа затвори пътя Варна - Бургас, петима са ранени"}
{"url": "http://epicenter.bg/article/Izgubeni-v-institutsiite--MVR-tarsi-otkradnata-kola--koyato-veche-e-namerena--Video-/161116/3/0", "text": "МВР търси откраднат автомобил, който вече е открит и върнат на собственика му. Абсурдният случай е от София, а причината за него e чиновнически пропуск, съобщи Нова телевизия. Колата на Юлиан Христов е открадната пред година. Намерена е от МВР и предадена на скрап преди 2 месеца. Останало само да върне регистрационните табели. На гишето в КАТ рециклираният автомобил светва в системата като откраднат. \"За мен беше шокиращо, когато от КАТ ме помолиха да отида до районното управление и да обясня. Аз се сетих, че пазя телефона на разследващия полицай, който ми я отписа. От него срещнах пълно съдействие и в рамките на час колата беше отписана\", разказва Христов. От МВР обясниха пропуска на служителите от 3-то РПУ с динамичността на работата във ведомството. Назначена е проверка. От началото на годината МВР е свалило от отчет 1578 автомобила. Откраднатите са 658. От МВР пизнаха в писмен отговор до NOVA, че има изолирани случаи, в които върнат на гражданите откраднат автомобил не е отписан от системата.  ", "date": "2018.08.11", "title": "Изгубени в институциите: МВР търси открадната кола, която вече е намерена (Видео)"}
{"url": "http://epicenter.bg/article/Chakat-Bencho-Benchev-v-prokuraturata-v-ponedelnik/161123/3/0", "text": "В понеделник Бенчо Бенчев трябва да се яви в прокуратурата, където се очаква да му бъде предявено обвинение за лично укривателство на Митьо Очите. Призовката вече му бе връчена, в деня, в който бе съобщено, че е влязъл в болница със сърдечен пристъп,  Под надзора на Районната прокуратура в Бургас се провежда разследване по досъдебно производство за това, че в периода 2-5 август в Истанбул е помагал на извършител на престъпление, като по този начин е можело да се осуети наказателното му преследване, съобщиха официално магистратите. За това престъпление законът предвижда до 5 години затвор. Разследването на делото се провежда от следователи при Окръжен следствен отдел при Окръжна прокуратура – Бургас, под надзора на екип от прокурори при Районна прокуратура – Бургас. След като дори не стана ясно в кое здравно заведение точно е бил Бенчев, в събота негови приятели съобщиха, че се чувства по-добре и си е у дома.  ", "date": "2018.08.11", "title": "Чакат Бенчо Бенчев в прокуратурата в понеделник"}
{"url": "http://epicenter.bg/article/Pochinal-e-edin-ot-ranenite-shofyori-ot-katastrofata-po-patya-Varna---Burgas/161124/3/0", "text": "Починал е един от шофьорите, пострадали при тежката катастрофа по пътя Варна – Бургас в района на село Старо Оряхово. Това съобщиха за Радио „Фокус“ – Варна от пресцентъра на болница „Света Анна“ във Варна. Починалият мъж е български гражданин и е управлявал автомобила с бургаска регистрация. Водачът на автомобила с украинска регистрация, участвал в челния сблъсък на пътя Варна – Бургас, е настанен в Клиниката по ортопедия и травматология със счупено бедро и китка. Тежко е състоянието на пострадалото 7-годишно дете, което в момента все още е в операционната и лекарите се борят за живота му. В отделението по анестезиология, реанимация и интензивно лечение е настанена бременна жена, която също е сред пострадалите при тежката катастрофа, станала около обяд днес. При пътното произшествие има още един пострадал, който също е настанен в Клиниката по ортопедия и травматология. От болницата допълниха, че той е в добро общо състояние – контактен и в движение.  ", "date": "2018.08.11", "title": "Починал е един от ранените шофьори от катастрофата по пътя Варна – Бургас"}
{"url": "http://epicenter.bg/article/Vodach-na-troley-pochina-v-Sofiya/161128/3/0", "text": "Водач на тролейбус почина в София, съобщиха от Столичния електротранспорт. Това е била жена, която е работила по линия №7. На нея й е прилошало.   Инцидентът е станал на спирката около Женския пазар в посока Лъвов мост. Отворени са вратите, не е имало никаква опасност за пътниците, хората са излезли.   Дошла е Спешна помощ, но за съжаление жената е починала на място.  ", "date": "2018.08.11", "title": "Водач на тролей почина в София"}
{"url": "http://epicenter.bg/article/Borisov-pred-matrosite-ot-VMS--Dobra-voyna-nyama--da-si-pazim-geroite-zhivi-i-zdravi/161130/2/0", "text": "Силен е този политик, който върне живи и здрави войниците и не ги вкарва във война. Добра война няма, има герои – да си ги запазим живи и здрави. Това каза министър-председателят Бойко Борисов, който участва в тържественото събрание по случай 139-годишнината от създаването на Военноморските сили на Република България във Варна. Той посочи, че международната обстановка е много сложна и призова политиците на всички нива да работят за недопускането на военни действия в Черноморския регион. “Дунава и Черно море стават зона на изключителен конфликт и много усилия трябва да полагаме българските политици на всички нива, да не се допуснат в Черно море военни действия. Подготвени сме, но ролята на тази подготовка е да бъде възпирана възможността за конфликт. Ще използваме цялата си дипломация и енергия да ги запазим и само да участваме в учения”, пожела министър-председателят Борисов. Премиерът подчерта, че страната ни е горда с Военноморските ни сили и с всички, които служат в Българската армия. Той отбеляза отличното представяне на българските военни в мащабните учения с международно участие и в съюзническите операции. “Провеждат се международни учения, които се поверяват в ръцете на български офицери и те се справят повече от прекрасно”, заяви Борисов. В тържественото събрание участваха командирът на Военноморските сили контраадмирал Митко Петев и началникът на отбраната генерал-лейтенант Андрей Боцев. Преди това зам.-министърът на отбраната Анатолий Величков пожела успех в кариерата и изключителни възможности за развитие на студентите от „Випуск 2018“ на Висшето военноморско училище \"Никола Йонков Вапцаров“ в гр. Варна. Тържествената церемония за връчване на дипломите на младите висшисти се състоя в Зала 1 на Фестивалния и конгресен център-Варна. На нея присъстваха командирът на Военноморските сили контраадмирал Митко Петев, командно-преподавателският състав на ВВМУ, близки и роднини на випускниците. Своите дипломи за завършена образователно-квалификационна степен \"бакалавър” получиха 280 студенти по специалностите: \"Корабоводене”, \"Експлоатация на флота и пристанищата“, \"Мениджмънт на водния транспорт”, \"Корабни машини и механизми”, \"Електрообзавеждане на кораба”, \"Корабна радиоелектроника”, \"Технология и управление на флота и пристанищата” и \"Технология на кораборемонта“. Дипломи получиха и 46 студенти от магистърските програми по специалностите: \"Логистика“, \"Корабоводене”, \"Мениджмънт на водния транспорт“, \"Управление на пристанищата“, \"Информационни и комуникационни технологии в морската индустрия“, \"Корабни машини и механизми” и \"Електрообзавеждане на кораба”. За първи път в историята на Морското училище двама студенти са първенци на випуска. Кристиян Пенев и Павел Желев завършват бакалавърската програма по специалност \"Корабоводене” с пълно отличие. Те бяха наградени от заместник-министъра на отбраната Анатолий Величков със знак на Министерството на отбраната. „Този ден завинаги ще остане в спомените на 326-те студенти, които направиха една от най-важните крачки в живота си. Пред развълнуваните погледи на приятели и роднини те написаха една глава от житейския си път, за да започнат нова“, отбеляза в словото си командирът на Военноморските сили контраадмирал Митко Петев и пожела от името на военните моряци попътен вятър на дипломираните студенти.  ", "date": "2018.08.11", "title": "Борисов: Силен е този политик, който върне живи и здрави войниците и не ги вкарва във война!"}
