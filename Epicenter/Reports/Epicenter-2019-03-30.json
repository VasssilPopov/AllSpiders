{"url": "http://epicenter.bg/article/Emil-Hristov--V-evrolistata-na-GERB-nyama-da-ima-sluchayni-hora--VIDEO--/178963/2/48", "text": "ГЕРБ реагира както винаги на скандала с апартаментите и нещата продължиха. Цветан Цветанов стана жертва на една друга измама, каза в предаването \"Офанзива с Любо Огнянов” по Канал 3, депутатът от ГЕРБ и заместник-председател на Нардното събрание Емил Христов.  Нали не си представяте, че Цветан Цветанов ще се отклони от това, което е правил винаги за ГЕРБ. Структурите на партията, които са здравомислещи, няма да се отвърнат от хората, с които сме работили досега. Ние правим за България най-доброто последните 10 години. Цветан Цветанов ще има 100% от времето си за партията. Никога партията не се е крепяла на един човек, но трябва да има такъв, който да обобщава идеите и да ги представя на хората, каза още той.  На ГЕРБ му трябва човек, който ще спечели битката тук, но трябват и хора, които в Брюксел ще защитават умно интересите на страната. Ние трябва да противопоставим хора, които ще следват правилно идеалите. В евролистата на ГЕРБ няма да има случайни хора, каза Емил Христов.  ", "date": "2019.03.30", "title": "Емил Христов: В евролистата на ГЕРБ няма да има случайни хора (ВИДЕО) "}
{"url": "http://epicenter.bg/article/Borisov-/178909/2/0", "text": "ова заяви премиерът Бойко Борисов след инфарктна 5-часова среща, продължила до 1.30 след полунощ с турския вицепрезидент Фуат Октай в Букурещ.   Разговорите между турската делегация и външния министър на страната ще продължат. Ако те преценят, че Чавушоглу трябва да поднесе извиненията си, нека го направи. Аз бях неотстъпчив, категоричен бе българският премиер.    Борисов отново подчерта, че не е оказван нариск върху България при никакви обстоятелства и че твърденията в изказванията на Човушоглу не отговарят на истината.   Когато всички водят антитурска кампания, ние никога не сме си го позволили. А в България антитурската кампания не носи плюс. Именно заради добросъседските отношения ние никога не го правим. Разбирам ги, че в неделя имат избори, но не за сметка на България, заяви още министър-председателят.   Виждате колко време те считат, че с нищо не са ни засегнали, че било извадено от контекста това, което в България се раздухва. Извадихме сайтовете, пуснахме го на живо, говорихме. Не считам повече за нужно да говорим едно и също нещо.   Бяхме на Четиристранната среща, вицепрезидентът Октай беше поканен като гост. По толкова много проекти говорихме, че ме е яд заради подобно нещо, че толкова си влошаваме отношенията. Защото ефекта сами го видяхте, каза още министър-председателят и добави: „те не могат да осъзнаят и продължават да твърдят, че с нищо, по никакъв начин това не било натиск, било ситуация. Пет часа обяснявам кое натиск, кое е ситуация. Те твърдят обратното.     „Въпросният външен министър казва, че ни оказал натиск, за да се приеме закон за вероизповеданията, което е лъжа, което не е истина. На мен никой не ми се е обаждал, нито ми е оказвал натиск. Това ние самите го правихме толкова време – публично, срещи, със Синода, с мюфтиите, с всички, какъв натиск?“, добави българският премиер.     „Сега имаше гласуване в Европарламента, ние ги подкрепихме. Преди 10-ина дни финансовият министър на Турция ми написа есемес с благодарност за това, което направихме за жп линията от Свиленград до Истанбул. Така че направили сме абсолютно всичко. Аз ги разбирам, че са в избори, но и ние сме в избори“, каза още премиерът Бойко Борисов.    Срещата дори бе прекъсната за повече от час, след което бе отново подновена. Октай бе поканен от румънска страна на пленарната вечеря след насрочения за днес четиристранен формат на Балканската среща между България, Гърция, Румъния и Сърбия.  ", "date": "2019.03.30", "title": "След 5-часови разговори: Турция отказа да се извини на България за изказването на Чавушоглу (ВИДЕО)"}
{"url": "http://epicenter.bg/article/Korneliya-Ninova--Nie-sme-edinstvenata-partiya-s-programa-za-evropeyskite-izbori-/178928/2/48", "text": "Имаме възможност за победа на предстоящите Европейски избори. Това заяви председателят на БСП Корнелия Нинова по време на работна среща с Иън Макникъл, политик от Лейбъристката партия, бивш неин дългогодишен генерален секретар и член на Камарата на лордовете, съобщиха от пресцентъра на БСП.  Двамата разговаряха по откритите въпроси за бъдещето на Европа, предстоящите европейски избори и Брекзит.  \"Знам, че решението за Брекзит е сложно, но бихме искали във вариантите, които обсъждате, да защитите правата на българската общност във Великобритания”, заяви Нинова. Двамата се обединиха около общото твърдение, че бедността нараства както на национално равнище – в България и Великобритания, така и в цял свят, което разтваря широко ножицата между бедни и богати.  Нинова изтъкна проблемите на България, свързани с доходите, неравенствата, здравеопазването, корупционните практики с евросредства.  \"Нашите евродепутати ще отстояват в бъдещия Европарламент еднакъв стандарт в храните, еднакви права на българите с тези на другите европейци, минимална европейска заплата и пенсия, младежка гаранция за работа на младите хора\", каза тя.  Корнелия Нинова разказа още за множеството обиколките на БСП в страната по повод проекта „Визия за България\" и \"Визия за Европа\".  „Ние сме единствената партия с програма за европейските избори. За нас на първо място е какво ще правим там, как ще отстояваме българския интерес. Искаме дебат за Европа, но няма с кого. Другите партии не излизат с програма. А опонентите ни от ГЕРБ са затънали в корупционен скандал с апартаменти”, каза още Нинова.  От своя страна, Макникъл коментира: „Брилянтно! Вие правите това, което и ние правим. Дори отивате по-далеч от повечето европейски социалистически партии с „Визия за България”.  „Значи няма нужда да съм тук”, пошегува се британският политик. По мнението на Макникъл, БСП трябва да продължава работата си в същата посока, защото тя е правилната.  ", "date": "2019.03.30", "title": "Корнелия Нинова: Ние сме единствената партия с програма за европейските избори "}
{"url": "http://epicenter.bg/article/Tsvetozar-Tomov--Balgarite-vav-Velikobritaniya-mozhe-da-se-okazhat-bez-pravo-da-glasuvat-na-evrovota/178932/2/0", "text": "Ако Великобритания напусне Европейския съюз на 22 май, има вероятност българите да се окажат без право да гласуват на изборите за Европейски парламент. Това каза в седмичното обзорно предаване „Метроном“ на Радио „Фокус“ социологът и бивш член и говорител на ЦИК Цветозар Томов. Той подчерта, че в хода на кампанията новият състав на Централната избирателна комисия трябва да реши два сериозни проблема.  „Единият е да изпълни законовите изисквания за провеждане на машинно гласуване в близо 1/4 от избирателните секции. При положение, че се очертава процедурата за избор на изпълнител на поръчката за доставка и логистика на машините за гласуване да стартира не по-рано от 10 април, има риск тази поръчка да не се изпълни. Вторият проблем, който не се коментира много, е свързан с неясната ситуация с излизането на Великобритания от Европейския съюз, която не е обсъждана при промените в Изборния кодекс“, допълни социологът.  Според Томов този проблем е можело да бъде предвиден с допълнителен параграф в преходните и заключителни разпоредби и по този начин да се съхранят правата на българските граждани, живеещи във Великобритания, да участват в тези избори.  „Може да се получи ситуация, в която Великобритания да напусне ЕС два-три дни преди изборите и ЦИК да се окаже в неизгодна ситуация да реши въпроса с избирателните права на тези хора, които трябва да бъдат защитени на всяка цена, защото те не са виновни за случващото се нито във Великобритания, нито в България“, заяви Цветозар Томов.  Според него формално основание за това те да не могат да гласуват би имало, тъй като съгласно действащия Изборен кодекс активното и пасивното избирателно право на българските граждани зависи от това дали в последните три месеца преди изборите са живели в страна от Европейския съюз.  „Ако Великобритания напусне Европейския съюз на 22 май, може да се вземе идиотското решение българите там да бъдат лишени от изборни права и това решение да го вземе ЦИК. Дано нещата във Великобритания се развият така, че това да не бъде проблем на новата комисия, на която пожелава успех в работата й“, добави социологът Цветозар Томов.  България държи имотния си пазар в сивия сектор, което позволява злоупотреба с власт, обясни още социологът. Във връзка с имотната сага Томов изрази мнение, че най-важното, за което индикира този скандал, далеч не е какво ще се случи на евроизборите и как ще се отрази това на вота на управляваща партия или на опозицията.  „Той е достатъчно отдалечен от изборите, за да бъде покрит от следващите публични скандали, които ще съпровождат тази невротична кампания, така че неговото влияние върху резултата от изборите няма да е решаващо и няма да промени съотношението на силите по някакъв начин“, каза социологът.  Според Цветозар Томов освен политически ефекти, имотната сага илюстрира обстоятелството, че в края на второто десетилетие една страна от Европейския съюз държи имотния си пазар в сивия сектор.  „Ние не знаем дали уличените в този скандал са закупували на занижени цени или са доплащали на черно. Знаем обаче, че доплащането на черно при сделки на основата на данъчна оценка е разпространена практика в България и далеч не само при политиците. Позицията, която масово се коментира в публичното пространство, че става дума за законни сделки, макар и неморални, незадължително е вярна и броят на такива сделки в България далеч надхвърля усилията на политиците да се сдобият с имоти. Това касае цялото общество“, заяви Цветозар Томов.  По думите му инструментът, с който имотният пазар може да бъде изваден на светло, e данъчните оценки да съответстват на пазарната стойност на имотите, за които се отнасят, но този въпрос почти не се обсъжда в публичното пространство.  „Не се говори за причината, поради която са възможни подобни злоупотреби с власт. Това е далеч по-важно, отколкото това дали ГЕРБ или БСП ще изкарат по един евродепутат повече на заплата в Брюксел“, увери социологът.  ", "date": "2019.03.30", "title": "Цветозар Томов: Българите във Великобритания може да се окажат без право да гласуват на евровота"}
{"url": "http://epicenter.bg/article/Yan-Maknikal-kam-BSP--Horata-tryabva-da-povyarvat--che-tozi-vot-e-vazhen-za-zhivota-im/178933/2/0", "text": "\"Европейските избори са изключително важни, защото след тях социалистите в Европа могат да победят и да вземат властта, не като самоцел, а за да помогнат на хората да изпълнят основните идеи, записани в манифеста на ПЕС и манифестите, които всяка партия ще направи.” Това заяви лорд Йън Макникъл, генерален секретар на Лейбъристката партия във Великобритания (2011 – 2018 г) на работна среща „Европейски избори 2019 г.”, съобщиха от пресцентъра на БСП  Макникъл подчерта, че за да може да бъдат спечелени европейските избори, е нужно да се привлекат хората към политиката и те да повярват, че този вот има значение за техния живот.  Той сподели опита на Лейбъристката партия, като приведе примери от политиката във Великобритания от предходни избори. Макникъл обърна внимание, че е нужна позитивна кампания и реални срещи с избирателите.  „Джеръми Корбин излезе на улицата, за да се срещне с хората, докато Тереза Мей не искаше да се срещне с обикновените хора”, каза той.  „Политическите партии често използват едни и същи послания и похвати. Хората не могат да разграничат политиките им. Ние подходихме различно. Корбин не беше участвал преди, той можеше да се обърне към хората - те да измислят посланията ни”, каза Макникъл. Според него един от основните проблеми са фалшивите новини.  На срещата присъстваnd президентът на ПЕС Сергей Станишев, зам.-главният секретар на ПЕС Марая Лафебер, зам.-председателят на БСП Кирил Добрев, зам.-председателят на БСП Деница Златева, депутати от ПГ на „БСП за България”, членове на НС и др.  „След предстоящите европейски избори ПЕС има шанс да е водеща политическа сила в европейския парламент. Преди няколко години успяхме да прокараме Младежката гаранция. Тя осигурява средства за тези държави, където има голяма безработица. Искаме хората да участват и да плащат данъци, но затова е нужно те да имат работа.” Това заяви Марая Лафебер, зам.-генерален секретар на ПЕС.  Тя припомни постиженията на европейските социалисти за последните години, сред които е и Младежката гаранция, която помогна на много млади хора да намерят работа. Лафебер подчерта, че е нужна икономика, която е в услуга на хората, вместо икономии, е нужно да се заложи на инвестиции в бизнеса и създаване на работни места.  ", "date": "2019.03.30", "title": "Йън Макникъл към БСП: Хората трябва да повярват, че този вот е важен за живота им"}
{"url": "http://epicenter.bg/article/-Tsvetanov-v-Pomorie-/178934/2/0", "text": "В ГЕРБ очакваме да имаме най-много евродепутати в следващия Европейски парламент. Задължително трябва да имаме поне 6 евродепутати, като по всеобщо мнение 7 души също е напълно реалистична прогноза. Защо да нямаме и 8?   Това заяви зам.-председателят на ГЕРБ Цветан Цветанов пред журналисти в Поморие непосредствено преди старта на областния регионален семинар на ГЕРБ-Бургас.    Според Цветанов европейските избори ще дадат вот на доверие към ГЕРБ и правителството на Бойко Борисов да продължат да изпълняват своята 4-годишна управленска програма, в която са заложени основите на държавния просперитет.   „В нашата платформа за евровота ще акцентираме върху всички общи цели, които имаме с политическото ни семейство ЕНП. Поредното доказателство за нашата принадлежност дойде от подписването на споразумението със СДС за съвместно явяване на изборите и по този начин се вслушахме в призива на председателя на ЕНП Жозеф Дол да не се разпиляват десни гласове“, коментира той.   Според Цветан Цветанов докато ПП ГЕРБ показва какво я обединява с ЕНП, БСП подчертават своите различия с ПЕС и председателя й Сергей Станишев. „Мога да гарантирам, че в нашата листа с кандидати за евродепутати няма да има хора, обвинени за прани на пари в особено големи размери, защото това би означавало, че искаме да ги скрием в ЕП“, категоричен бе зам.-председателят на ГЕРБ. „В живота и политиката трябва да знаеш кога е дошъл моментът да направиш крачка назад или настрани, за да продължиш напред. Макар и да не съм нарушил закона, нямаше как да допусна този случай да урони престижа на партията. Аз се интересувам от силата и единството на ГЕРБ, а не от конкретни постове“, обясни Цветанов.   Той подчерта, че е показал своята солидарност с колегите си Димитър Главчев, Валентин Радев, Николай Нанков, Ивайло Московски, Цецка Цачева и Ваня Колева, които също без вина се разделиха с позициите си. „Трябваше да застана зад приятелите си. Аршинът трябва да е еднакъв за всички“, посочи зам.-председателят на ГЕРБ.   Той допълни, че БСП в такива ситуации могат само да дават оценки и да съдят, но не и да поемат отговорност, като даде пример с катастрофата край Бяла. Цялата атака срещу себе си Цветанов сподели, че си обяснява с наближаващите избори. Зам.-председателят на ГЕРБ говори и по темата с изказването на турския външен министър. „Неделя има избори в Турция, които се очертава да са много оспорвани. Аз лично с това си обяснявам изказването“, каза Цветанов и заяви категорично, че не е имало намеса на турската страна в поправките в Закона за вероизповеданията.   „Направихме всичко, водени от интереса и свободата на вероизповеданията у нас. Като съседни държави сме длъжни да запазим добрите си отношения с Турция и да правим премерени изказвания. Не бива да забравяме, че имаме и общи цели, свързани с бежанския поток, който е неизменна част от националната сигурност на двете държави“, обясни Цветан Цветанов.", "date": "2019.03.30", "title": "Цветанов в Поморие: Не съм нарушил закона, но не можех да допусна да се урони престижа на партията"}
{"url": "http://epicenter.bg/article/Prof--Mladen-Grigorov--kardiolog--Vredite-ot-smyanata-na-vremeto-sa-mnogo-poveche--otkolkoto-polzite/178935/2/0", "text": "Вредите от смяната на времето са многократно повече, отколкото ползите. Това каза в седмичното обзорно предаване „Метроном“ на Радио „Фокус“ кардиологът проф. Младен Григоров. Той отбеляза, че смяната на времето причинява стрес на организма, като се нарушава циркадния ритъм, а адаптацията към промяната отнема около 10 дни.  „Циркадният ритъм е свързан със сърдечната дейност, пулса и кръвното налягане. При смяната на времето се нарушава адаптацията на организма, което е неприятно като усещане. Променя се времето за сън - не можем да заспим, защото е светло, будим се по тъмно“, допълни проф. Младен Григоров.  По думите му през времето на адаптация е възможно хората да бъдат по-нервни, по-напрегнати, да имат сърцебиене или необичайни промени в кръвното налягане.  Според проф. Григоров най-уязвими от смяната на времето са невротиците, които имат изострени проблеми с нервната система, както и сърдечно болните, докато младите хора понасят ситуацията по-лесно. За да се избегне дискомфорта, трябва постепенно приспособяване към новото време, каза още кардиологът.  „Наблюдава се и пролетната умора, тъй като до голяма степен резервите на организма през зимата се изчерпват. Това е характерно и за целия животински свят“, добави проф. Младен Григоров.  Според него смяната на времето се отразява също на работоспособността и активността на хората.  „Вредите са многократно повече, отколкото ползите. Абсолютно смяната на времето не си заслужава, доколкото знам и пестенето на енергия също е съвсем скромно“, отбеляза проф. Младен Григоров.  ", "date": "2019.03.30", "title": "Проф. Младен Григоров, кардиолог: Вредите от смяната на времето са много повече, отколкото ползите"}
{"url": "http://epicenter.bg/article/Stanishev--Zalogat-e-golyam--imame-shans-da-sme-parvi-i-da-predizvikame-predsrochni-izbori/178936/2/0", "text": "За пореден път европейските социалисти са заедно с БСП в една решаваща кампания. Всички разбираме, че залогът е много по-голям от това колко евродепутати ще има партията. Залогът е дали ще има предпоставка за предсрочни избори и как влизаме в местните.   Знаем и какво значение имат местните избори за силата на една партия, написа в социалните мрежи Сергей Станишев по повод организирането от ПЕС и БСП обучение на актива за евроизборите.   Споделих, че съм правил три европейски кампании - през 2007, 2009 и 2014 г. – в коренно различни политически ситуации. Резултатът на БСП винаги варира в приблизително едни и същи параметри, независимо от политическия контекст, независимо от вложените усилия.   Днес трябва да се опитаме да преодолеем тази инерция и пасивност, да превърнем изборите в национални, в тест дали хората искат промяна. Затова се радвам да видя толкова пълна зала с моите другари от Националния предизборен щаб, младежкия предизборен щаб, председатели на областни щабове, медийни областни секретари и други наши съпартийци, допълва президентът на ПЕС.   Той е категоричен, че почти няма кампания на БСП, в която ПЕС да не е била пряко ангажирана. В тази кампания имаме две основни задачи. Първата е да мобилизираме ядрото, защото евроизборите са състезание на твърдите електорати. Миналият път 2 200 000 души излязоха да гласуват. Много под средното за национални избори. Това означава, че ние трябва да мобилизираме, да вдъхновим нашите хора и с европейски, и с национални послания. И второ, да надграждаме и да търсим излаз към други българи, които не са активисти или симпатизанти на БСП, за да постигнем добър резултат. Точно както направихме в кампанията за референдума през 2012 г. – срещнахме стотици хиляди хора в разговор на улицата, на площада, се казва още в съобщението.   Синхронът между целите, задачите, платформите на БСП и на ПЕС е забележителен. Това е нашата сила. Казвал съм го и на конгреса на партията - дори и да спечелим изборите, да формираме правителство, ние знаем, че ЕНП ще направят всичко възможно, както и преди, да ни смачкват. Познатата история: \"на тях им ги спират, на нас ни ги пускат\". Играна е няколко пъти. В такъв момент подкрепата от нашите социалдемократически партньори - премиери, комисари, групата в ЕП, ще бъде от жизнено значение за успеха на едно ляво управление в България.   В тази кампания ПЕС си постави задачата да обучи 15 000 активисти във всички партии-членки. И днес в България са заместник генералният секретар на ПЕС Марая Лафер, Конрад Голота – съветник за Централна и Източна Европа, както и Йън Маккникъл, доскорошен генерален секретар на Лейбъристката партия на Великобритания и член на Камарата на лордовете в британския парламент от партията на Джеръми Корбин. Йън пристига от Варшава, Полша. Вчера и завчера имаше обучение в Гърция, днес е в Австрия и в България. Досега са обучени близо 9 000 човека. Ще продължим през този месец да оказваме логистична и експертна помощ на нашите партии. В кампанията ще ги подкрепим със събития.   Надявам се участниците в обучението, които са сърцето и моторът на кампанията, да имат практическа полза от днешния разговор. Призовах ги да питат. Защото ние сме едно семейство и можем да си говорим открито, завършва Станишев.", "date": "2019.03.30", "title": "Станишев: Залогът е голям, имаме шанс да сме първи и да предизвикаме предсрочни избори"}
{"url": "http://epicenter.bg/article/Mladezh-i-devoyka-zaginaha-pri-katastrofa-v-Slivensko--26-godishen-e-s-opasnost-za-zhivota-/178926/3/0", "text": "Тежък пътен инцидент с две жертви е станал тази сутрин на главен път I-6, на територията на РУ-Сливен, съобщиха от ОДМВР в града.  В 05:57 часа е получен сигнал за ПТП на пътя между разклона за село Глушник и село Калояново. Лек автомобил \"Пежо”, управляван от водач на 28 години, се е движил в посока село Калояново, загубил е управление и е излязъл от пътното платно.  В автомобила са пътували четирима, на място са загинали 28-годишният водач и момиче на 20 години.  Младеж на 26 години е в тежко състояние с опасност за живота. 18-годишно момиче е с леки наранявания без опасност за живота. Всички участници в пътното произшествие са от село Тополчане.  ", "date": "2019.03.30", "title": "Младеж и девойка загинаха при катастрофа в Сливенско, 26-годишен е с опасност за живота "}
{"url": "http://epicenter.bg/article/Izvanredno--Agentsiyata-po-vpisvaniyata-raboti-v-sabota--a-v-Sofiya---i-v-nedelya-/178913/4/0", "text": "Всички офиси на Агенцията по вписванията в страната ще работят извънредно на 30.03.2019 г. ,събота, с работно време от 09:00 до 15:30 ч. Това съобщиха от пресцентъра на агенцията. Гишетата на агенцията в София ще бъдат отворени за клиенти и в неделя – 31.03.2019, отново от 09:00 до 15:30 часа. Така институцията цели да улесни подаването в срок на декларациите по чл. 38, ал. 9, т. 2 от Закона за счетоводството.  Законовият срок за подаване на заявленията за липса на дейност на търговци и юридически лица с нестопанска цел е от 01.01.2019 г. до 31.03.2019 г.  Агенцията по вписванията припомня, че освен на гише, документите могат да се подават и онлайн на сайта на Търговския регистър и регистъра на юридически лица с нестопанска цел (ТРРЮЛНЦ) – www.brra.bg. Според статистика на институцията се наблюдава тенденция на нарастващ брой подавани заявления с електронен подпис.  До момента в Агенцията по вписванията са постъпили около 100 000 декларации, т.е. 50 % от общия брой, които се очаква да бъдат внесени. От тях около половината са подадени на гише, а останалата половина - по електронен път.  \"Миналата година в системата на Търговския регистър бяха извършени действия по обновяване и модернизиране, което увеличи с осем пъти капацитета й на работа. Въпреки това, апелирам към търговците и юридическите лица с нестопанска цел да не чакат последните дни, за да внесат декларациите си“, каза Габриела Козарева, изпълнителен директор на Агенцията по вписванията.  ", "date": "2019.03.30", "title": "Извънредно: Агенцията по вписванията работи в събота, а в София - и в неделя "}
{"url": "http://epicenter.bg/article/Elmar-Brok--Edin-den-Velikobritaniya-shte-se-varne-v-ES-/178925/11/34", "text": "След като снощи британската Камара на общините отхвърли за трети път споразумението за излизане от ЕС, в политическите среди в Лондон все по-често се чуват гласове за необходимостта премиерът Тереза Мей да се оттегли от поста.  Елмар Брок е доайенът в Европейския парламент, депутат от Европейската народна партия от 1980 г., дългогодишен председател на комисията по външна политика и дясната ръка на Мишел Барние в преговорите за Брекзит. Елмар Брок познава много добре Великобритания - завършил е право и политология в Единбург.  „Убеден съм, че един ден Великобритания ще се върне в ЕС“. Така оптимистично казва в началото на разговора Елмар Брок, един от т.нар. шерпи, постоянни представители на страните от ЕС по време на преговорите с Великобритания за Брекзит. Връзката между Лондон и Брюксел винаги е била сложна, едно голямо изключение от правилото.  - Не, Великобритания до сега винаги е била активен член на общността и винаги се е придържала към договорите ни. Дължим проведения там референдум на фалшиви информации и обещания. А по време на преговорите с ЕС ние се отнесохме честно и почтено към Лондон.   - Британците напускат ЕС по собствено желание. Има ли опасност този прецедент да послужи за пример и на други държави за това, как една вътрешнопартийна кавга, гарнирана с напразни обещания за светло бъдеще, може да доведе до толкова дълбока криза?   Кризата е само за Великобритания. За нас Брекзит е неприятност, но не и криза. Да, ние от части губим свободното придвижване на стоки и капитали, но ЕС остава обединен. Има и още нещо - на фона на лошия пример с Великобритания броят на хората, които са проевропейски настроени и са против излизането на страната им от ЕС, се е увеличил със средно 10 процента. Британците са изправени пред сериозни икономически трудности, ако напуснат общността без сделка.  - Евросъюзът определено се сплоти. В последните десет години решихме много проблеми. Справихме се с финансовата криза. Икономиката расте. Външните заплахи за ЕС, които са добре познати на България, ни карат да сме още по-сплотени. Имам предвид миграцията, тероризма, промените в климата и какво ли още не. Така че ние сме под постоянен натиск да бъдем обединени и да действаме заедно. Според мен появилите се напоследък националистически течения се дължат на това, че националните държави всъщност не могат вече сами да се изправят пред предизвикателствата. Нужни са общи усилия.    - Мисля, че им трябва време. Трябва им време, за да осъзнаят, какви последствия ще има Брекзит. За разлика от всички останали страни в ЕС, Великобритания така и не разбра, че обединена Европа не е само икономически проект, единен пазар, а политическа общност. Това стана ясно най-късно през 1990 г., с обединението на Европа. Бившите съветски сателити винаги са свързвали ЕС със свобода, с автономност в политическите решения, със сигурност и защита от големите съседи и от диктаторите на този свят. Така че мисля, че британците така и не разбраха значението на политическия проект ЕС.    - Няма нищо лошо в това, две съседни страни да работят в тясно сътрудничество. Но това съвсем не означава, че те взимат решенията за бъдещето на Европа. През последните десетилетия се научихме, че не всичко, което Германия и Франция искат, може да бъде постигнато.  А и Берлин и Париж си сътрудничат не само в европейската политика, а и в много други области. Тази седмица се състоя първото заседание на съвместната парламентарна асамблея на германския Бундестаг и френското национално събрание. От чисто историческа гледна точка това е значимо събитие.  Но нека да е ясно - Германия и Франция не решават нищо сами. Всички страни в Евросъюза са равнопоставени. Няма автоматизъм, германците и французите не са лидери. Всяка държава е самостоятелна и всички са с равни права.  - Това зависи единствено от Великобритания. Ако одобрят сделката, ще имаме четири години, т.е. достатъчно време за да договорим търговско споразумение. Може дори да се разберем за митнически съюз, ако британците поискат. В това време можем да преговаряме за укрепването на външната и вътрешната сигурност. Тази тема е важна и за тях, що се отнася до обмен на данни в борбата с тероризма например. Други важни теми са научната и развойната дейност, програмата „Еразъм“ и т.н. Предстои ни работа, за да не позволим да се отдалечим прекалено много едни от други.    - С Борис Джонсън се познаваме лично от над 30 години. Човек никога не знае, какво може да очаква от него. Той обаче е много интелигентен мъж и мисля, че след като Брекзит се изясни, той ще бъде така умен и мъдър да постигне разумно търговско споразумение с ЕС. Това е във взаимен интерес, независимо, кой ще бъде следващият премиер. Ние от ЕС ще работим за бъдещо тясно търговско сътрудничество, за да ограничим максимално щетите от Брекзит.  - Трудно е да се каже. Ако през следващите дни и седмици всичко пропадне, ще имаме още по-дълго отлагане на Брекзит, а това означава, че британците трябва да участват в европейските избори. А ако в Обединеното кралство се стигне до предсрочни избори и втори референдум, наистина не мога да направя никаква прогноза. Включително и за това, дали изобщо ще има Брекзит.  ", "date": "2019.03.30", "title": "Елмар Брок: Един ден Великобритания ще се върне в ЕС "}
{"url": "http://epicenter.bg/article/Pametnik-na-Velko-Kanev-otkriha-v-rodniya-mu-grad-Elhovo/178929/6/0", "text": "Паметник на големия български актьор Велко Кънев бе открит в родния му град Елхово.   Монументът бе открит от кмета на града Петър Киров и съпругата на актьора Дора Кънева в присъствието на хиляди граждани и гости на града. Приветствие бе изпратено от Вежди Рашидов, председател на парламентарната комисия по култура.   Проф. Стоян Денчев, почетен гражданин на Елхово, прочете поздравителен адрес от директора на Нароодния театър Мариус Донкин и предаде костюма на Велко Кънев от постановката \"Великденско вино\" на Градския музей, където има постоянна експозиция на името на големия ни актьор.   Авторът на монумента е известният ямболски скулптор Петко Йорданов, директор на градската художествена галерия. Той е избрал да увековечи актьора в поза от последния  му спектакъл на сцена „Даскал“.   Фигурата е поръчана от членовете на инициативен комитет и общинската управа. Мястото на нейното експониране е малкото площадче пред местното читалище „Развитие“, където Велко Кънев прави първите си стъпки в актьорския занаят.   Авторът на фигурата споделя, че знаел за идеята отпреди близо година, но реално се захванал с реализацията й през септември, седмици след като беше открит музеят на Велко Кънев в Елхово, в края на м.г.  предоставил на старозагорските леяри восъчния макет.   Сред хората, до които се допитал за образа е бил и братът на актьора Кънчо. Някак неусетно се стигнало до решението да се използва позата от моноспектакъла „Даскал“ по Жан-Пиер Допан, донесла на артиста преживе множество награди.   Решението на арх. Сотир Камбуров е скулптурата да бъде поставена на нисък гранитен подиум, за в бъдеще на фасадата на читалище ще бъде направен и барелеф на режисьора Стойчо Стойчев, който е на практика откривател и първи учител по сценично майсторство на Велко Кънев.   Петко Йорданов е автор на серия глави по известната Алея на народите в курорта Свети Влас, негова работа е и бюстът на вселенския патриарх Вартоломей на Принцовите острови.   „Решихме откриването да стане именно днес, на 31 март, когато  е и празникът на Елхово, а Велко Кънев е нещо неотделимо от най-новата културна история на града ни“, коментира кметът Петър Киров.  ", "date": "2019.03.30", "title": "Паметник на Велко Кънев откриха в родния му град Елхово"}
{"url": "http://epicenter.bg/article/Darzhavniyat-departament--Albaniya-e-proizvoditel-na-kanabis-i-tranzitna-strana-za-tvardi-narkotitsi-/178919/7/51", "text": "В последния доклад на Държавния департамент Албания е посочена като източник на канабис и транзитна страна на кокаин и хероин, пише македонското електронно издание “Курир“, цитирано от Агенция \"Фокус\".  В доклада за 2018 г. се посочва, че контрабандата на канабис, както и твърди наркотици, се ръководи основно от елементи на организирана престъпност, които ги пренасят от страните на произход към европейските пазари.  Количеството на конфискуваните наркотици и арестите, свързани с наркотици, през 2018 г., се казва в доклада, до голяма степен се дължат на сътрудничеството на правоохранителните органи с международните партньори, засиления международен натиск и усилията на Албания за присъединяване към Европейския съюз.  „Има увеличаване на иззетите количества кокаин, преминаващ през Албания към Европа. Албанските престъпни групи снабдяват с кокаин и хероин европейските пазари от страни от Южна Америка и Азия, които са източници на този вид наркотици, се казва в доклада.  Документът също така посочва, че корупцията на всички нива на управление ограничава общата ефективност в борбата с наркотиците.  „Официалната корупция е широко разпространена и насърчава среда, в която трафиканти на наркотици могат да действат, без да бъдат наказвани. Опитите за изкореняване на канабиса и преследване на неговите производители са многобройни, но с променлив успех. Интервенцията в инфраструктурата за трафик на наркотици, създадена през последните две десетилетия, е предизвикателство“, се казва в доклада.  Докладът добавя, че високата безработица и слабото прилагане на закона създават идеална среда за организирани престъпни групи, които създават проблем с контрола на наркотиците в Албания.  ", "date": "2019.03.30", "title": "Държавният департамент: Албания е производител на канабис и транзитна страна за твърди наркотици "}
{"url": "http://epicenter.bg/article/Dzheni-Sushi-tantsuva-v-skuta-na-mazh-chasove-sled-tseluvkata-na-Kobrata--VIDEO--/178920/8/0", "text": "Тервел Пулев, братът на Кобрата, разпространи в социалните мрежи кадри, направени часове, след като Кубрат целуна репортертката Джени Суши. На тях се вижда как тя танцува в скута на мъж, гост на афтърпартито след победата на българския боксьор, предава Нова тв.  В клипа се вижда, че Кубрат Пулев близо до Джени и нейния партньор, но присъствието му по никакъв начин не притеснява репортерката.  Кадрите са публикувани с текст \"03:00 ч. сутринта, няколко часа след прословутата целувка, Джени Суши в контекста на сексуално тормозената жена!\".  Заради целувката лицензът на Кубрат Пулев за мачове в Калифорния беше отнет. Целувката предизвика вълна от недоволство, а Джени Суши, обяви, че се е почувствала унизена и нае един от най-добрите адвокати в САЩ по подобен тип дела - Глория Олред.  ", "date": "2019.03.30", "title": "Джени Суши танцува в скута на мъж часове след целувката на Кобрата (ВИДЕО) "}
{"url": "http://epicenter.bg/article/Stoyanka-Mutafova-e-Misis-Dama-na-godinata-2019-v-kategoriya--quot-Izkustvo-quot-/178955/10/0", "text": "За единадесети пореден път в последния петък на месец март в бална зала „Монтесито“ бяха раздадени годишните награди за бизнес постижения „Мисис Дама на годината“ 2019. Организатор и продуцент на наградите са агенция „Феймъс“ и “Mrs. Universe Ltd.” в лицето на Меги Савова.   Това не е поредният конкурс за красота, не е състезание. Идеята на Годишните награди е да бъдат отличени онези жени на днешния ден, известни или не толкова, които сами изграждат своето име и се гордеят с него.   Това са дами, които познаваме, заради това, което сами са направили, а не известни като „половинката на някой“. Те са майки, те са приятелки, те са делови партньори, те произвеждат благата ни, те създават работни места. Те дават кураж на другите и най-вече – те символизират всичко онова, което е дамата на днешния ден. Затова идеята е те да получат своето заслужено признание за това, че сами са изградили свое име в обществото.   Над 150 дами бяха кандидатките за разпределение в 27 категории, но от тях журито реши да награди само 10. Пак по традиция, гостите на вечерта бяха посрещани с чаша шампанско, a вечерята бе 5-степенно меню с най-добрите вина,отличени на международни конкурси, предоставени от г-жа Снежана Спасова – организатор на събитието „Вино на годината” и Методи Георгиев – изпълнителен директор на Винарска изба Логодаж. Десертът бе предоставен от сладкарници Неделя в лицето на Радослава Минчева.   Наградените получиха подаръци от PREMIUM HEALTH PRODUCTS Ltd Bulgaria, изворна вода Бачково, Gold Collection Refan, Body Talk, Velmar, ароматна карта за кола от Locherber Milano и паричен ваучер за покупки в шоурум Gallerato.   Модератор на събитието беше тв водещата Нели Пандилова.     -   От 2017г. е собственик на студио за здраво тяло Body T@lk и марката Body T@lk. Студиото разполага с 2 от най-новите апарати на LPG: CELLU M6 INTEGRAL & CELLU M6 ENDERMOLAB. Апаратите са от най-новото поколение апарати на LPG и предоставят най-модерните Lipomassage и Endermolift техники за прецизна работа и резултати за лице и тяло. В студиото ще откриете и последно поколение уреди за отслабване, стягане и моделиране на вашето тяло и лице, както и висок клас козметика за тях, безиглена и кислородна мезотерапия за лице и тяло, криотерапия, нефритената термотерапия, диамантено микродермабразио, премахване на петна и разширени кръвоносни съдове, фотоподмладяване, лечение на акне, фотоепилация и още много други терапии и процедури специално подбрани за вас. Здравословното отслабване и красивата визия са не само наша максима, но и основен принцип на работа. Ние работим за доброто самочувствие на уважаващите и обичащите себе си клиенти.   Наградата връчи д-р Бельова от Spectro Aesthetics.   -   Организацията цели да подпомага развитието на талантливи деца, да подпомага възрастни хора, деца и хора в неравностойно положение, с увреждания и в риск, да изгражда, опазва и поддържа паметници на културата и други обекти, да съдейства за опазване, укрепване и постигане на по-добро равнище на здравното и физическо състояние и култура на населението чрез спортни, културни занимания, туризъм, научно-изследователска дейност и подход, разпространение на знания, провеждане на училищни образователни програми, развиване на личните умения и подпомагане на реализацията на личността, да извършва дейности по промоция на здраве и профилактика на болестите, да съдейства, организира и реализира дейности за създаване на по-добра социална, жизнена и околна среда.   Наградата връчи Мисис България Яна Средкова.   -   Компанията е създадена през 2001 година и към днешна дата е една от водещите фирма на българския пазар в сферата на пробивно взривните работи. От самото си създаване мотото на фирмата е да предостави на клиентите си качествено обслужване на реални пазарни цени. Целта на фирмата е непрекъснато технологично и квалификационно подобрение, за да може да задоволява качествено и в срок изискванията на партньорите им.   Наградата връчи Мисис Дама на годината Анелия Костадинова.   -   Петя Цветанова е председател и изпълнителен директор на Национален фонд „Свети Никола“. За изминалите 20 години е поела ангажимента за хиляди деца- сираци, с физически и ментални увреждания, както и възрастни психично болни, пребиваващи в социални домове. Заедно с великия Йордан Радичков е кръстница на 98 сирачета, чиято съдба и начин на живот успява да промени. За 20 години е подарила не по-малко от 20 000 коледни подаръка и успява да сбъдна поне 20 000 коледни мечти. Успява да организира лагери на планина и море за децата . И благодарение на щедростта на хората около нея раздава тонове хуманитарни помощи. Почетен гражданин е на родния си град и на гр. Стражица. Сега мечтае да закупи барокамера за деца, страдащи от Детска Церебрална Парализа от дома за сираци от 0 до 6 години в гр. Дебелец.   Наградата поднесе Мисис България Милена Шаркова.   -   Сред председателстваните от нея асоциации е тази за подкрепа на децата – неправителствена организация в обществена полза, която подкрепя и подпомага българските деца за достоен и пълноценен живот, предоставя им възможности за развитие и усъвършенстване. Нейните членове са много и се изявяват в различни сфери на обществения и културния живот – хора на изкуството, юристи, лекари, общественици. Сред тях са изявени творци като Ники Сотиров, Васил Петров, Вида Пиронкова, Веси Бонева, Петър Пиронков, Ана-Мария Гюзелева, Красимира Колдамова, Явор Велчев. Една от основните цели е да подпомага развитието на национално и световно ниво на надарените деца, децата със специални знания и способности и младите таланти. Българските деца са изключително надарени и нашата цел е да им осигуряваме изяви и да показваме на хората – в България и в чужбина техните постижения, техния талант и огромния труд, който полагат, за да създават изкуство.     Наградата връчи адвокат Биляна Тончева, Мисис Дама на годината.   -   През 2011 г. тя регистрира Вайн Консултинг Къмпани ЕООД с основна дейност организация на винени събития, развитие на винената култура, издателска дейност, маркетинг, ПР и реклама, свързани с виното. Оттогава до днес е инициатор и съорганизатор на Националния конкурс „Сомелиер на годината“ (Sommelier of the Year), организатор на Вино на годината (Wine of the Year), летния фестивален уикенд “Tasty Summer“. Учредител и председател на Асоциация „Българско вино“, Дамски клуб “Жени, Вино и Шоколад“, автор на над 50 публикации на тема вино и винена култура във вестници, светски и бизнес списания, издател на винения каталог „Вино, вино…“. Член на Асоциацията на жените предприемачи в България “Селена”, Мисис „Дама на годината 2010“.   Наградата връчи Мисис Дама на годината Гергана Ташкова.   -      Наградата връчи Магдалена Гигова – самата тя получила приза в същата категория през 2013 година   -    Статуетката поднесе връчи Мисис Дама на годината Евелина Макриз.   -  , по известна като Стоянка Мутафова. Най-възрастната играеща актриса в света.   Отличието бе представено от Ники Сотиров, който определи честта като „сакрална“.    -    Наградата връчи Теа Шаркова, млада актриса, която вече се изявява на сцената на Сатиричния театър.    ", "date": "2019.03.30", "title": "Стоянка Мутафова е Мисис Дама на годината 2019 в категория \"Изкуство\""}
{"url": "http://epicenter.bg/article/Tost-na-poslanitsi-otkri-Whisky--Rum-Wine-Master-test-2019/178937/9/0", "text": "  Петото изданиена изложението Whisky, Rum&Wine Master test 2019 стартита на 29.03. в хотел \"Маринела\". За два дни това ще е райското кътче за ценителите на качествени напитки - на разположение на гостите са 48 бара, където са изложени повече от 500 редки селекции и любими брандове уиски, ром, ликьор и вино.   Началото на събитието дадоха посланикът на Ирландия Майкъл Форбс и зам.-посланикът на САЩ Джъстин Фридман. Г-н Форбс с радост посочи, че страната му е в Топ 3 на световните производители на уиски, след което добави, че по качество на напитката все още никой не ги е настигнал. Колегата му г-н Фридман с типичната американска стилистика му напомни, че в САЩ се произвеждат специални дървени бурета за ирландското уиски, така че явно и американците имат принос за високите постижения на обичаното по цял свят ирландско уиски. Двамата с радост и усмивки вдигнаха тост, с което откриха Whisky, Rum&Wine Master test 2019. Гостите на събитието, организирано от г-н Петър Керемидчиев, и днес ще се наслаждават на изискани марки питиета, сред които: винарна №1 в Европа за 2018 г. - Mezzacorona, най-награждаваното шотландско сингъл малц уиски Glenfiddich, Jura \"глезеха\" почитателите си с отлежали минимум 10 г. напитки, както и българската винарна \"Bassarea\", която използва грозде от лозя на възраст половин век. На бара на Moutai се предлагат коктейли с уасаби, които са само за смелите и феновете на непоносимо лютивия вкус. Освен прекрасните питиета, които може да опита и да си купи всеки посетител, предоставя се и възможност да се погрижи за качеството на бара си, като го допълни с изтънчено предястие от патешки дроб, поднесе на гостите си пури и шоколад. Уникален зехтин в шише за парфюм впечатлява и усмихва посетителите. Такава реакция предизвика и шотландският гайдар, който два пъти обиколи двете зали на Whisky, Rum&Wine Master test 2019, озвучавайки ги.  ", "date": "2019.03.30", "title": "Тост на посланици откри Whisky, Rum&Wine Master test 2019"}
{"url": "http://epicenter.bg/article/-Roling-stouns--otlozhiha-turneto-si-v-SASht-i-Kanada-/178959/10/0", "text": "Легендите от „Ролинг стоунс“ отложиха турнето си в САЩ и Канада, защото фронтменът на групата Мик Джагър трябва да се подложи на лечение, съобщават Ройтерс и БГНЕС.  В социалната мрежа „Туиитър“ певецът написа: “Изключително разстроен съм, че трябва да отложим турнето, но ще се постарая да се върна на сцената възможно най-скоро.“  Очаква се 75-годишната рок легенда да се възстанови напълно, съобщиха мениджърите на групата.  Северноамериканското турне на рок легендите беше насрочено от 20 април до 29 юни.  Феновете бяха посъветвани да запазят билетите си, които ще са валидни и за новите дати на концертите на „Ролинг стоунс“.  ", "date": "2019.03.30", "title": "“Ролинг стоунс” отложиха турнето си в САЩ и Канада "}
{"url": "http://epicenter.bg/article/Korneliya-Ninova-i-deputati-ot-PG-na--BSP-za-Balgariya--shte-se-sreshtnat-s-zhiteli-na-Divotino/178910/2/0", "text": "Лидерът на БСП Корнелия Нинова и народните представители от ПГ на „БСП за България“ ще се срещнат със собственици на засегнати от добива на въглища земи в село Дивотино. Това съобщиха от пресцентъра на НС на БСП.  Срещата ще се състои от 13.00 часа в центъра на село Дивотино, община Перник.  Председателят на НС на БСП Корнелия Нинова, водачът на листата на левицата за европейските избори Елена Йончева и народните представители от ПГ на „БСП за България“ Станислав Владимиров и Любомир Бонев ще се срещнат със собственици на засегнати от добива на въглища земи и жители на населеното място.", "date": "2019.03.30", "title": "Корнелия Нинова и депутати от ПГ на „БСП за България“ ще се срещнат с жители на Дивотино"}
{"url": "http://epicenter.bg/article/Tsvetanov-shte-otkrie-Oblastniya-seminar-na-burgaskata-struktura-na-GERB/178911/2/0", "text": "  Събитието ще се проведе в Гранд Хотел „Поморие“ в град Поморие и ще започне от 12.00 часа. На дискусията ще присъстват народни представители, кметове, общински съветници, председатели на клубове, членове и симпатизанти на партията.   В рамките на събитието Цветанов ще изнесе лекция, свързана с актуалната политическа обстановка в страната и предизвикателствата пред България и Европа през призмата на предстоящите евроизбори.   След него политологът Румяна Коларова ще коментира българския политически процес в условията на демокрацията.   Участие в областния семинар ще вземе политологът Антон Тодоров с лекция „Фалшивите новини: манипулативни техники в контекста на европейските избори“.   Депутатът и политолог Тома Биков ще представи „Успешната предизборна кампания – анализ на допуснатите грешки, силни страни и работещи механизми.   По време на областния семинар ще бъдат връчени членски карти на новоприети членове на ГЕРБ в област Бургас.   Снощи в интервю пред Панорама Цветанов заяви: \"Не се чувствам наказан, защото няма кой да ме накаже, че направих това, което съм дълбоко убеден, че трябва да сторя.\". Зам.председателят на ГЕРБ подчерта, че никога не е облагодетелствал строителната фирма „Артекс“, докато е бил депутат в Народното събрание.Той заяви, че решението му е било лично и подчерта, че не чувства угризения, защото в сделката за апартамента няма нищо незаконно. Той не изключи „руска намеса“ около скандала. \r\n   \r\n Цветанов заяви, че решението му е било лично, но е било съгласувано със семейството му и с премиера Борисов. Цветанов подчерта, че не чувства угризения, защото сделката с апартамента му е напълно законна. \r\n", "date": "2019.03.30", "title": "Цветанов ще открие Областния семинар на бургаската структура на ГЕРБ"}
{"url": "http://epicenter.bg/article/Revizoro--Normalno-e-i-polititsite-da-si-kupuvat-apartamenti--V-palatki-li-da-zhiveyat-/178912/2/0", "text": "\"Нека разделим закона от морала. Не че закона е неморален. Всеки се опитва да произнася присъди. Има проблем, но той ще се разбере след време“, това каза в сутрешния блок на БНТ депутатът от „Обединени патриоти“ от гражданската квота на „Националния фронт за спасение на България“ Емил Димитров – Ревизоро.    „Има една жена, чиито амбиции се простират в посока анализ, омраза, отмъщение“, каза Ревизоро. „Говорите за собственички на „Артекс“ ли?, попита го водещият Георги Любенов. „Говоря за една жена“, лаконично отвърна Ревизоро. „Косвено тя нанася щети на най-близките си хора. Тя на най-близките си хора им вмени желанието да си отмъщават“, допълни той. „Съпругите на магистратите трябва да си подпират приятелките мъдро. Защото именно приятелките понякога правят големи глупости“, така отвърна той на въпрос на водещия на БНТ за скандално ниската цена на апартамента на съпругата на председателя на ВКС Лозан Панов.   Емил Димитров коментира и скандала с апартаментите на властта. „Нормално е човек да си вземе апартамент. Ето Цецка Цачева. Тя вече 10-11 години живее в София. Не е ли нормално да се замисли да си купи апартамент, а не да живее под наем. Ами утре няма да е министър, после какво? Да се изнесе да живее в палатка или фургон? Същото е и с Вежди Рашидов. Нормално е човек на неговата възраст да иска да има жилище“, заяви той.   Депутатът разкри: „Не съм купувал апартамент от 1989 г. това не е хубаво, но така се случи. Живея а апартамента на родителите ми. Всичките пари, които изкарвам ги наливам в една къща в едно село, за да могат децата ми да живеят добре. Прецених, че ми е твърде скъпо да дам всичките си пари за малък апартамент в София“, категоричен бе Ревизоро. Той бе категоричен, че Цветан Цветанов е имал голяма роля в парламента и на заместничката му Дариткова ще й бъде по-трудно, но всички ще й помагат. ", "date": "2019.03.30", "title": "Ревизоро: Нормално е и политиците да си купуват апартаменти. В палатки ли да живеят?"}
{"url": "http://epicenter.bg/article/Zaharieva--Az-razgovaryah-s-Chavushoglu--Ako-toy-si-misli--che-mi-e-okazval-natisk--si-e-negov-problem/178916/2/0", "text": "Разбира се, че сме ядосани, защото изборите идват и се провеждат, но има следващ ден. Утре все още ще бъдем съседи, той все още ще бъде министър, премиерът Брисов ще бъде премиер.   Така външният министър Екатерина Захариева коментира пред bTV изказването на външния министър на Турция Мевлют Чавушоглу, че след тяхна намеса е променен Законът за вероизповеданията у нас.     „За съжаление, не го правят за първи път. Очевидно започва да става система“, посочи тя.     Захариева припомни, че и предишни години преди избори е имало подобни изказвания от турска страна.   „Тази година два дни преди изборите им отново имаше невярно, абсолютно неприемливо и в никакъв случай не съответстващ на истината изказване. Отново на митинг“, изтъкна тя.   По думите ѝ, Чавушоглу очевидно се опитва да мобилизира подкрепа за изборите и то в район, където има турци и от България. Борисов поиска извинение от турския външен министър и...   „Не само в Турция, но и на други места започва да се използва религията като част от политиката.   В България живеем в мир и разбирателство и дори не се замисляме какво вероизповедание нашият приятел изповядва“, подчерта външният министър. „Този тренд, да използваш религиозните теми за политика е изключително опасен“, добави тя.     „Нека да видим като минат изборите дали няма да размислят. Според мен най-лесното нещо би било Турция да се извини за това изказване“, каза Захариева.     Тя каза още: „Между София и Анкара със сигурност има дипломатическо напрежение. Но не е предизвикано от София“.   Вицепремиерът посочи, че Бойко Борисов има добри отношения с Ердоган. „Аз имам много добри отношения с колегата Чавушоглу. Ние се чуваме наистина по много теми“, заяви тя. Тема, по която са разговаряли по телефона, е бил и Законът за вероизповеданията.     „Аз категорично не го приемам като натиск. Ако той си мисли, че ми е оказвал натиск, това си е негов проблем“, заяви Захариева. По този въпрос двамата са разговаряли през декември.   „Разговорът беше абсолютно възпитан и добросъседски“, разкри Захариева.   Тя обяснила на Чавушоглу, че законът не е насочен срещу мюсюлманите, защото и християните и другите вероизповедания, са реагирали остро.   Вицепремиерът заяви  още: „Не са се чували президентът Ердоган и премиерът Борисов.   И сега на предизборен митинг, за да си стегне електоратът… Това е абсолютно излишно и неприемливо“.   „Разбира се, че сме ядосани. Но нека ние да бъдем разумните. Да късаме дипломатически отношения с Турция чрез обявяване на персона нон грата на турския посланик е крайна мярка“, смята Захариева.   „Да тръгнем да се изпокараме с всичките си съседи? Не искаме това. Искаме да имаме добри съседски отношения“, категорична беше тя.", "date": "2019.03.30", "title": "Захариева: Аз разговарях с Чавушоглу.  Ако той си мисли, че ми е оказвал натиск, си е негов проблем!"}
{"url": "http://epicenter.bg/article/Krasimir-Velchev--Nyama-kak-Turtsiya-da-ni-se-izvini-predi-izborite/178917/2/0", "text": "\r\n Не мога да кажа, че новините от Букурещ са лоши. Едва ли някой, който се занимава с политика, е разчитал, че точно Турция ще се извини на България и то един ден преди техните избори, това заяви в студиото на \"Денят започва с Георги Любенов зам.-председателят на ПГ на ГЕРБ Красимир Велчев. \r\n   \r\n Според всички анализатори изявлението на външния министър Мевлют Чавушоглу за турска намеса в промените в закона за вероизповеданията у нас е било подготовка за утрешните избори и втвърдяване на електората. \r\n   \r\n \r\n \r\n След повече от 5 часа разговори междупремиера Боорисов и турския вицепрезидент Октай , българският министър-председател каза, че турската страна отказва да ни се извини, защото не приема, че има вина за казаното от външния министър Чавушоглу и твърди, че това по никакъв начин не е намеса във външните работи на страната ни. \r\n   \r\n Красимир Велчев посочи, че изказва адмирации към българския премиер, който остро е поставил въпроса пред Октай. \r\n \r\n Той попита защо отново към ГЕРБ се отправят обвинения, тъй като решението Законът за вероизповеданията да влезе в парламента е на КСНС при президента. \r\n   \r\n \"На последното заседание на първо четене на закона, когато той можеше да се блокира, гласувалите бяха 8 \"за\" и двама \"против\". Ако БСП присъстваха на това заседание с техните 6 народни представители - резултатът щеше да бъде 8 на 8. Законът щеше да бъде блокиран и нямаше да влезе в зала. Те какво искат да кажат? Корнелия Нинова какво иска да каже? Нека обясни защо не пусна своите депутати в комисия. Сега излиза, че те ще разследват на кого и как е оказвано влияние\" каза Красимир Велчев. \r\n Той продчерта, че два месеца работна група е провеждала разговори с абсолютно всички представители на вероизповеданията в България. \"Отделен въпрос е защо са 180 вероизповеданията, но всички основни вероизповедания присъстваха със свои представители и адвокати.. \r\n   \r\n \"Ние сме известни с толерантността си. Много малко държави имат в самия си център представителство на всички основни вероизповедания\", заяви дапутатът от ГЕРБ. \r\n   \r\n \r\n \r\n По отношение на промените в ГЕРБ след оставката на Цветан Цветанов, Велчев заяви, че Даниела Дариткова е един изключителен човек и той горещо подкрепя решението на премиера тя да оглави парламентарната група на ГЕРБ и изрази готовност да й помогне да навлезе по-спокойно в работата. \r\n   \r\n Скандалът с апартаментите е възможно да се отрази на резултатите от изборите, посочи Велчев, но беше категоричен, че по никакъв начин няма как БСП да има повече евродепутати от ГЕРБ. \r\n   \r\n Много хора искат това да е краят на ГЕРБ, но няма да стане, каза Красимир Велчев. Той изрази мнение, че в крайна сметка ГЕРБ може да спечели от напускането на парламента от Цветанов, тъй като той ще има повече време да работи за добри резултати на евроизборите, като председател на предизборния щаб. На въпрос дали има план за действие, ако БСП спечели евровота, Велчев отговори – \"няма как БСП да има повече евродепутати. Не сме се събрали да мечтаем. Хората помнят, виждат какво сме направили и какво е направено преди нас\". \r\n   \r\n Според него щом БСП иска така ожесточено да влезе във властта, значи България е в добро състояние. \"Ако нещата рухват, те бягат от управлението\", каза още Велчев. \r\n   \r\n \r\n   \r\n \r\n", "date": "2019.03.30", "title": "Красимир Велчев: Много хора искат това да е краят на ГЕРБ, но няма да стане"}
{"url": "http://epicenter.bg/article/Eksperti--Balgarskata-reaktsiya-sled-tvardeniyata-za-namesa-na-Turtsiya-e-adekvatna--VIDEO--/178918/2/0", "text": "Българската реакция, след твърденията за намеса на Турция, е адекватна. Около това мнение се обединиха журналистът Мехмед Юмер и философът Андрей Захариев в ефира на предаването „Събуди се” по Нова тв.  „Реакцията беше адекватна. Тя беше в духа на това, че тези неща се решават в София, а не в Анкара. Много добре беше издържана позицията на външно министерство”, каза Мехмед Юмер, главен редактор на двуезичния вестник \"Седмичен обзор\" и бивш главен редактор на \"Заман”.  „В стила на Анкара е преди избори да си създава външни врагове. Това, че сега ние ставаме потърпевши не е приятно”, каза още Юмер.  По отношение на заявката на Ердоган да превърне храма „Св. София” в джамия Мехмед Юмер обясни, че, тъй като Турция е член на ЮНЕСКО, трябва да отправи официално запитване към Комитета на организацията, който отговаря за това наследство и окончателно решение може да има едва след проведено гласуване.  „От друга страна в последния доклад на ЕС за Турция също подчертават, че ако Турция иска да развива своите отношения със Съюза „Св. София” трябва да бъде запазена като музей. Така че превръщането й в джамия би било много трудно”, каза той.  Според Андрей Захариев доктор по философия, преподавател по антична философия в ПУ ”Св. Паисий Хилендарски”, подобни изказвания ще продължат и в бъдеще от страна на президента Ердоган.  „Европейските избори са важни за него с това, че той прави услуги на Русия, които искат да вкарат конфликт в Европа”, заяви Захариев.  Философът смята, че „Отоманският ренесанс” не е в основата на изказванията на Ердоган. „Той го разиграва отдавна. Нека да престанем с това, че ще направи някакъв „Отомански ренесанс”. Иска да бъде вторият Ататюрк”.  Според двамата експерти въпросът със \"Св. София\" е във връзка с влиянието на Ердоган в страната и предстоящите избори.  ", "date": "2019.03.30", "title": "Експерти: Адекватна е българската реакция след твърденията за намеса на Турция  у нас(ВИДЕО) "}
{"url": "http://epicenter.bg/article/Evrodeputatite-na-GERB--Balgarskiyat-biznes-pecheli-nay-mnogo-ot-chlenstvoto-ni-v-ES-/178921/2/48", "text": "„През последните пет години с колегите ми в делегацията на ГЕРБ в Европарламента положихме всички усилия да променим за добро ежедневието на европейските граждани и да направим Европа по-добро място за бизнес. Вярвам, че ЕС е мястото, където българският бизнес може да се развива най-добре и именно предприемачите са тези, които печелят най-много от членството ни в ЕС. По-ниски такси за преводи в евро, над 900 млн. лева по плана “Юнкер” за малкия и среден бизнес, подобряване на образованието и уменията на младите българи – това са част от успехите ми през този мандат като част екипа на ГЕРБ и ЕНП.“ Това заяви евродепутатът Ева Майдел по време на Четвъртия национален форум на Предприемачи ГЕРБ „Българският бизнес: Хоризонт Европа”. Ева Майдел е международен секретар на ПГЕРБ, припомнят от пресцентъра на партията.  Евродепутатът Андрей Новаков коментира с предприемачите от ГЕРБ една от най-актуалните теми в ЕП – пакета „Мобилност 1“. По думите му, ако бъде приет по този начин - нашите превозвачи биха издържали най-много 6 месеца.  „Повечето от нашите сънародници разполагат с нови камиони със съвремении сателитни системи, които позволяват да се избират най-добрите маршрути и така да се пестят време и средства. Те могат да предлагат на своите клиенти по-ниски цени на предлаганите услуги и са абсолютно конкурентноспособни на европейските си колеги“, обясни евродепутатът от ГЕРБ/ЕНП.  Андрей Новаков се ангажира, ако все пак пакетът „Мобилност” бъде прокаран - той и неговите колеги да направят всичко възможно да бъде по-мекият вариант - да няма връщане на камиона и водача на всеки 4 седмици, както и да бъдат увеличени дните за вътрешни курсове на повече от три. Евродепутатът подчерта, че и през следващия програмен период ще продължи безвъзмездното финансиране по програми за България, като то трябва да се запази на 85%. С предимство ще бъдат обезлюдените райони и се очаква през този период страната ни да получи 18 милиарда лева.  По думите на евродепутата Асим Адемов от всички 17 представители на България в Европейския парламент Групата на ГЕРБ/ЕНП е най – сплотена и представя страната ни по най-достоен начин, като винаги намира крехкия баланс между това да е солидарна с решенията на ЕНП, но и да защитава българския национален интерес. Асим Адемов похвали българското правителство начело с премиера Бойко Борисов за успехите, които то постига. Той цитира и Манфред Вебер, според когато Борисов е абсолютен авторитет и един от най-силните лидери в ЕНП.  Според евродепутата Владимир Уручев образованието трябва да бъде абсолютен приоритет за страната ни, защото добре образованите нации са богатите нации.  „Затова е изключително важно да се провеждат кампании и дори децата в училище да изучават предприемачество, за да могат един ден да се реализират успешно в бизнеса“, коментира той. Владимир Уручев обясни, че към този момент страната ни продължава да разчита на въглищните централи. 60% от електроенергията се произвежда от ТЕЦ. Освен това голяма част от централите на твърдо гориво не отговарят на европейските норми и ще спрат да функционират след 2025 г. дори като студен резерв.  „Предстои да се вземат трудни решения, но крайната цел е България да не се превърне от износител във вносител на електроенергия“, каза още Уручев.   ", "date": "2019.03.30", "title": "Евродепутатите на ГЕРБ: Българският бизнес печели най-много от членството ни в ЕС "}
{"url": "http://epicenter.bg/article/Ekaterina-Zaharieva--Razbiram-samneniyata-na-Tsvetanov--che-v-atakata-sreshtu-nego-ima-ruska-namesa-/178922/2/48", "text": "Разбирам съмненията на Цветанов, че в атаката срещу него има руска намеса. Това каза външният министър и вицепремиер Екатерина Захариева относно изказване на Цветан Цветанов, че не изключва варианта руска намеса да стои зад атаката към него, в предаването „Тази събота“ по бТВ.  Тя отбеляза, че всички, за които е имало съмнения за участие в сделки с недвижими имоти, още преди да са излезли проверките, са подали оставки, което показва, че политическа партия ГЕРБ е изляза с чест и достойнство от скандала.  Попитана какво смята за съмненията на Цветанов, че зад атаките към него има руска линия, тя отговори:  „Да. Разбирам го, че има такива съмнения. Той е един от най-сериозните защитници да имаме силен НАТО, силна връзка между Европа и САЩ. Закупуването за F-16. Скоро беше модератор на няколко форума, на които се обсъждаха хибридни заплахи и кибератаки“, посочи тя.  „Аз като външен министър го разбирам, че има съмнения в тази посока“, допълни Захариева.  „Както Турция се опитва да се меси на Балканите като защитник на мюсюлманите в тези държави, по същия начин Русия се опитва да се меси по отношение на православието“, обясни външният министър, като посочи, че Законът за вероизповеданията е имал тази цел, да неутрализира чужда намеса.  „Нека да не използваме религията за политически цели, защото това е крайно опасно. Религията е личен избор на човек,“ коментира още вицепремиерът.  ", "date": "2019.03.30", "title": "Екатерина Захариева: Разбирам съмненията на Цветанов, че в атаката срещу него има руска намеса "}
{"url": "http://epicenter.bg/article/Ivan-Ivanov--Skandalat-s-izkazvaneto-na-turskiya-vanshen-ministar-da-bade-razkrit-dokray-/178923/2/48", "text": "„От години не се е случвал толкова мащабен скандал и той няма как да бъде потулен. Напротив - трябва да бъде разкрит докрай.” Това каза пред БСТВ народният представител от ПГ на „БСП за България” Иван Иванов по повод информацията, че външният министър на Турция Мевлют Чавушоглу е заявил, че неговата страна се е намесила в българското законодателство - в Закона за вероизповеданията, съобщиха от пресцентъра на БСП.  Той добави, че от действията на правителството, след излизането на информацията, е станало ясно, че то не знае как да постъпи в подобна ситуация.  „Думите на турския външен министър не бяха непредпазливо изпуснати”, каза Иван Иванов. Той изрази надежда, че прокуратурата ще се занимае с Лютви Местан, който е заявил желание за признаване на турско малцинство у нас. Според Иванов, за да говори по този начин Местан, значи е толериран от властта и по-конкретно от министър-председателя Бойко Борисов.  „Спешно исканията на председателя на БСП Корнелия Нинова по казуса трябва да се изпълнят, а именно да се самосезира главният прокурор на България, да се свика КСНС при президента Румен Радев по темата, държавният глава да наложи вето на Закона за вероизповеданията и патриотите да напуснат управляващата коалиция, ако въобще са патриоти”, отсече Иванов.  ", "date": "2019.03.30", "title": "Иван Иванов: Скандалът с изказването на турския външен министър да бъде разкрит докрай "}
{"url": "http://epicenter.bg/article/VMRO--Turtsiya-tryabva-da-se-izvini--turskite-polititsi-preminaha-vsyakakvi-granitsi-v-naglostta-si--/178927/2/48", "text": "България не е турска провинция, за да ни казва Анкара какви законопроекти да правим и да се намесва във вътрешните ни работи. Това се казва в категорична позиция на Патриотите от ВМРО във връзка с отказа от страна на турския вицепрезидент Фуат Октай да поднесе извинения за думите на колегата си Чавушоглу.  Припомняме, че преди дни външният министър на Южната ни съседка Мевлют Чавушоглу в публична реч в центъра за обществено образование каза: „Турция беше принудена да се намеси и се наложи България да внесе промени в закона за вероизповеданията“ и допълни още, че Анкара „ден и нощ работи за интересите на турските общности в чужбина и това e един от приоритетите на външната политика на страната“.  Веднага ние, Патриотите от ВМРО, реагирахме на тези думи и поискахме спешно външният ни министър Екатерина Захариева да бъде изслушана в Народното събрание, за да стане ясно дали са водени разговори от българска страна и каква точно намеса е оказана.   За първи път от 30 години българското правителство в лицето на външния министър Захариева и министър-председателят Бойко Борисов изрази категоричната си позиция срещу казаното от турски политик. За първи път от 30 години българската държава се противопоставя по този начин на политиката на Турция за вмешателство във вътрешните работи на България.  Също така искаме да припомним и факта, че именно ние, Патриотите от ВМРО, заедно с нашите колеги от Обединени патриоти оказахме сериозна съпротива в пленарната зала при гласуването на законопроекта на ГЕРБ, БСП и ДПС, подписан лично от Цветан Цветанов, Корнелия Нинова и Мустафа Карадайъ. Това е законопроект, написан от ДПС като контра на законопроекта за вероизповеданията на ВМРО, който имаше за цел тоталното пресичане на всякакво външно финансиране и намеса в делата на вероизповеданията, като така щеше да бъде гарантиран техният суверенитет, както и пресечен пътят на радикалния ислям към страната ни.  В този контекст и позицията и изказванията на БСП по темата са нищо повече от опит да се измъкнат от отговорност. Припомняме, че точно те гласуваха този спорен законопроект докато още бяха в пленарната зала и точно тях ги нямаше, когато ОП се борихме срещу скандалното предложение за финансова амнистия на мюфтийството. Ако те си бяха на работните места с нашите, техните и гласовете на „Воля“ този текст нямаше да мине. Именно тях ги нямаше и да подкрепят нашето предложение да се забрани всякакво чуждо финансиране на религиозните общности.  Тук не само, че не е нужен политически популизъм, а той в този момент даже е опасен за националната сигурност на страната. Мястото на депутатите е в парламента, за да отстояват позициите на партиите, чиито избиратели са ги избрали. Популистки са и призивите на Корнелия Нинова ОП да напуснем управлението. Какво цели тя с тях – да вкара страната в политическа криза месеци наред и така да проправи пътя за поредното вредно управление на коалицията БСП – ДПС?  Благодарение на ОП всички тези теми излизат на бял свят. Благодарение на Патриотите във властта днес държавата ни има категорична и ясна позиция за ненамеса на чужди държави в българската политика.   Ето защо г-жо Нинова, вместо да обикаляте студията, върнете депутатите си в парламента, за да отстояват там политиките в защита на националния интерес. В телевизиите политика не се прави!  Единственият начин да пресечем опитите на чужди държави и политически субекти да се намесват в делата на България е да се приемат отхвърлените текстове на ВМРО за категорична забрана за финансиране на вероизповеданията от чужди държави, физически лица, фирми или НПО-та. Казваме го ясно за пореден път, за да бъде пределно ясно за всички.  Нахалството на турските управници този път премина границите на дипломатическото благоприличие. Да откажеш извинение при очевидно твърдение за политически натиск от страна на Турция, е демонстрация на незачитане на суверенитета на страната ни.  Ето защо ние, Патриотите от ВМРО, ще изразим своето категорично несъгласие с политиката на Турция. Още в понеделник в 8.30 ч. сутринта ще изразим своя протест пред посолството на Република Турция в България, за да покажем, че България е суверена държава, която сама взема своите решения и не ни е нужно опекунството нито на Анкара, нито на друга столица.   Каним всички български граждани, които искат да изразят несъгласието си, да се присъединят.  ", "date": "2019.03.30", "title": "ВМРО: Турция трябва да се извини, турските политици преминаха всякакви граници в наглостта си! "}
{"url": "http://epicenter.bg/article/Yuriy-Aslanov--Nishto-dramatichno-nyama-da-proizleze-ot-naprezhenieto-v-BSP-zaradi-evrolistata/178930/2/48", "text": "Нищо драматично няма да произлезе от напрежението в БСП заради подреждането на евролистата. Това каза социологът Юрий Асланов за седмичното политическо предаване “Метроном” на радио “Фокус”.  По думите му Елена Йончева има предимство на базата на нейната популярност. Сергей Станишев е натрупал негативи от минали години.  „Станишев не е отскоро на политическата сцена. Както има много хора, които го одобряват, така и са натрупани негативи от минали години. А колкото до подреждането на листата в окончателния ѝ състав, това винаги е предизвиквало временно напрежение в БСП. Винаги по повод на каквато и да е предизборна листа са възниквали подобни ситуации. Не мисля, че нещо драматично ще произлезе от този казус. Предстои подреждането на листата, той (Сергей Станишев, бел.ред) вероятно ще получи подкрепа за място в тази листа, но от тук нататък вече зависи неговото лично решение какво ще бъде, защото е по-логично да остане в листата или сам да се откаже“.  Юрий Асланов коментира още, че включването на АБВ е евроизборите под формата на политическа формация „Коалиция за България“ е възможно да внесе объркване и да отнеме гласове от БСП, но решаващо значение няма да има.  ", "date": "2019.03.30", "title": "Юрий Асланов: Нищо драматично няма да произлезе от напрежението в БСП заради евролистата"}
{"url": "http://epicenter.bg/article/Grandiozen-final-na-Sofia-Fashion-Week-SS-2019/178966/10/0", "text": "Начало на Гала вечерта на Sofia Fashion Week SS 2019 поставиха талантливите танцьори от балет Megami, които заслужено се насладиха на овациите на публиката.   Модните дефилета стартираха с креативния дизайнер Стоян Радичев. С нестандартните си модели, изпипани до последния детайл, той за пореден път показа, че може да накара всяка дама да се чувства не само като най-красивата булка, но и като същинска принцеса.   Вечерта продължи с шоу, подготвено от Carducci, началото на което бе поверено на любимото телевизионно дуо – Зуека и Рачков. Двамата се справиха блестящо като модели, дефилиращи в костюми на бранда, и типично в техен стил отново успяха да ни разсмеят. След като бе сервирана приятна доза забавление, останалата част от колекцията на Carducci умело пренесе гостите на събитието в света на модерния, елегантен мъж, излъчващ бохемски стил и италиански шик.   Наслада за очите бе и линията на Imane, която постави на пиедестал силните, уверени и успяващи жени. Цветни, дръзки, ексцентрични – всеки от дизайните носеше ярко послание за уникалност, която да се разпознава отдалеч.   От интересни принтове, до екстравагантни бижута, ексклузивната колекция на българския бранд Iskra, успя да плени всички присъстващи с колоритния си облик. По подиума видяхме как дизайнера-художник Искра Георгиева майсторски преплита модата с изкуството, създавайки един неизчерпаем извор на вдъхновение.Облечени в творчеството на Iskra, видяхме и добре познатите на българската публика Златка Димитрова и Панче Димитриев.   Веднъж щом облеклата на One&Only блеснаха на сцената, от подиума закипя женственост, оригиналност и лукс. Гостите на Sofia Fashion Week се насладиха на разнообразие от луксозни плажни облекла, перфектни за онези, които искат да се откроят и да покажат себе си. Те бяха поднесени под звуците на красива музика, а усещането – подсилено с изпълнението на талантливи гимнастички.   Женствени, но диви, елегантни, но провокативни – дизайните от колекцията WILD TO BE на AntonyLangountin са създадени, за да подчертаят първичните нотки на всяка една жена. Елементите от пролетно-лятната колекция не са просто дрехи, а вулкан от емоции, който може да накара всяка жена да се чувства свободна. Пищните тоалети бяха представени от топ модели като Габриела Василева, Елисавета Стоянова и Роси Иванова и украсени с тематично озвучаване и уникална хореография.   Всяка грандиозна вечер, заслужава и своя грандиозен финал, който в случая бе поверен на Ursula Fashion ArtofHair и коафьорския моден спектакъл LOVE IS IN THE HAIR. Посветен на любовта такава, каквато е - цветна, щура, нелогична и красива, той включваше микс от интересна мултимедия, приповдигаща настроението музика и зареждащо присъствие на сцената. За още по запомнящо се шоу, на подиума се качиха Жени Калканджиева и три от най-популярните носителки на Мис България през годините – РуминаТасевска, Гергана Гунчева и Елена Тихомирова.   Заредени с положителни емоции и неизмерно вдъхновение, след официалния финал на SofiaFashionWeekSS 2019 гостите се отправиха към пищния SFWStore, презентиращ дизайните от подиума, грабиха с пълни шепи от атмосферата в пълната с хора welcome area и пренесоха веселата атмосфера в клуб Megami, който чества своя трети рожден ден.   Впечатляваща, бляскава със своя финал, българската седмица на модата ни осигури с нужната доза идеи и вдъхновение за идния сезон и ни остави в нетърпеливо очакване на следващото издание, което отново да разтърси сивото ежедневие.      /   /    / ", "date": "2019.03.30", "title": "Грандиозен финал на Sofia Fashion Week SS 2019"}
{"url": "http://epicenter.bg/article/Mistikata-na-Velikdenskiya-ostrov-e-silno-preuvelichena--smyata-Merlin-Arno-/178944/10/0", "text": "Точно преди година в Покана за пътуване  гостува Мерлин Арно, току-що завърнала се от близка среща с шаманите бобоизан в Борнео. Междувременно къде ли още не върша по света борбената бизнесдама.   Да се чуди човек кога намира време да тренира и то така, че да стане световна шампионка на 100 метра за мастери, а от последната олимпиада за атлети старша възраст в Торино да се върне с три медала в три различни дисциплини. В последно време Мерлин поддържа форма като се катери по ледници, прекосява пустини и се снима с пингвини и загадъчните каменни глави на Великденския остров. Е, как да не я покани човек?!   Г-жа Арно се „разписа“ и на Края на света в Ушуая. Тя е отдадена на петролния бизнес, но и в плен на модата. Хобито й да твори тоалети от пера на екзотични птици й донесе наградата на Академията за мода - Златна игла. Дизайнерката изрично подчертава, че за създаването им нито един щраус, паун, фазан или боен петел не е бил оскубан – „материалът” е събиран в периода на линеене. За едни по-особени птици - пингвините стана дума в разговора ни с Мерлин.   На Великденския остров тя разглежда отблизо гигантските каменни глави, наричани „муаи“, общува с местното население рапануи и влиза безстрашно в подземните градове, където преди векове са се криели от нашественици. Ако до този момент и вие сте утаявали бялата завист към Мерлин Арно за нейните пътешествия, цветът на чувствата ви може да потъмнее значително при вестта, че след броени дни тя заминава за Фарьорските острови.      Във вкусната рубрика Пътеводител на гастрономическия стопаджия продължаваме разговора си с певеца Васко Василев-Базилио. В миналото издание на предаването спестихме подробностите за албанските специалитети. А той е професионалист в опитването им – хапва ги системно и на място, и… у дома, защото съпругата му Натаниела е от албански произход.   В Покана за пътуване днес имам чувството, че като изключим Австралия, няма да остане непосетен континент.  Време е за жега! Отиваме в Африка, но и до Варна. Не, не съм се объркала. Просто между морската ни столица и Нигерия има безпрекословна връзка. Разкрива я Теодор Борисов в „50 места от българската история отвъд България“.    Голямото бродене по света продължава – към Азия! Не е необходимо да си луд, за да хукнеш към Тайван два дни след като най-опустошителният тайфун Соуделор е оставил 3 млн. души без ток, а четирима са загинали, но все пак помага. През цялото време си мислех, че е истински журналистически шанс да видя как населението на бившия остров Формоза се справя със стихиите. Да, ама се оказа, че единственото природно бедствие там съм аз. В столицата Тайпе нито едно откъснато клонче не подсказваше, че преди 72 часа вятърът е вилнял с 215 км/ч – улиците бяха като изблизани, нямаше никакви поражения върху сградите, а осемлентовите шосета бяха толкова гладки, че не биха затруднили болид от Формула-1.   Щом съм стигнала до Тайван, задължително трябва да отбележа с „чавка“  Тайпе 101. Допреди десетина години това беше най-високата сграда в света, но манията за величие на дубайците с тяхната „Бурж халифа” запрати 508-метровата тайванска постройка чак на осмо място в света и пето в Азия. Цената на Тайпе 101 от близо 2  млрд. долара, обаче, продължава да респектира. Както и факта, че се гордее с един от най-бързите асансьори в света – изминава разстоянието от петия до 89-ия етаж  за 37 секунди, без да ви стане лошо.   Нощните пазари са сред любимите места за забавление в тайванската столица. „Никшъ“ – единият от тях наричат „Търбухът на Тайпе“. На най-големия – „Шилин” младежите си правят срещи, за да хапнат, да послушат музика, да се видят с гаджето, но никой не крещи, не се блъска – просто следват пътя на тълпата и ако искат да видят нещо, се отбиват.    Случайно заговорил ме  тайванец ми каза, че непременно трябва да опитам местна скоросмъртница, смесена с прясна змийска кръв. С наслада пред ококорения ми поглед, той описа как направо на сергията отсичат главата на влечугото и източват кръвта му в чаша с нещо като тайванска ракия с „висок волтаж”. Месото нарязват и го пускат във вряща супа. Безотпадна технология! Питието било толкова здравословно, че направо съм щяла да забравя за всички болежки, а мръвката от змия била мммммм! Признавам си, не се прежалих.   В четвъртия по големина град - Тайнан осъзнавам, че са построили „комунизЪма на туризЪма”. Там, освен храма на Конфуций и още няколко светилища, музеи на литературата и на солта, няма Бог знае какви забележителности, но в замяна на това е безплатният рай. По тези причини пътеводителят на „Мишлен” му е дал три звезди като културна столица на Тайван.  В центъра на града шест автобусни тура с гидове на различни езици развеждат посетителите без никаква такса всеки ден между 9 и 11 сутринта и от 15 до 17 след обяд. А ако нямате възможност да спазите часовете, седем автобусни линии в различни цветове обхождат забележителностите на принципа hop on-hop off (качи се-слезни), също безплатно. Еееех, кога ще ги стигнем тайванците. За безупречният ред, който властва в метрото им няма да говоря, че ще се разплача.   Другата неделя пак ще ходим до Южна Америка, но в пустинята Атакама в Чили и ще слушате за Нова Каледония от истински очевидец! А междувременно - следете страницата на предаването във Фейсбук, където непрекъснато се случва нещо   ", "date": "2019.03.30", "title": "Мистиката на Великденския остров е силно преувеличена, смята Мерлин Арно "}
{"url": "http://epicenter.bg/article/Moskva-alarmira--Frantsiya-i-Belgiya-gotvyat-provokatsiya-s-himichesko-orazhie-v-Siriya--/178924/7/0", "text": "Специалните служби на Франция и Белгия подготвят провокация с химическо оръжие в Сирия, твърдят от руското министерство на отбраната. Целта била руските въздушно-космически сили да бъдат обвинени в нападение срещу цивилното население, предава БНР.  Провокацията щяла да бъде извършена в зоната за деескалация в провинция Идлиб, съобщава в комюнике руският Център за помирение на враждуващите страни в Сирия.  Там агенти на белгийските и френските служби се срещнали с полеви командири на терористичните групировки „Хаят Тахрир аш Шам“ и „Хурас ад Дин“, както и с представители на псевдохуманитарната организация „Белите каски“, пише още в комюникето.  За участниците в бъдещата инсценировка били предвидени по 100 долара на човек. Не било изключено за по-голяма достоверност да бъдат използвани истински отровни вещества. От 14 до 27 март белгийците заснели въздушни удари на руски дронове по цели на терористите в зоната за деескалация в провинция Идлиб. Кадрите щели да бъдат използвани при монтажа на бъдещия видеоматериал.  Под контрола на французите пък на 23 март било доставено отровното вещество, вероятно на хлорна основа, под прикритието на бутилки с кислород и битов газ.  ", "date": "2019.03.30", "title": "Москва алармира: Франция и Белгия готвят провокация с химическо оръжие в Сирия! "}
{"url": "http://epicenter.bg/article/Parizh--Bronetransportyori-i-vodni-oradiya-pazyat-Triumfalnata-arka-/178931/7/0", "text": "Парижките власти са увеличили мерките за сигурност в столицата и на входовете ѝ във връзка с протестните действия на \"жълтите жилетки\", насрочени за събота. Според кореспондента на ТАСС в града са създадени няколко охранителни периметра, а по централните улици патрулират тежко въоръжени полицейски части, предава Агенция \"Фокус\".  На Триумфалната арка има два бронетранспортьора, водни оръдия и около 60 полицейски коли. На главния булевард на Париж - Шанз-Елизе - в различни части на града се намират около 20 полицейски автобуса.  Долната част на емблематичния булевард, популярна сред туристите, е блокирана, както и мостът „Александър III“, който води към нея.  Допълнителни мерки за сигурност се прилагат и в райони, където се намират държавни служби. В близост до двореца „Бурбон“, където заседават членове на Народното събрание (долната камара на парламента) има шест жандармерийски автобуса.  Столичната полицейска префектура е поставила подсилени постове на главните входове в Париж. Правоприлагащите органи по заповед на властите проверяват всички подозрителни автомобили, влизащи в града.  В допълнение към Париж, тази събота протести се очакват в Марсилия, Кан, Руан, Страсбург, Ница.  Протестите в Авиньон, Тулуза и Руан са забранени от властите.  ", "date": "2019.03.30", "title": "Париж: Бронетранспортьори и водни оръдия пазят Триумфалната арка "}
{"url": "http://epicenter.bg/article/Analizator-ot-Bi-Bi-Si--Velikobritaniya-e-v-nay-dalbokata-politicheska-kriza-sled-II-svetovna-voyna/178938/7/0", "text": "Заради многото неяснотите около Брекзит Великобритания е в най-дълбоката политическа криза от Втората световна война. След като парламентът отхвърли за трети път сделката на премиера Тереза Мей, двете най-реалистични възможности са напускане на ЕС без сделка и голямо отлагане на Брекзит, каза днес пред БНР политическият анализатор на Би Би Си Роб Уотсън.  В интервю за предаването „Събота 150“ на програма „Хоризонт“ той очерта четири възможни сценария за развитие на събитията.  „Правителството има да решава много неща – едното е излизането от ЕС е без сделка. Второто - да се поиска от ЕС едно много по-голямо удължаване. Съществува, разбира се, и идеята депутатите да се опитат да намерят алтернатива на плана на Тереза Мей. А има и възможност за падане на правителството“, каза Роб Уотсън.  Но уточни, че „Брекзит без сделка и голямо отлагане са двете най-реалистични възможности“.  Анализаторът смята, че премиерът Мей, чиято сделка „очевидно е на животоподдържащи системи“, не се е отказала от нея.  „Но очевидно тя много трудно ще мине през парламента. Може би единственият шанс сделката да бъде одобрена е това да стане буквално ден преди изтичането на срока за напускане без сделка – 12 април“, каза Роб Уотсън в коментар за растящата подкрепа за плана на Мей, за който обаче все още няма мнозинство  Според него приемането на сделката на Мей може да означава повече проблеми в бъдеще, тъй като повечето политици във Великобритания не харесват това споразумение.  По повод предстоящите индикативни гласувания в понеделник в британския парламент, Роб Уотсън каза, че много трудно ще бъде постигнат консенсус по някои от тях. Той има усещането, че може да има консенсус по т.нар. мек Брекзит, при който Великобритания остава в ЕС, но в това има един голям проблем.  „Може да доведе до падане на правителството, защото половината от консерваторите силно подкрепят Брекзит и те искат независима търговска политика“, открои го той.  Според Роб Уотсън Брекзит има потенциала да разбие двупартийния модел във Великобритания.  ", "date": "2019.03.30", "title": "Анализатор от Би Би Си: Великобритания е в най-дълбоката политическа криза след II световна война"}
{"url": "http://epicenter.bg/article/Denyat-za-razmisal-v-Ukrayna-ne-minava-bez-skrita-agitatsiya-/178940/7/0", "text": "В Украйна, в навечерието на гласуването на следващите президентски избори на 31 март, се наблюдава скрита кампания за отделните кандидати за главния държавен пост на страната. Както съобщава кореспондентът на ТАСС, общо взето, работещите в комунални услуги изчистваха билбордове от рекламни плакати, както и места, които не са специално предназначени за това. Няколко билборда обаче стоят непокътнати. Те съдържат лозунги, които преди това са били в една или друга степен използвани в предизборните кампании на определени кандидати.  Както съобщи в събота общественото движение „Честно“, тези лозунги не съдържат директни препратки към кандидатите, но са в стила на тяхната агитация. \"Официална маркирана реклама\" Има много кандидати - президентът е един\" (използван в агитацията за Петро Порошенко - ТАСС).  От там подчертаха, че е подобна ситуацията в случая с кандидата за президент Юлия Тимошенко. Лозунгът на нейната политическа реклама “Украйна избира промените” е променен на “Промяна”, а сега е на разположение и на билбордове без основни данни.  Подобни примери съществуват при кандидата за президент Владимир Зеленский. Междувременно движението “Честно” отбелязва, че формално рекламата не нарушава украинското избирателно законодателство.  Изборите на президент на Украйна са насрочени за 31 март. Избирателните секции ще бъдат отворени от 08:00 до 20:00 часа. Общо 39 кандидати бяха включени в бюлетините.  Засега в проучванията води комикът Владимир Зеленский с 24.9%, следван от Юлия Тимошенко с 18.8%, настоящия президент Петро Порошенко с 16.8% и считания от някои наблюдатели за проруски кандидат Юрий Бойко с около 10%.   ", "date": "2019.03.30", "title": "Денят за размисъл в Украйна не минава без скрита агитация "}
{"url": "http://epicenter.bg/article/Trus-ot-5-3-po-Rihter-lyushna-Gartsiya--usetiha-go-i-v-Atina-/178941/7/51", "text": "Трус от 5,3 по Рихтер разлюля централната част на Гърция, съобщава АФП, позовавайки се на Националния сеизмологичен институт на страната. Няма данни за пострадали и щети.  Земетресението е било на дълбочина от около 14 километра. Епицентърът му е бил в Коринтския залив, на около 200 километра северозападно от Атина.  \"Това беше сравнително силно земетресение, което е почувствано в централната част на страната и дори в столицата“, заяви Ефтимиод Лекас – ръководителят на сеизмологичния институт. \"Ситуацията е под контрол и ние я следим отблизо. Има много разломни линии в Коринтския залив“, допълни той.  Гърция е разположена върху множество разломни линии и често е удряна от трусове, но те рядко вземат жертви, припомня Канал 3.  ", "date": "2019.03.30", "title": "Трус от 5,3 по Рихтер люшна Гърция, усетиха го и в Атина "}
{"url": "http://epicenter.bg/article/Vuchich--Stroitelstvoto-na-srabskiya-uchastak-ot--Turski-potok--shte-zapochne-do-dni-/178943/7/51", "text": "Строителството на сръбския участък от \"Турски поток\" ще започне до дни, обяви сръският президент Александър Вучич. Според сръбския лидер, техниката вече е на обектите. Той е информирал за това лидерите от балканските държави на срещата им в Букурещ, предава ТАСС, цитирана от Агенция \"Фокус\".  „Ние участваме в този проект, няма никакво съмнение. Започваме работа до няколко дни, техниката вече е по места“. По думите на държавния глава Сърбия развива промишлеността си и в скоро време ще има нужда от повече газ.  “А там, където има газ, има и възможност да се развива икономиката“, отбелязва Вучич и добавя, че газопроводът „ще промени енергийната карта на Балканите“.  Агенцията за енергетика на Сърбия още на 5 март одобри изграждането на сръбския участък от „Турски поток“, планира се то да започне в началото на април. Проекта в Сърбия от границата с България до границата с Унгария ще се изпълнява съвместно от \"Газпром\" и \"Сърбиягаз\".  Вучич заяви по-рано, че страната му е независима и няма да въвежда санкции срещу РФ, ще строи участък от „Турски поток“ на своята територия. Генералният директор на компания „Сърбиягаз“ Душан Баятович също е отбелязал, че сръбската страна е готова да започне изграждането на участъка. Строителството трябва да бъде завършено на 15 декември. Газ ще започне да се доставя до края на април 2020 година.  По проект сръбският участък трябва да започне от Зайчар на границата с България и да прекоси границата с Унгария при близо до Хоргош. Мощността при входа се очаква да е 13,88 млн. куб. м газ в денонощие, а на изхода на участъка - около 10 млн. куб. м.  ", "date": "2019.03.30", "title": "Вучич: Строителството на сръбския участък от „Турски поток“ ще започне до дни "}
{"url": "http://epicenter.bg/article/Erdogan-zaplashi-s-voenna-operatsiya-v-Siriya-/178946/7/0", "text": "Турският президент Реджеп Ердоган заплаши, че след изборите страната му ще предприеме военна операция в Сирия, предава БНР.  Реджеп Ердоган заяви на митинг в квартал „Кяътхане“ в Истанбул, че на тези, които са опитали да затворят Турция с „терористичен коридор“ по южната граница, е бил преподаден урок. Турският президент беше категоричен, че те няма да имат шанс да направят това и в бъдеще.  „Първата работа след изборите ще бъде непременно да решим сирийския въпрос – ако е възможно, не на масата (на преговорите), а на терен. Няма да спрем!“, каза Ердоган.  И продължи: „На тези вътре и извън страната, хвърлили око на работата и хляба на турския народ, няма да простим. Със същата решителност, с която спряхме въоръжения терор, също толкова решителни сме да спрем и икономическия терор“.  Днес е последният ден от предизборната кампания за местния вот и турския лидер говори на поредица от митинги в европейската част на мегаполиса.  ", "date": "2019.03.30", "title": "Ердоган заплаши с военна операция в Сирия "}
{"url": "http://epicenter.bg/article/Rusiya-izpita-nov-model-voenno-transporten-samolet-Il-112V-/178947/7/97", "text": "Русия изпита нов модел военно-транспортен самолет Ил-112В, предават TACC и Агенция \"Фокус\".  Алексей Рогозин, вицепрезидент за транспортна авиация на ПАО \"ОАК\", генерален директор на \"Ил\", припомни, че \"Ил-112В е първият военно-транспортен самолет, създаден от нулата в постсъветския период\".  \"Ил-112 ще помогне за решаването на много проблеми, както в областта на военната логистика, така и в цивилния сектор\", каза той.  Той отбеляза, че \"сега конструкторското бюро Илюшин е изправено пред не по-малко важни и отговорни задачи за провеждане на летателни тестове и подготовка за масовото производство на Ил-112В, което ще се извършва във Воронеж.\"  Рогозин подчерта, че всички компоненти и агрегати на самолета са произведени в Русия, повечето от които са създадени от държавната корпорация \"Ростех\".  ", "date": "2019.03.30", "title": "Русия изпита нов модел военно-транспортен самолет Ил-112В "}
{"url": "http://epicenter.bg/article/Silni-gorski-pozhari-bushuvat-na-12-mesta-v-Makedoniya-/178949/7/51", "text": "Пожари горят на 12 места в Македония, информира македонският телевизионен канал „Нова ТВ“, цитиран от Агенция \"Фокус\".  В района на Скопие гори местност „Люботенски бачила“, където горят сухи треви и дъбова гора на голяма площ, а огънят се насочва към местността „Башинец“, като теренът е непристъпен и се гаси със самолети.  В Битолско огънят е обхванал около 50 хектара сухи треви и ниска растителност в близост до селата Прелюбие и Покървеник.  Сложна е обстановката в Национален парк „Галичица“ в района на Преспанското езеро, като горят около 70 хектара гори и сухи треви.  В тетовския регион пожари са прекъснали електроснабдяването на няколко села.  В охридския район пожар гори в близост до село Рамне, в стружкото село Октиси са изгорели две къщи.  Пожари горят и в общините Македонски брод, Велес, Щип, Македонска Каменица и Делчево, както и в района на Куманово.  Издадена е заповед, с която се забранява навлизането на автомобили на териториите на горските стопанства извън установените пътища и населени места и курортни местности до второ нареждане.  ", "date": "2019.03.30", "title": "Силни горски пожари бушуват на 12 места в Македония "}
{"url": "http://epicenter.bg/article/Sblasatsi-na-granitsata-na-Ivitsata-Gaza--dvama-palestintsi-sa-ubiti-pri-izraelski-ogan-/178951/7/0", "text": "Двама палестинци са убити при израелски огън по време на сблъсъци и протести по границата на Ивицата Газа в събота, предават AFP и Агенция \"Фокус\".  17-годишният Адам Амара бил уцелен в лицето на изток от град Газа, каза говорителят на министерството здравеопазването на Палестинската автонимия Ашраф ал-Кудра.  Десетки хиляди палестинци са се събрали по границата между Газа и Израел, за да отбележат годишнина от началото на протеста, наречен „Марш на завръщането“.  Палестинците са хвърляли гранати, самоделни взривни устройства и камъни по израелските части и са издигали барикади от запалени гуми. Израелските сили за сигурност са отвърнали с бойни и гумени куршуми, и гранати със сълзотворен газ, пояснява БТА.  Според информацията десетки палестинци са ранени.  По-рано в събота друг палестинец бе убит от израелски огън в демонстрация през нощта преди главния протест, съобщиха от министерството.   \"Детето, което хвърля камъни по армията, не е герой\", се казва във видеото.  ", "date": "2019.03.30", "title": "Сблъсъци на границата на Ивицата Газа, двама палестинци са убити при израелски огън "}
{"url": "http://epicenter.bg/article/Papa-Frantsisk-pristigna-v-Maroko-na-dvudnevno-poseshtenie-/178957/7/0", "text": "Папа Франциск пристигна днес в Мароко на двудневно посещение, посветено на диалога с исляма и проблема с миграцията - два приоритета на неговия понтификат, предават Франс прес и БТА.  Самолетът на папата кацна малко преди 14.00 часа местно време /15.00 часа българско/ на международното летище в столицата Рабат, където светият отец беше посрещнат от мароканския крал Мохамед Шести.  Папската визита ще протече под знака на развитието на междурелигиозния диалог, съобщиха мароканските власти.  ", "date": "2019.03.30", "title": "Папа Франциск пристигна в Мароко на двудневно посещение "}
{"url": "http://epicenter.bg/article/Vaprositelnite-okolo-razsledvaneto-na-Robart-Myuler-se-uvelichavat-/178962/7/96", "text": "Въпросителните около разследването на специален прокурор Робърт Мюлер дали президентът Тръмп е възпрепятствал правосъдието нарастват на фона на очакванията за публикуване на доклада, пише американският вестник The Hill, цитиран от Агенция \"Фокус\".  Докато писмото на главния прокурор Уилям Бар до Конгреса в неделя заглушава подозренията, че Мюлер ще обвинява Тръмп или членовете на неговата кампания в заговор с руското правителство, неговото съдържание само засили мистерията около разследването за възпрепятстване на правосъдието.  Остава неясно защо Мюлер отказа да вземе решение дали по един или друг начин Тръмп е възпрепятствал разследването му, а демократите все по-скептично се отнасят към позицията на главния прокурор Уилям Бар, че доказателствата са недостатъчни, за да обвинят Тръмп в възпрепятстване на правосъдието. Те също така твърдят, че той не е неутрален арбитър.  Конгресмените едва ли ще получат отговори в рамките на седмици, тъй като Министерството на правосъдието разглежда доклада на Мюлер от 400 страници, за да определи какво може да бъде публично оповестено.  Бар каза пред Конгреса в петък, че очаква докладът да бъде подготвен за публично оповестяване до средата на април, след като длъжностните лица го изчистят от материалите на журито, чувствителната информация за националната сигурност и подробности, които биха могли да повлияят на продължаващите разследвания.  Някои правни експерти са описали решението на Мюлер да не повдига обвинение за възпрепятстване на правосъдието като много необичайно. Правилникът, уреждащ назначението на Мюлер, изискваше от него да представи доклад на Бар, който излага причините, поради които е решил да повдигне или не обвинения за определени престъпления.  „По-необичайно е за прокурор да казва, не знам, или не знам достатъчно, за да стигна до твърдо заключение ”, каза Джак Шарман, адвокат на „Лайтфут, Франклин и Уайт“ и бивш специален прокурор на Конгреса по време на разследването на аферата „Уайтуотър“.  Някои казват, че е възможно Мюлер да е искал да изложи фактите и да позволи на Конгреса да реши дали Тръмп е възпрепятствал разследването.  Мюлер също е наясно с политиката на Министерството на правосъдието да не повдига обвинение срещу действащ президент, което може да е повлияло на разсъжденията му.  Някои твърдят, че Бар е превишил правомощията си, като е направил собствена преценка за възпрепятстване на правосъдието, без да публикува доклада на Мюлер или доказателствата, които го подкрепят.  Най-общо правните експерти са съгласни, че доказването на възпрепятстване на правосъдието е трудно; изисква да се установи, че извършителят е действал, за да възпрепятства официалното производство и че лицето е действало с „престъпно намерение“.  По този начин почти сигурно щеше да се наложи Мюлер да разпита Тръмп, за да стигне до дъното на причините за уволнението на бившия шеф на ФБР Джеймс Коми или да предприеме други действия, като публикации в социалните мрежи, които призовават тогавашния главен прокурор Джеф Сешънс да прекрати разследването.  Мюлер никога не е постигнал споразумение с адвокатите на Тръмп за интервю и в крайна сметка не е изпратил призовка, за да получи свидетелските му показания. Защо той не е призовал Тръмп е друга мистерия.  „Фактът, че накрая сме стигнали до неяснота дали има възпрепятстване на правосъдието, подчертава колко важно е било Мюлер да интервюира или призове Тръмп“, казва Ели Хониг, адвокат на \"Лоуенщайн - Сандлър\" и бивш федерален прокурор.  ", "date": "2019.03.30", "title": "Въпросителните около разследването на Робърт Мюлер се увеличават "}
{"url": "http://epicenter.bg/article/Treti-palestinets-e-ubit-v-Ivitsata-Gaza-/178964/7/0", "text": "Трети палестинец е загинал от израелски огън при сблъсъци по границата между Израел и Ивицата Газа в събота, предават AFP и Агения \"Фокус\".  17-годишният Тамер Абу ал-Хейр е застрелян в гърдите от израелски войници на изток от Хан Юнис в южната част на Ивицата Газа, се казва в изявление на Министерството на здравеопазването в контролирания от „Хамас“ анклав.  Други двама, на възраст 20 и 17 години, бяха убити, след като десетки хиляди се събраха, за да отбележат годишнината от ежеседмични масови протести по границата. Според последни данни в разириците са участвали над 40 000 души.  Представители на Хамас и „Ислямски джихад“ заявиха в събота, че седмичните протести в близост до границата между Израел и Газа ще продължат въпреки продължаващите усилия на Египет за постигане на договорености за прекратяване на огъня между палестинските фракции и Израел, пише израелското англоезично издание The Jerusalem Post.  Палестинските източници твърдят, че египетските служители от разузнаването, които посредничат между палестинските фракции и Израел през последните няколко дни, са постигнали напредък в постигането на нови споразумения за прекратяване на огъня. Палестинските фракции в Ивицата Газа сега чакат окончателния отговор на Израел на техните искания, добавят източниците.  Източниците твърдят, че Израел е приел повечето от исканията на палестинските фракции, включително разширяването на риболовната зона, възобновяването на работата на граничните пунктове, предоставянето на допълнителни катарски средства в Ивицата Газа и създаването на работни места за хиляди безработни палестинци там.  Египетският екип, оглавяван от високопоставен служител на Генералната разузнавателна служба Ахмед Абдел Халек, се срещна в четвъртък и петък с лидерите на „Хамас“, „Ислямски джихад“ и други палестински фракции и обсъди с тях начини за постигане на ново примирие с Израел.  Халил ал-Хая, член на политическото бюро на „Хамас“, заяви, че египетските служители от разузнаването са носили „положителни отговори” от Израел. Египетските посредници, каза той, ще се върнат в Израел в неделя, за да получат срокове за изпълнение на договореностите.  Хая каза, че ежеседмичните протести по границата с Израел, които се наричат „Велик марш за завръщане и разбиване на обсадата“, ще продължат, докато не постигнат целите си. \"През изминалата година седмичните походи постигнаха някои от целите си\", добави той. \"Те ще постигнат още повече цели.\"  Той разговаря с репортери по време на обиколка на мястото на съботните масови протести край границата с Израел по повод първата годишнина от протестите, които съвпадат с отбелязването на Деня на земята. Представителят на \"Хамас\" каза, че палестинците в Ивицата Газа ще продължат да оказват натиск върху Израел, докато не изпълнят техните \"законни искания\". Исмаил Хание, ръководител на политическото бюро на „Хамас“, в петък се обади на министъра на външните работи на Катар Мохамед бин Абдел Рахман ал-Тани и заместник-директора на Общата разузнавателна служба на Египет Амро Ханафи и обсъди с тях усилията за постигане на споразумение за прекратяване на огъня с Израел.  Източник, близък до \"Хамас\", заяви, че на този етап не е ясно дали Катар ще продължи да предоставя финансова помощ на палестинците в Ивицата Газа. Източникът коментира доклад, в който се посочва, че Катар се е съгласил да изпрати 40 млн. долара в Ивицата Газа като част от споменатите спогодби за прекратяване на огъня, договорени от Египет.  ", "date": "2019.03.30", "title": "Трети палестинец е убит в Ивицата Газа "}
{"url": "http://epicenter.bg/article/Salzotvoren-gaz-sreshtu--quot-zhaltite-zhiletki-quot--vav-Frantsiya-/178965/7/0", "text": "\"Жълтите жилетки\" изпълниха улиците на френските градове в 20-тата поредна събота на протести, за да изразят подкрепата си за активист, ранен в сблъсъци с полицията и за да покажат, че продължават да са мобилизирани срещу икономическата политика на правителството, предават Асошиейтед прес и БТА.  В Париж, Бордо, Авиньон и други градове демонстрантите изразяваха солидарност с Женвиев Льоге, 73-годишна антиглобалистка, която получи рана на главата по време на протестите в Ница миналата събота. Прокуратурата в Ница заяви, че тя била съборена на земята от полицай.  \"Ние всички сме Женвиев\", гласеше разпространен в интернет призив за днешните протести.  Хиляди \"жълти жилетки\" преминаха мирно по улиците на Париж, от северните квартали до площад \"Трокадеро\" край Айфеловата кула. Във френската столица властите засилиха мерките за сигурност и протестите бяха забранени в района на булевард \"Шанз Елизе\", сцена на предишни размирици по време на демонстрации на \"жълтите жилетки\". Полицията съобщи, че 25 души са били задържани, а 20 са били глобени за участие в неразрешен протест.  В южния град Авиньон избухнаха сблъсъци, когато полицията принуди демонстрантите да напуснат тесните улички на средновековния градски център.  В Бордо, югозападна Франция, полицията използва сълзотворен газ след като група демонстранти запалиха купчина строителни отпадъци и се опитаха да преодолеят полицейските заграждения. Протестите бяха забранени в центъра на града, където през изминалите седмици често избухваше насилие.  В ранния следобед френското министерство на вътрешните работи съобщи, че в протестите в цялата страна са участвали 5600 души, 1800 от които в Париж. Тази цифра е по-ниска в сравнение с обявените миналата събота по същото време 8300 участници, предаде Франс прес.  ", "date": "2019.03.30", "title": "Сълзотворен газ срещу \"жълтите жилетки\" във Франция "}
{"url": "http://epicenter.bg/article/Prof--Atanas-Tasev--Nyama--Turski-potok--prez-Balgariya--ima-infrastruktura-za-gazov-hab--Balkan--/178953/11/34", "text": "   Първо: няма избор.     Да. Няма избор, обаче на базата на информацията, която изтече в медиите, този консорциум предлага оферта, която е много близка до индикативната, докато другият консорциум силно се отличава от предложената цена, което е малко странно. Така че, ако погледнем по формални съображения, от гледна точка на постигане на предварително зададените изисквания, то очевидно този консорциум ще бъде класиран на първо място.   Това не е тайна. Знаете, че през февруари при посещението на премиера в Саудитска Арабия възникна тази идея. Между другото ние и следващата седмица очакваме голяма делегация от Обединените арабски емирати в България. Интересът на този регион към България от гледна точка на инвестиции и от гледна точка на участие в инвестиционни проекти, той от дълги години съществува, но сега като че ли преминава в по-реалистична фаза. Така че няма нищо учудващо. Освен това, аз както виждам, явно са били много добре запознати с условията, защото постигат предварително зададените критерии. Знаете, че ние се съревноваваме с времето. Имаше един пазарен тест, който в третата фаза постигна търговия на 90% от твърдия капацитет на тръбата от Турция до Сърбия и с начална дата на функциониране 1 януари 2020 година. Виждате, че времето е твърде малко. И само който не се занимава със строителство, не знае, какво означава за такъв кратък период от време да бъде изпълнена поръчката. Така че по всяка вероятност това ще бъде фирмата, която ще изгражда. Освен това, доколкото разбирам по изказването на г-н Малинов, има план Б. Ако не се успее за тези 250 дни, тогава ще се работи по план Б. Ще бъде реализирано не цялото трасе от 484 километра, а частичното трасе. Ще бъде използвана националната ни газопреносна мрежа по северния маршрут от Провадия до компресорната станция “Полски Сеновец” като даденост, а оттам-нататък ще се изгради трасе, което е от порядъка на 308 километра до сръбската граница. Така че отчитайки факта, че по принцип първоначално не е предвидено от първи януари тръбата „Турски поток 2“ да има пълен капацитет, ние ще влезем в изискванията за плавно осигуряване на пропускателна възможност на тези количества газ, които трябва да минат по сръбското направление.     Не. Аз много моля да се разбере: „Турски поток“ е газопровод, който стига до нашата южна граница. Оттам-нататък имаме инфраструктурата на газовия хъб „Балкан“. Никъде във всички преговори, разговори и подписани договори не става въпрос за транзит на руски газ през България. Има голяма разлика между пренос и транзит. Няма транзитна такса. Има търговия на капацитет на входа и търгове за капацитет на изхода, което е изцяло в изискванията на Третия енергиен пакет и новия европейски Регламент за трансграничен капацитет, който, доколкото си спомням, е от 2017 година, 459 – лесно се помни. Така че в дадения случай дори въобще не е необходимо, който и както да бъде информиран. Още повече, че аз лично присъствах през юни месец миналата година в Брюксел, когато беше представен проектът за газовия хъб „Балкан“ в 5 варианта. И доколкото съм информиран от пресата, проектът за газовия хъб „Балкан“ е включен в списъка на проекти, които представляват общ европейски интерес. Както виждате, ние изцяло сме в рамките на изискванията на европейското законодателство и не е необходимо някой допълнително да ни дава разрешение.     Очевидно има някакво разминаване в превода. Аз в тази връзка направих и коментар, понеже имаше по-категорично изявление, че Русия няма да участва в газовия хъб „Балкан“. Аз казах: „Никой не ви е канил да участвате в газовия хъб „Балкан“. От вас се иска само да докарате газ до нашата граница. Оттам-нататък всичко е наш проблем“. Така че, както виждате, тук не е нужно излишно да вървим по тази хипотеза за гаранции. Ние сме гаранцията. Ние изцяло спазваме пакета. Ние изграждаме инфраструктура, която може да пренася във всички възможни направления газ и сме в състояние да извършваме и търговия, както виждате, на трансграничен капацитет. Освен това имаме 10 % свободен капацитет, който ще бъде предмет на търгове отново в съответствие с европейския регламент. Така че както виждате нямаме никакви проблеми с Европейската комисия.     Ето пак. Няма „Турски поток“. Има доизграждане на газовата инфраструктура на България, която осигурява интерконектори с всички възможни наши съседи. С Румъния имаме интерконектор. Знаете, че Трансбалканския газопровод, когато бъде оставен без газ, също може да се използва. Имаме в проекта втори интерконектор със Сърбия само че с малък капацитет, около милиард и половина. Имаме интерконектор с Гърция. Това е Транбалканският газопровод по гръцкото направление. Строим интерконектор Гърция-България – Коматини- Стара Загора. Имаме интерконектор, това е сухата тръба, към Турция от Трансбалканския. И сега ще дойде нова тръба, която ще се включи в района на Малкочлар в нашата газопреносна система. Така че ние просто в момента сме си изградили една цялостна инфраструктура и въобще не говорим за „Турски поток“, за „Балкански поток“. Просто ще идват едни определени количества газ, като имате предвид, че ние решаваме балансово уравнение. Всички постъпващи количества газ най-напред трябва да задоволяват нашите нужди. Те са около 3,3 милиарда кубически метра, а останалото ние ще го предлагаме на съответните страни. И както виждате на границата вече са изтъргувани тези количества газ, които някой отнякъде купува този газ на турската граница, купува си капацитет на западната граница и го изнася някъде. Това нас не ни интересува. Междувременно цената, с която той заплаща за капацитета, се определя не от кой да е, а от националния регулатор. Определя се прозрачно, определя се по формули, които са публикувани, по методика, която е изцяло в съответствие с европейските регламенти. Така че просто ми е странно, защо някой продължава да говори, че ние, видите ли, танзитираме руски газ. Ние транзитираме всякакъв газ. Тоест ние купуваме, продаваме и пренасяме през нас каквито щете количества газ, но това вече е наш проблем.     Да. Имаме газов хъб „Балкан“. Изграждаме инфраструктура на газовия хъб „Балкан“. Това е.     Има ли някакво значение? Доколкото ми е известно, аз не знам, ако е по Закона за обществените поръчки, вие трябва да декларирате предварително подизпълнителите. В противен случай вие нарушавате закона. Така че според мен едва ли стои въпросът, защото доколкото си спомням на сайта на „Булгартрансгаз“ документацията отдавна стои и тя е напълно в съответствие със Закона за обществените поръчки. Ако се позоваваме на този закон, то той задължително изисква да бъде представен списъкът на подизпълнителите. Те са част от системата за оценъчни критерии за възможности на фирмите. Така че за мен този въпрос не стои. Важното е, че този, който е спечелил, трябва да отговори на изискванията, да извърши със съответното качество и в съответния срок услугата. Това е.   Има два варианта. Първият вариант, той се прие в документа, който беше изпратен от „Булгартрансгаз“ в Народното събрание, и предвижда при сключването на договорите за закупуване на капацитет всяка една от страните да дава финансова гаранция по системата „Ship or pay”, тоест транзитирай или плащай. След като вие сте закупили капацитета, вие трябва да го гарантирате. Това могат да бъдат и ефективни финансови инструменти, могат да бъдат и банкови гаранции. Това обаче се издава в полза на „Булгартрансгаз“. „Булгартрансгаз“ може тези инструменти да ги предостави, самият „Булгартрансгаз“ може да вземе кредит на базата на тези инструменти. При това кредитът може да бъде при изключително благоприятни условия, защото той залага не бъдещата тръба, а залага финансовите инструменти на трета страна. Или да предостави правата на изпълнителя. Доколкото си спомняте, тук се обсъжда вариант изпълнителят да използва тези инструменти, за да получи по-евтин кредит и реално да извърши услугата най-общо казано – на лизинг за определен период от време с отложено плащане, което за нашата страна е все едно. Така или иначе, когато вие строите нещо и вземете кредит, активът, който вие създавате, той не е ваш, докато вие не си изплатите кредита. Дали ще бъде банката, дали ще бъде бъдещият в случай на някаква неудачност на проекта собственик на мрежата, или някаква друга страна, е без значение, но отчитайки сериозността на финансовите инструменти, които предоставят страните, закупили капацитета, тази хипотеза е малко вероятна.   Нещата вървят по план. Хубаво е, че при отваряне на офертите се е появил консорциум, който ако използваме общата терминология, е в час. След като е предложена цена, която е в рамките на индикативната, означава, че тези хора са много добре подготвени и дават реалистична оценка. И както виждате, може би е време да се спре спекулацията, че тук това е прекалено скъпо, защото видяхте пък, че следващата оферта е два пъти по-скъпо. Затова се правят търговете, защото истината настъпва в момента, когато се отварят книжата и ценовите оферти. Така че за мен това е много добра новина. Надявам се много бързо строителството да тръгне, дано да не възникнат някакви допълнителни проблеми, макар че трасето на газопровода е определено, това е трасето на „Южен поток“, макар и в някакъв умален вариант. Сега може да се използва, защото по цялото трасе има проектна готовност, има отчуждаване на терени за бъдещето трасе, компенсирани са собствениците на имотите. Така че едва ли може да възникне нещо, но ние живеем в страна много странна.  Знаете колко трудно проби интерконекторът Комотини – Стара Загора, кой ли не се жалва, както и разбира се за ТОЛ системата. Спомняте си, че имаше възражения дори и от хора, които понятие си нямат, за какво става въпрос. Но да се надяваме, че в крайна сметка по въпросите, които са изцяло в правовото пространство, няма да има нещо което да ни попречи. Защото, разберете, ние имаме задължения от 1 януари 2020 година тези системи да заработят, защото ако се спре достъпът на газ по Трансбалканския газопровод, тогава и при нас възниква много сериозен проблем – ние нямаме откъде да закупим газ. Знаете, че интерконекторът Комотини – Стара Загора не е готов. Трансадриатическият газопровод, по който трябва да дойде знаменитият милиард е готов на 80 и няколко процента, той също не е готов. Единственият вариант е ние да използваме Трансбалканския газопровод от Гърция, при което да закупуваме от него нужните ни количества газ, но самата Гърция няма достатъчни количества газ, защото при нея също ще спре транзитът, който също е горе-долу 3 милиарда на годишна база. Общо взето се съревноваваме с времето и затова се надявам всички да разбират сериозността на момента и вместо да коментираме и всякакви хипотези да развиваме, просто да оставим хората да си свършат работата, защото наистина се съревноваваме с времето.   ", "date": "2019.03.30", "title": "Проф. Атанас Тасев: Няма „Турски поток” през България, има инфраструктура за газов хъб „Балкан” "}
{"url": "http://epicenter.bg/article/57-godishen-shofyor-na-avtobus-e-pochinal-v-dvizhenie-v-Plovdiv-/178961/3/0", "text": "57-годишен шофьор на автобус е починал в движение, съобщи за Радио \"Фокус\"-Пловдив говорителят на ОДМВР-Пловдив. Около  17.20 ч. е получен сигнал за катастрофа с автобус в Пловдив.  При ляв завой по ЦБО, идвайки от Сточна гара, автобус без пътници преминал в насрещната лента и се блъснал край спирката пред ПУ \"Паисий Хилендарски\". Няма пострадали хора.  Екипи на Центъра за спешна медицинска помощ и \"Пътна полиция\" са констатирали смъртта на 57-годишния водач, на когото най-вероятно е прилошало поради здравословен проблем.  Местопроизшествието е запазено. Водачите да преминават с повишено внимание, съветват от полицията.  ", "date": "2019.03.30", "title": "57-годишен шофьор на автобус е починал в движение в Пловдив "}
{"url": "http://epicenter.bg/article/Yordanka-Fandakova-s-kozheno-rokersko-yake-za-motosezon-2019--SNIMKI--/178939/2/98", "text": "С черно кожено яке, тесен черен панталон и високи черни боти столичният кмет Йорданка Фандъкова откри мотосезон 2019 на площада пред катедралата \"Александър Невски\" в София, предава Канал 3.  Според организаторите на паветата пред патриаршеския храм се събират 15 000 мотористи. Девизът на новия сезон е \"Бъди разумен на пътя, започни от себе си\".  \"Важно е от този площад да отправим посланието за толерантност на пътя, за безопасност. Да пожелая на всички любители на моторите много успешен, безопасен сезон\", каза Йорданка Фандъкова от трибуната към множеството.  \"И нека всички участници в движението да знаем, че от всеки от нас зависи запазването на живота и здравето на другите - пешеходци, велосипедисти, мотористи, шофьори, всички трябва да уважаваме всички останали,“ каза още Фандъкова.  След традиционния църковен ритуал и запалването на свещи, дойде време за най-важната част: забоботиха хилядите мотори и тръгна шествието по маршрут \"Оборище, булевардите \"Васил Левски”, ”Цар Освободител”, \"Цариградско шосе”, \"Алея Яворов”, \"Никола Вапцаров”, ”Черни връх” и ”България” до пътен възел Бояна, където празникът продължава.  От МВР напомниха още преди старта, че всички участници в движението трябва да спазват правилата и да бъдат толерантни един към друг. Десетки моторни полицаи се включиха в колоната - служебно.  ", "date": "2019.03.30", "title": "Йорданка Фандъкова с кожено рокерско яке за мотосезон 2019 (СНИМКИ) "}
{"url": "http://epicenter.bg/article/Ofitsialno-predstaviha-novata--quot-Koalitsiya-za-Balgariya-quot-/178942/2/48", "text": "ПП АБВ и още 6 партии ще се явят на европейските избори като „Коалиция за България\". Това стана ясно по време на пресконференцията в централата на АБВ, предаде Агенция „Фокус“. Формацията ще бъде председателствана от лидера на АБВ Румен Петков.  Партиите, които участват в „Коалиция за България“ са: ПП \"Алтернатива за българското възраждане\", ПП \"Обединен блок на труда Български лейбъристи\", Политическо движение \"Социалдемократи\", ПП \"Движение за социален хуманизъм\", ПП \"Българска левица\", ПП \"Българска партия Либерали\", ПП \"Възраждане на Отечеството\".  По време на срещата беше представен политическият договор за сътрудничество, както и коалиционното споразумение между политическите сили. Формацията е обединена от единомислието за безпътицата и упадъка във всички сфери на живот в страната.  Рамковото споразумение на „Коалиция за България“ се обединява около пет основни цели: За силна държава и сигурност за гражданите, за завръщане на икономическия и политически суверенитет на България; за борба с бедността и демографската катастрофа, за социалната справедливост и повишаване на доходите; за гарантиране на енергийна сигурност на България; за възраждане на българското село; за общодостъпно и качествено здравеопазване и образование, за развитие на българската духовност и култура.  \"Коалиция за България“ ще ражда и отстоява идеи, защото българската политика има нужда от това, каза Георги Първанов, президент на България в периода от 2002 до 2012 г. и основател на ПП АБВ.  „Поздравявам колегите за подписването на споразумението и създаването на коалицията с ясните програмни управленски ангажименти и разбира се за избраното име. В момента, в който се появи името на новата коалиция в публичното пространство, прочетох различни реплики и закачки“, коментира той.  „За нас тримата (с Румен Петков и Ивайло Калфин) това е сантимент. Преди 20 години ние с г-н Петков, заедно с проф. Кръстьо Петков, Николай Камов, Александър Радославов сме създавали една коалиция, която постави в основите си истински работещи ценности, както социални, така и национални“, посочи той. Според него обаче днес в българската политика има две тенденции при сформиране на коалиция - едната е на изолационизма и монопола, а другата е на работещите и равнопоставени.  „Ние ще бъдем източник на много идеи, на един същностен идеен дебат. Няма да влизаме в режима на скандали, каквито виждаме между двете основите партии и някои други парламентарни формации. Нашата нисша е друга, ние ще раждаме идеи, ще отстояваме идеи, защото българската политика има нужда от това“, изтъкна бившият президент.  Според него моделът на управление в страната трябва да се смени. „Ние сме алтернатива на двуполюсния модел на българската политика“, посочи още Първанов. По думите му политиците в страната не се ангажират с това да създават идеи, а скандали. Той отбеляза, че \"Коалиция за България\" остава отворена за включването и на други политически партии в нея.  „Коалиция за България“ е перспективен модел, който излъчва стабилност и предсказуемост, заяви председателят на АБВ Румен Петков.  „Ние се обръщаме към нашите сънародници за подкрепа, представяйки стратегическа визия за развитието на страната и политическо-стратегическо споразумение, което гарантира съвместното ни участие в предстоящите европейски избори, местни избори, парламентарни и президентски“, обясни Петков.  „Българските граждани в „Коалиция за България“ трябва да виждат сигурност, стабилност, предсказуемост и готовност да се води политика на открит диалог и политики, които отговарят на обществените интереси и държавата“, заяви председателят на АБВ. „Коалиция за България“ е перспективен модел. Тя излъчва перспектива, стабилност и предсказуемост. Това са изборите, на които се явяваме заедно, но със същата енергия ще се готвим и ще участваме за изборите в местните органи за самоуправление, парламентарни и президентски, които предстоят до следващите европейски. И това трябва да е ясно за всички“, допълни Румен Петков.  Петков отбеляза, че все още не е избран водачът и участниците в листата на „Коалиция за България“ за европейските избори.  „Има повече от 25 номинации, които са излъчени от АБВ, „Българска левица“ и „Блока на труда“, но не искаме да коментираме теми в обществото, които не са изчистени между нас“, посочи той.  „Коалиция за България“ ще работи за промяна на Европейския съюз, подчерта Ивайло Калфин, член на НС на ПП АБВ.  „В политическото споразумение на „Коалиция за България“ са включени три цели и десет приоритета. ЕС дава възможности, които България до сега не е използва пълноценно, за да подобри живота на гражданите си“, посочи той.  Трите цели на споразумението са: 1. България трябва да отстоява националните си интереси. 2. затвърждаване на ролята на България като лидер на региона. 3. Отстояване на правата на всички българи, независимо дали живеят в България или която и да е друга европейска страна.  „Ние ще работим за промяна на ЕС. Той недостатъчно бързо и адекватно решава въпросите, както очакват гражданите. ЕС трябва да бъде фактор между САЩ и Русия за опазване на мира“, обясни Калфин, като отбеляза, че коалицията ще работи и за опазване на климатичните условия. Той допълни, че трябва да има по-добра политика за борбата с бедността и социалната несправедливост. По думите му приоритетите на коалицията са насочени към премахване на двойните стандарти и заличаването на различията на регионите.  ", "date": "2019.03.30", "title": "Официално представиха новата \"Коалиция за България\""}
{"url": "http://epicenter.bg/article/Tsvetanov-v-Pomorie--Politicheskite-ni-oponenti-nyamat-idei-i-razchitat-na-kompromati-/178945/2/48", "text": "\"Предстои ни много тежък предизборен период, насреща си имаме политически опонент като БСП, който не предлага политики. Те не искат дебат по същество за евроизборите, направиха всичко възможно техният водач на листата да бъде агресивен и арогантен. Това не е послание за същността на европейския вот, а той е нещо изключително важно, защото в европейските институции се приемат параметрите, бюджетите и основните политики, които всяка една държава трябва да изпълнява.   Нашата евролиста ще бъде от компетентни и знаещи хора, които познават функциите на европейските институции и имат признанието на европейските лидери. Убедителната победа на евровота ще ни даде сили за предстоящия местен вот.\"   Tова заяви заместник-председателят на ГЕРБ и председател на Националния предизборен щаб Цветан Цветанов пред близо 250 души в Поморие, съобщиха от пресцентъра на ГЕРБ.  Той откри традиционния Областен семинар на бургаската структура на партията в Гранд Хотел „Поморие“.   На него присъстваха областният ръководител Димитър Бойчев и неговите колеги народни представители от Бургас, зам.-министри, зам.-председателят на партията и кмет на Бургас Димитър Николов, зам.-областни управители, общински съветници, председатели на клубове и др. Модератор на събитието бе бургаският депутат Ивелина Василева.  Цветанов прогнозира, че с обявяването на листата кандидатите ще чуят всякакви неверни неща от БСП.  „На местните избори битката ще бъде отново безмилостна. Ще се стараят да дискредитират успешните кметове с компромати. Опонентите ни нямат какво друго да предложат, нямат идеи. Затова трябва да подкрепяме кметовете. Без работата им в общините нямаше да имаме тези успехи във всички национални избори. Гръбнакът на една партия е местната власт, добрата структура от партийни организации и постоянният диалог. Силата ни е, когато подкрепяме всичко, което е добро за страната ни и хората да усетят, че политиката стига до тях. Това е партия ГЕРБ“, заяви той.  Пред многобройната структура Цветанов даде редица примери за компромати срещу ГЕРБ в предходни години непосредствено или по време на кампания спрямо него, спрямо кмета на Бургас Димитър Николов, аферата „Костинброд“ и др.  „Когато 2013-2014 управляваха тези, които днес казват, че с „Визия за България“ могат да са по-добри от нас – спираха еврофондовете и кметовете страдаха“, напомни Цветанов.   „В нашата предизборна платформа ще представим приликите си с ЕНП, а не както направиха от БСП – да акцентират върху различията с ПЕС. Когато си член на партия и политическо семейство, трябва да показваш какво ви обединява, а не това, което ви разделя. Това показва, че БСП са неискрени към техните избиратели. Те залагат на това, което може да провокира националпопулистките настроения на хората“, сподели още председателя на Националния предизборен щаб.  „Вероятно всички сте видели водача на листата на БСП – обвинената в пране на пари в особено големи размери Елена Йончева – вчера да казва, че вярва на турската страна във връзка с изказването Мевлют Чавушоглу, но не и на премиера Борисов и правителство на България. Това национално отговорна политика ли е? Не е ли умишлено търсене на провокация. Това е потенциален риск за страната ни и от всяко излишно изказване – може да тръгне нещо, което да е заплаха за националната ни сигурност. В Гърция има увеличение на миграционния поток с около 30% спрямо 2017 г, а за България той е почти нулев. Това не е ли заслуга на българското правителство и на министър-председателя?“, заяви Цветанов.  По време на областния семинар Цветан Цветанов връчи членски карти на новоприети членове на ГЕРБ в област Бургас.  ", "date": "2019.03.30", "title": "Цветанов в Поморие: Политическите ни опоненти нямат идеи и разчитат на компромати "}
{"url": "http://epicenter.bg/article/Iznenada--Radan-Kanev-e-vodach-na-listata-na--quot-Demokratichna-Balgariya-quot--/178948/2/48", "text": "Заместник-председателят на ДСБ Радан Кънев е водач на листата на обединение \"Демократична България\" за предстоящите избори за Европейски парламент, предаде БНР.  Това обяви на пресконференция в националния пресклуб на БТА съпредседателят на \"Демократична България\" и лидер на политическа партия \"Да България\" Христо Иванов.  Той подчерта, че решението за първите трима в листата за предстоящите евроизбори, е съгласувано от политическия съвет на \"Демократична България\".  В челото на листата влизат още Стефан Тафров, кандидат на \"Да, България\" и Албена Симеонова, кандидат на \"Зелените\".  При представянето Христо Иванов отбеляза, че излъчването на Радан Кънев за водач на листата е много важна политическа задача.  \"Ние инвестираме в обединението\", обясни Иванов.  Допреди дни се смяташе, че листата на \"градската десница\" ще поведе досегашният евродепутат Светослав Малинов. Той обаче се оттегля след скандала с отсъствието му при гласуването на пакета „Мобилност”, пояснява Дарик радио.  Пълната евролиста ще стане ясна в следващите дни.   Точно преди две години Радан Кънев хвърли оставка като лидер на ДСБ, припомня Канал 3. Това стана след провала на парламентарните избори, в които формацията му Нова Република (и гражданите с традиционно десни възгласи вече трудно си спомнят за нея) получи 2,5 процента.  Сега Кънев ще оглави листата за евродепутати на \"Демократична България\", която обедини ДСБ с \"Да, България\". Двете партии бяха изпокарани за парламентарните избори, като според членове на ДСБ създателят на бутиковата партия \"Да, България\" Христо Иванов е постъпил некоректно с тях, използвал е структурите за кампанията си, а накрая развалил коалицията.  Звездата на Кънев изгря след издънката на Светослав Малинов, който закъсня за важното за българските превозвачи гласуване по пакета \"Макрон\". Според източници от средите на тъмно-сините създателят на ДСБ Иван Костов бил бесен на Малинов за автогола, който си е вкарал. От друга страна Кънев, който се подвизава като адвокат, бил припознат като добър вариант за предстоящия вот заради нападките си към Бойко Борисов, което е тактика и на БСП.  Предвид конфликта от последните избори между Кънев и Христо Иванов обаче не е ясно, дали феновете на правосъдния министър от кабинета \"Борисов 2\" няма да се опитат да пренаредят с преференция Кънев.  Това няма да е ново за листата на десните. На миналите евроизбори същия трик направи ДСБ с лидера на \"България на гражданите\" Меглена Кунева.  ", "date": "2019.03.30", "title": "Изненада! Радан Кънев е водач на листата на \"Демократична България\" "}
{"url": "http://epicenter.bg/article/Kmetat-na-Kardzhali-podpisa-memorandum-za-satrudnichestvo-s-kitayskata-obshtina-Meydzhou-/178950/2/98", "text": "Меморандум за сътрудничество между община Кърджали и китайската община Мейджоу бе подписан на 18 март, съобщи на брифинг днес кметът на община Кърджали инж. Хасан Азис. Това стана по време на 4-дневното посещение на градоначалника в азиатската държава, съобщиха от общината.  „Преди месец получих покана от община Мейджоу в резултат на мое участие в междуправителствена делегация във формат 16 +1. Поканата беше за проучвателно посещение, но то прерасна в официално, тъй като в хода на визитата, стигнахме до общото решение, че може да подпишем и Меморандум за сътрудничество в областта на градското управление, инвестициите, туризма и спорта”, обясни инж. Хасан Азис.  Меморандумът е подписан официално в присъствието на ръководството на община Мейджоу, представители на ККП и журналисти.  В Мейджоу с население 5.5 млн. жители кметът на Кърджали е успял да посети 12 фабрики и заводи в сферата на машиностроенето, електрониката, фармацевтичната промишленост. Проведени са и много срещи и разговори с потенциални партньори.  „Посетихме фабрика, която произвежда озвучителна техника и аудиосистеми за коли. Продукцията ѝ се реализира с фирма от Франция за различни европейски марки автомобили. Положих усилия да предизвикам подобно производство да има и в Кърджали, изтъквайки, че се намираме на трансевропейски коридор № 9 и в близост до Гърция и Турция. Бяхме и в завод за телевизори и мобилни телефони, чиято продукция се изнася в целия свят, също в предприятие за производство на части и дънни платки за лаптопи. Обиколката включваше и завод с 10 хил. работници, които произвеждат спирачни системи за тежкотоварни автомобили, както и в голяма фармацефтична фирма за хранителни добавки и чайове”, посочи инж. Азис.  Той подчерта, че по време на срещите е представил възможностите за бизнес в Кърджали като е отправил покана към китайските инвеститори да гостуват тук и обсъдят идеи за сътрудничество в областта на машиностроенето, елекрониката и електротехниката.  „Очаквам в скоро време представители от община Мейджоу да посетят Кърджали, но системата в Китай е такава, че една инвестиция може да се случи само, ако има одобрението и положителното становище на държавата”, обясни кметът инж. Хасан Азис. В подписания меморандум между двете общини е отделено място и на контактите в сферата на спорта. Домакините са проявили много голям интерес към спортната база, с която разполага Кърджали, с възможностите за обмяна на футболисти, включително и на треньори.  „Още следващата седмица ще изпратим покана за гостуване на техни представители, а защо не в бъдеще да посрещнем и целия отбор от Мейджоу на лагер в Кърджали”, заяви градоначалникът. Инж. Хасан Азис е отправил и специална покана към кмета на общината Мейджоу и неговия екип да посетят Кърджали. В най - скоро време предстоят и срещи на кмета на Кърджали с политическия съветник на посланика на Китай у нас.  „Целта на моето проучвателно посещение, прераснало в официално, е не само търсене на контакти с Китай, но търсене на инвестиции за развитие на Кърджали и региона. Позицията, ние имаме промишлена зона и сме готови за инвеститори, е архаична форма. Като кмет на общината смятам, че трябва да бъдем активнотърсещи инвеститори”, подчерта инж. Азис и припомни сериозните усилия на общинското ръководство холдинг „Теклас-България ” и фирма „ Ай Пи Ес” да предпочетат да инвестират именно в Кърджали.  ", "date": "2019.03.30", "title": "Кметът на Кърджали подписа меморандум за сътрудничество с китайската община Мейджоу "}
{"url": "http://epicenter.bg/article/Ivo-Hristov--BEST-OF-Tsvetan-Tsvetanov-v--quot-Panorama-quot--/178952/2/0", "text": "Началникът на кабинета на президента Румен Радев, Иво Христов, публикува във Фейсбук извадка от фрази на заместник-председателя на ГЕРБ Цветан Цветанов в предаването „Панорама“ по БНТ:     ", "date": "2019.03.30", "title": "Иво Христов: BEST OF Цветан Цветанов в \"Панорама\" "}
{"url": "http://epicenter.bg/article/Kiril-Dobrev--GERB-e-nay-mrazenata-partiya-v-Balgariya-i-BSP-ima-shans-da-ya-svali-ot-vlast-/178954/2/48", "text": "Един политик трябва да си обича работата. С тези думи зам.-председателят на БСП Кирил Добрев се обърна към актива на партията по време на работна среща „Европейски избори 2019 г.”, съобщиха от пресцентъра на партията.  Според него тези избори са изключително важни.  „БСП има нужда от висока избирателна активност. В момента ГЕРБ е най-мразената партия в България”, каза още той.  „Ние сме на страната на хората. Имаме шанс да продължим да бъдем с тях и европейските избори ще са инструмент за по-голяма цел”, каза Добрев.  „Трябва да бъдем инструмент на хората да свалят настоящата власт и да я накажат. Шанс за БСП е да бъде използвана за свалянето на това управление”, категоричен беше той.  Кирил Добрев припомни, че с „Визия за България” БСП е обиколила цялата страна, за да обясни на хората, че има алтернатива за управление на страната. Той добави, че в документа на левицата са посочени решения на всички основни секторни проблеми в страната.  След това той поясни, че такъв документ е направен и за Европа. Добрев каза още, че по места БСП трябва да изготви своя визия, в която да присъстват решения, които да помогнат за разрешаване на проблемите във всеки регион и да реализира ръст.  Той каза, че парламентарната група на левицата е напуснала Народното събрание, в резултат на което е лъснал начинът, по който управляващите, в колаборация, правят законите.  Кирил Добрев се обърна към събралите се и им заяви, че БСП няма избирателен таван. Припомни, че на президентските избори 2,5 милиона българи са гласували за Румен Радев и Илияна Йотова.  „С Елена Йончева протягаме ръка не само на твърдото ни ядро. Тя се превърна в инструмент за отстраняването на това управление”, каза Добрев.  ", "date": "2019.03.30", "title": "Кирил Добрев: ГЕРБ е най-мразената партия в България и БСП има шанс да я свали от власт "}
{"url": "http://epicenter.bg/article/Ninova-za-skandala-s-Turtsiya--Kogato-godini-nared-vodish-vasalna-vanshna-politika--rezultatat-e-losh-/178956/2/48", "text": "„Премиерът Борисов обвинява турската страна в лъжа. Това не звучи добре на фона на добросъседските отношения и личните отношения между Борисов и Ердоган“. Това каза председателят на НС на БСП Корнелия Нинова пред журналисти в с. Дивотино за изявленията на управляващите по повод намесата на Турция във вътрешните ни работи.  „Смятам, че нашите власти прикриват намесата на Турция в решенията по Закона за вероизповеданията“, добави Нинова. Тя коментира, че когато години наред провеждаш васална външна политика, накрая резултатът е лош.  „Нужна ни е политика с характер, възпитано и дипломатично, но и твърдо да отстояваме интересите си. Трябва да се каже и истината- имало ли е такава намеса или не“, категорична бе Нинова.  Лидерът на левицата припомни, че имаме признания от Екатерина Захариева, че разговори са водени, а и първоначалният вариант на закона претърпя изменения.  „В окончателния вариант е факт - външното финансиране от Турция и други държави продължава, отсрочват се задълженията на мюфтийството и целите на Турция са изпълнени“, каза още Корнелия Нинова.  След срещата с протестиращи жители на с. Дивотино Корнелия Нинова коментира и решението на АБВ да се яви на изборите като „Коалиция за България“.   „Когато си бил президент на държавата и си стоял на парадния вход, да се опитваш да се върнеш в политиката през задния, като крадеш името на собствената си партия, за да помогнеш на опонентите й - по-голямо унижение за Георги Първанов едва ли може да има,\" категорична бе Нинова.  ", "date": "2019.03.30", "title": "Нинова за скандала с Турция: Когато години наред водиш васална външна политика, резултатът е лош "}
{"url": "http://epicenter.bg/article/Nidal-Algafari--Horata-ot-vlastta-e-tryabvalo-da-mislyat--predi-da-pravyat-sdelkite-za-imotite-si/178958/2/48", "text": "Когато си е купувал Цветан Цветанов апартамента, или другите министри, дали някой ги е накарал? Когато си на такава позиция, би трябвало да си правиш елементарна сметка. Не може например чиновници, които би трябвало да живеят на заплата, да ходят с костюми за по 3-4 хиляди лева, или да карат коли за хиляди.   Това каза в предаването \"Офанзива с Любо Огнянов” по Канал 3, експертът по политическия пиар Нидал Алгафари.  Когато си в политиката, не можеш само да търсиш, че някой те е натопил. Трябвало е да мислят, преди да си правят сделките. Когато хората са във властта, допускат грешки и сега дали ще избухне нещо преди два месеца или сега, винаги ще има нещо, което да излезе наяве. На опозицията това й е работата- да търси. Аз мисля, че сега от ГЕРБ би трябвало да извадят сделки с апартаменти, защото много от опозицията живеят в много хубави жилища. Има много неща, които могат да се появят, но ако тръгнем на тази махленска история, ще стане много грозно. С този огромен медиен интерес и бълването във Фейсбук, закриваме важните неща. Всяко чудо е за 3 дни - минава и заминава. Хората по нашите географски ширини имат завист и много ги е яд като съседът има по-хубав апартамент, или кара по-хубава кола и това ги пали, каза още той.  Аз смятам, че Цветан Цветанов е достатъчно силна фигура и ще си има мястото и позицията, без да е първи в ГЕРБ, или в парламента дори. Вместо да се занимава да тича да види на всеки сърдитко какъв му е проблема, ще се занимава с избори. Това, което направиха в ГЕРБ, е много голям жест, но за мен ако ще подаваш оставка, трябва да излезеш от политиката, а Цветанов ще бъде много голяма фигура на изборите, заяви още Алгафари.  ", "date": "2019.03.30", "title": "Нидал Алгафари: Хората от властта е трябвало да мислят, преди да правят сделките за имотите си"}
{"url": "http://epicenter.bg/article/Rumen-Hristov--Skandalat-s-apartamentite-ne-e-nay-golemiyat-za-Balgariya-/178960/2/48", "text": "Г-н Кисьов не беше кандидат по лични причини и така коментарът, че се е оттеглил, не е истина. Що се отнася до г-н Йорданов, ние имаме начин за номинации и той получи значителен брой. Ние търсихме знакова фигура за СДС. По нашия устав, ние номинираме само членове на партията. СДС от самото начало се бори за свобода на словото. Ние още от самото начало настоявахме, ние сме свободни граждани. Александър Йорданов е критикувал и други министър-председатели, каза в предаването \"Офанзива с Любо Огнянов” по Канал 3, лидерът на СДС Румен Христов.  Ние сме най-старата партия, член на ЕНП и гарантираме, че нашите депутати също ще бъдат. Ние говорим за европейски избори. На срещите, които имахме с ГЕРБ, констатирахме, че във външната политика нямаме разминавания. Аз не искам да отменям правото на Александър Йорданов да има свое мнение за управлението на страната. След като партията има едно виждане за определена политика, той ще я защитава, защото това е партийно мнение, каза още той.  Оценка на лидери на други партии не искам да давам. Що се отнася до скандала с апартаментите, аз смятам, че политиците трябва да внимаваме много с решенията си, но това не са големите скандали на България. Утре ще разбера кой е водачът на листата на ГЕРБ. Дали ще продължи сътрудничество с ГЕРБ зависи от успеха на европейските избори, заяви лидерът на СДС.  За нас важно е да се направи интерконекторна връзка с Гърция, защото това е важно за България. Ние трябва да се опитаме да транзитираме газ, защото имаме нужда от тези такси. Много добре трябва да преценим дали има полза от изграждане на трасе, или можем по друг начин да си доставяме газ, каза още Румен Христов.  ", "date": "2019.03.30", "title": "Румен Христов: Скандалът с апартаментите не е най-големият за България (ВИДЕО)"}
