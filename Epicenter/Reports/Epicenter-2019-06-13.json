{"url": "http://epicenter.bg/article/Vitseprezidentat--Natsionalna-kauza-e-detsata-s-balgarski-proizhod-da-poluchavat-obrazovanie-v-Balgariya/185630/2/0", "text": "Национална кауза е децата с български произход да получат образование в България. Тази теза на вицепрезидента Илияна Йотова подкрепиха участниците в организираната от нея среща на „Дондуков“ 2 за проблемите на студентите от българските общности, съобщиха от прессекретариата на президента.  По време на разговорите бяха договорени конкретни стъпки за улесняване и мотивиране на обучението в българските висши учебни заведения на чуждестранните студенти от български произход -изтеглянето на рекламната кампания за кандидатстване още през есента на предишната година, възможностите за онлайн кандидатстване и онлайн изпити, както и опростеното издаване на документи за пребиваване в България. Общо бе разбирането за полагане на изпит по български език по европейската езикова рамка.  В срещата участваха образователният министър Красимир Вълчев, зам.-министри и представители на Министерство на образованието и науката, Министерство на вътрешните работи, Министерство на външните работи, изпълняващият длъжността председател на Държавна агенция за българите в чужбина, ректорите на Софийски университет „Св. Климент Охридски“, на Медицински университет-София, на Икономически университет-Варна, на Югозападен университет „Неофит Рилски“, експерти.  По време на разговорите бе подчертано, че Министерството на образованието и науката провежда най-активна политика за българите в чужбина.  Общо бе мнението, че студентите от български произход са потенциал, чийто статут трябва максимално да бъде уреден. „Самият факт, че сме се събрали тук, е доказателство, че държавата мисли за тези проблеми“, подчерта ректорът на Икономически университет-Варна проф. д-р Евгени Станимиров. Той изтъкна липсата на цялостна маркетингова политика на университетите, за да привличат студенти от българските общности.  През академичната 2018/2019 година вицепрезидентът Илияна Йотова проведе във Варна, Пловдив, София, Благоевград поредица от срещи със студенти от българските диаспори, които се обучават в български висши учебни заведения по Постановления на Министерски съвет №103 и №228. Въз основа на споделените от тях проблеми с обучението и пребиваването им вицепрезидентът и екипът й изготвиха предложения за решаването им. Серия от сходни по съдържание проблеми, които се коренят в остарялата и несъвършена нормативна уредба – това бе основният извод от срещите със студентите. Предложенията за решаване на проблемите им вицепрезидентът представи на срещата днес и те бяха приети с широка подкрепа.  Проблемите са разделени в две групи – свързаните с кандидатстването и учебния процес, и отнасящи се до пребиваването в България. Вицепрезидентът бе категорична, че е необходима по-добра рекламна кампания и представяне на възможностите за обучение в български висши училища, както и по-ранно стартиране на кандидатстудентските кампании. Илияна Йотова подчерта голямата конкуренция на университетите в Русия, Украйна, Унгария, Сърбия. „Съществува опасност от загуба на българско самосъзнание в историческите ни диаспори, където е пазено столетия наред“, изтъкна вицепрезидентът.  Илияна Йотова предложи отпадане на изискването за издаване на удостоверение за български произход за тези студенти, като положеният успешно изпит по български език да бъде достатъчно условия за кандидатстване.  „За първи път се обръща такова специално внимание на българския език като белег за самосъзнание, за удостоверяване на произход. Горда съм от такава политика“. С тези думи се обърна към вицепрезидента проф. д-р Светозара Халачева, директор на Департамента за езиково обучение към СУ „Св. Климент Охридски“.  Образователният министър Красимир Вълчев прие предложението на вицепрезидента за програма за допълнително обучение по български език за първокурсниците. МОН работи по предоставяне на възможности за обучение в българските висши учебни заведения и на студенти от по-новата емиграция.  За да се избегнат административните пречки, за уреждането на пребиваването по време на обучението вицепрезидентът Йотова предложи практиката в много страни с т.нар. виза-студент, или специална студентска книжка за целия период на следване.  От Министерство на вътрешните работи заявиха, че заедно с Министерство на външните работи изготвят промени, които да улеснят пребиваването на студентите от български произход.  Не на последно място Илияна Йотова изтъкна проблема с липсата на регистър на завършилите в България. Българската държава инвестира в тези студенти, а след това не се интересува какво се случва с тях. „Приоритет в държавната политика следва да е създаването на единна национална система за професионално ориентиране. Тази система да съдържа информация за завършващите възпитаници на българските университети и за свързването на кариерните центрове, които сега стоят в тесните си рамки по университети и региони“, заяви вицепрезидентът. Трудността, с която се намират учители по български език за българските общности по света, е пример за липсата на връзка между приема на студенти и кадровото планиране е очевидна.  Участниците в разговорите на „Дондуков“ 2 се обединиха около мнението, че е направена първата стъпка към комплексен подход спрямо студентите от българските общности в чужбина. „Имаме една цел – да бъде изцяло изчистен статутът на тези млади хора. Ако не сме заедно, няма как да сполучим“, подчерта вицепрезидентът Илияна Йотова в края на срещата.  ", "date": "2019.06.13", "title": "Вицепрезидентът: Национална кауза е децата с български произход да получават образование в България"}
{"url": "http://epicenter.bg/article/Prof--Kiril-Topalov--Gotse-Delchev-vinagi-yasno-e-zayavyaval--che-e-balgarin/185552/2/0", "text": "Последното заседание на Комисията беше доста напрегнато. На предишните заседания постигнахме напредък по редица теми като цар Самуил, Св. Св Кирил и Методий. Темата за Гоце Делчев е много деликатна. Той ясно е заявил, че е българин. Ние работим с извори и ясно сме казали на колегите - \"Дайте ни извори, но не фалшиви и произведени след края на Втората световна война\".  Това каза в сутрешния блок на БТВ проф. Кирил Топалов, член на съвместната историческа комисия със Северна Македония.   \"В Северна Македония се опитват да наложат, че щом Гоце Делчев е роден в Кукуш той е македонец. Всичко това идва след края на Втората световна война и решенията на Коминтерна, които са диктувани от Сталин. Той не е харесвал България, защото редица съветски републики са искали да се казват Българска съветска република. Идеята на Сталин е била да изчезнат националните държави и да се създаде една обща голяма комунистическа държава. Сталин е искал да раздели България на три - Добруджа, Тракия и Македония. Най-голямото предателство е извършено от страна на Георги Димитров и Васил Коларов, които подкрепят това решение и са съгласни да разделят държавата си на три и да изтрият името ѝ. Теорията на македонизма се разработва в Сърбия. След Втората световна война всичко българско е премахвано в Македония от сърбите. Хората са пращани в лагери. А тук в България, хората са били бити и карани да се пишат македонци. Георги Димитров е бил готов да подари Пиринска Македония на новосформираната държава Македония. Нашата цел е техните историци да кажат истината. Този процес ще е труден, защото след Втората световна война са насложени много фалшиви твърдения\", категоричен беше проф. Топалов.  ", "date": "2019.06.13", "title": "Проф. Кирил Топалов: Гоце Делчев винаги ясно е заявявал, че е българин"}
{"url": "http://epicenter.bg/article/Boyko-Borisov-s-yubiley-dnes--60-godini-ne-stigat-/185556/2/0", "text": "Министър-председателят на България Бойко Борисов празнува своя 60-годишен юбилей.   Роден през 1959 година в Банкя, баща му е служител в Софийско градско управление на МВР, а майка му начална учителка. Бъдещият политик има сестра Красимира, която е лекар.   Борисов не обича шумните купони и празненства. По традиция празнува в семейна обстановка.   Миналата година на 13 юни избра да е в Йерусалим, където патриарх Теофилос Трети го удостои с Орден на рицаря на Йерусалим за неговите заслуги към православието. Премиерът ни бе провъзгласен и за висш командир на Ордена на Светия Божи гроб, получавайки златен кръст, върху който има златна корона и звезда.  Преди това по време на срещата с президента на Израел Реувен Ривлин Борисов получи торта и изпълнение на Happy Birthday. \"Понеже много одъртяваме и гледах да го мина в работа този ден\", обясни рожденикът защо е на работно посещение точно на 13 юни.   Година по-рано на същата дата Борисов чу на български \"Честит рожден ден, Бойко!\" от своя турски колега Бинали Йълдъръм в Анкара.    Днес юбилярът отново ще празнува в работна обстановка. Кариерата политическият път на Борисов са впечатляващи. На 23 завършва школата на МВР в Симеоново специалност \"Противопожарна охрана\". След години в пожарната, в началото на демокрацията той започва охранителен бизнес. На 30 г. той пази Тодор Живков, Самаранч, папата. На 40 - царя. По времето на кабинета на Симеон Сакскобургготски става главен секретар на МВР - назначен е  на 1 септември 2001 година с указ на президента Петър Стоянов. След встъпването си в длъжност, Борисов дарява месечната си заплата в полза на децата на загиналите при изпълнение на служебните им задължения служители от МВР.   На 43 сложи генералски пагони в МВР, На 46 стана кмет на столицата.   Политическата му кариера започва като кмет на София в периода 2005 – 2009 година. През есента на 2005 година участва в частичните местни избори за кмет на София, като ги печели убедително след балотаж. Полага клетва като кмет на Столичната община на 10 ноември 2005 година.   На 47 създаде ГЕРБ. На 50 вече е премиер   След серия от спечелени  избори Борисов става 50-ят, 53-ят и 55-ят председател на Министерския съвет на Република България в три правителства – от 2009 до 2013 г., от 2014 г. до началото на 2017 година и в настоящото.   \"Той ще спечели пета поредна парламентарна победа и четвърти мандат като премиер. Така ще стане най-дълго управляващият български премиер\",  прогнозира бившият конституционен съдия и настоящ депутат от ГЕРБ Георги Марков. И допълва: \"Борисов задмина царя по дипломатичност, а Живков по хитрост\".   Към този момент Борисов бие по продължителност на държавното кормило  Стефан Стамболов. Остава му да преодолее рекорда на Тодор Живков, който удържа властта 3 146 дни.   До края на тази година Борисов ще задмине 3000 дни на власт. 1325 от тях изкара начело на първия кабинет на ГЕРБ ( 27 юли 2009 г. -13 март 2013 г.). Второто правителство на Борисов управлява 817 дни - от 7 ноември 2014 до 27 януари 2017 г. Третият кабинет встъпи в длъжност на 4 май 2017 г.   Борисов вече се зарече след края на мандата да загърби голямата политика. Обещанието беше дадено седмици, след като германският канцлер Ангела Меркел обяви, че напуска политиката след края на сегашния си мандат. Извън политиката, премиерът е фен на спорта, като играе тенис и футбол. Освен това той е и каратист. Преди години бе част и от футболния отбор на Витоша Бистрица в аматьорските групи на българския футбол, а в момента играе за ветераните на отбора. От първия си брак има дъщеря Венета, която го дари с две внучета - Бойко и Иван, които той определя като голямата си слабост.   Борисов винаги е признавал, че няма приятели и че е сам.  \", казва в откровено интервю. И за себе си:  .   В последното си интервю пред \"Панорама\" Борисов изтъкна, че е бил до Тодор Живков тогава, когато не е бил на власт, че е присъствал на възхода и падението на Симеон Сакскобургготски и че е наясно със съдбата на политиците у нас.    Честит юбилей!", "date": "2019.06.13", "title": "Бойко Борисов с юбилей днес. 60 години не стигат!"}
{"url": "http://epicenter.bg/article/Kaloyan-Pargov-/185603/2/0", "text": "Очаквам работната група да се произнесе, начертавайки стратегия за спасяване и оздравяване на„Топлофикация София” ЕАД, лимитът ни на доверие ще се изчерпи в средата на лятото.   Това каза пред журналисти председателят на Градския съвет на БСП – София Калоян Паргов след редовно заседание на Столичния общински съвет (СОС), предаде репортер на Агенция „Фокус“.   Паргов коментира, че предвид годишните финансови отчети е очевидно дълговата криза в „Топлофикация София” ЕАД е станала все по-сериозна. „Очевидно, че напрежението, по повод ценовите шокове, които вече се задават и растящата цена на парното също стресира всички потребители. Очевидно, че към момента трябва да се начертае ясна стратегия за излизането на дружеството от тази ситуация“, заяви Паргов. Той посочи, че работната група, която е получила кредит на доверие от всички политически сили в края на миналата година до средата на лятото, трябва да излезе с резултатите от своята работа и да стане ясно на къде ще се развива дружеството. „Трябва да стане ясно какви методи, какви подходи и инструменти ще използваме, за да можем да спрем това пропадане на „Топлофикация София“, защото в момента тя е в технически фалит, а може да изпадне и в реален фалит, което ще бъде и пряка заплаха за енергийната система“, подчерта Каргов. Той отбеляза, че „Топлофикация“ не е само локално дружество, което касае град София. „Кредитът на доверие, който сме дали изтича в средата на лятото. Очаквам работната група, в която ние имаме участие да се произнесе, начертавайки стратегия за спасяване и оздравяване на дружеството. Ако това не се случи, тази отговорност ние няма как да я носим повече, тъй като лимитът ни на доверие ще се изчерпи в средата на лятото“, каза още той.   Задълженията на „Топлофикация София“ към момента са над 800 млн. лв. към Българския енергиен холдинг (БЕХ) и \"Булгартрансгаз\", заяви друг червен общинар - Альоша Даков по време на редовното заседание на Столичния общински съвет.   „Финансовото състояние на „Топлофикация София“ не е тайна за никой общински съветник, както и за всеки гражданин на София, тъй като дружеството е еднолично акционерно дружество, чийто финансови отчети се публикуват ежегодно“, посочи Даков. По думите му задълженията към Българския енергиен холдинг (БЕХ) и към „Булгартрансгаз” са много сериозни и притеснителни.   „Това беше поводът общинските съветници на БСП да вземем отношение по темата и да настояваме управляващото мнозинство в Столичния общински съвет на ГЕРБ да се ангажира със стабилизиране на дружеството. Поставихме въпроси за изпълнение на инвестиционната и ремонтната програма. Необходимо е да бъда дадена възможност на „Топлофикация София“ да инвестира по-сериозни суми и да изпълнява напълно, а не около 40 до 50% ремонтната програма“, подчерта Альоша Даков. По думите му абонатите трябва да имат възможност да ползват топлофикационната услуга без аварии и без спирания през зимния отоплителен сезон. „Настояваме в законодателната рамка в Закона за енергетиката, да бъде дадена възможност на дружеството да модернизира производствените мощности, защото това е единствения път за финансово стабилизиране на дружеството. Необходимо е и изграждане на нови високоефективни мощности, за целта има създадена работна група в Столичния общински съвет, в която представителите на БСП участват активно“, каза Даков. Той подчерта, че от БСП призовават за по-голяма активност на тази работна група. „Трябва да се намери изключително важното и необходимо решение за финансово стабилизиране на „Топлофикация София“. Това може да се случи само чрез въвеждане в експлоатация на нови производствени високоефективни мощности“, изтъкна още той.  ", "date": "2019.06.13", "title": "Калоян Паргов: Нужна е стратегия за спасяване и оздравяване на „Топлофикация София”!"}
{"url": "http://epicenter.bg/article/Bez-palatki-i-chadari-varhu-dyunite-na-moreto-/185604/2/0", "text": "Депутатите одобриха промените в Закона за устройство на Черноморското крайбрежие, с които окончателно забраниха разполагането на палатки, чадъри, шезлонги всякакви други плажни принадлежности върху пясъчните дюни, предаде БГНЕС.  С новите текстове се забраняват още преминаването, паркирането и престоя на автомобили върху подвижни, неподвижни и облесени дюни, освен в случаите на разрешено строителство.  Свободното къмпиране продължава да бъде забранено в 2-километровата зона от плажната ивица, но промените предвиждат да бъдат обособени специални зони, където да се практикува то. Това обаче няма да стане през този сезон.  За нарушителите пък се предвиждат и солени глоби.  „Стана ясно, че всеки един от нас иска този вид туризъм да се развива. Необходимо е да има правила, които да позволят това да се случва по начин, който да опазва природата“, заяви министърът на туризма Николина Ангелкова след като законопроектът беше одобрен.  Тя увери, че всички дюни по морето са описани подробно в кадастралните карти, а мобилни групи от проверяващи ще извършват контролната дейност.  \"Ние сме проучили 11 страни в Европа, където има подобни разпоредби. Минималната санкция за незаконно разполагане на кемпер или палатка е 500 евро. Трябва да има санкция\", заяви от своя страна председателят на регионалната комисия Искрен Веселинов. Той подчерта, че новите текстове предвиждат незаконното вече разполагане на плажни принадлежности върху пясъчни дюни да се наказва с глоба в размер на от 500 до 1000 лв.  Междувременно продължават протестите във връзка с промените в закона.  „Този закон трябва да се погрижи за опазването на Черноморското крайбрежие, а той всъщност се занимава с въпроси, които са по-скоро пропагандни, като местата за къмпиране. Строителство, заграбване, презастрояване все още ще е възможно по Черноморското ни крайбрежие, а ние сега приехме поправки, които на всичкото отгоре, малко или в повече, ограничиха свободното къмпиране“, коментира Мирослава Петрова от обединена група „Бетономорие“, обединяваща над 20 граждански организации.  Тя увери, че протестите ще продължат с всички възможни средства. „Ние искаме да поддържаме във фокуса на общественото внимание факта, че Черноморското ни крайбрежие има нужда от опазване или поне малкото останало, което не е разграбено, презастроено или обезобразено“, категорична е Мирослава Петрова  ", "date": "2019.06.13", "title": "Без палатки и чадъри върху дюните на морето "}
{"url": "http://epicenter.bg/article/Karakachanov--Savmestnite-ucheniya-pokazvat-rezultatite-ot-usiliyata-na-pravitelstvoto-/185606/2/0", "text": "„Доволен съм от видяното, военнослужещите са добре подготвени. Такива съвместни учения показват резултатите от усилията на правителството. Всички вие днес можахте да видите защо сме осигурили финансови средства за ремонта и възстановяването на военната техника – и за хеликоптерите Ми-24, и за Су-25“. Това каза министърът на отбраната Красимир Каракачанов днес, 13 юни, след стрелбите на зенитен полигон „Шабла“, съобщиха от МО.  Те се проведоха в рамките на заключителния етап на съвместното тактическо учение „Шабла - 2019 г.“ с бойни стрелби на формирования за противовъздушна отбрана (ПВО) от Българската армия, съвместни експериментални и бойни стрелби на авиационни формирования от Военновъздушните сили с международно участие, стрелба с ракетен комплекс 9К79 „Точка“ и изпълнение на огневи задачи с артилерийска материална част от Сухопътните войски по надводни цели.  Днес бяха изпълнени отстрели и бойни стрелби с изтребители МиГ-29, щурмоваци Су-25 и вертолети Ми-24, бойни стрелби със зенитно-ракетни комплекси С-300, С-125 „Нева“, КУБ и „AVЕNGER“, с преносими зенитно-ракетни комплекси „Стрела-2М“ и „ОСА“, с 23-мм зенитна установка и ракетен комплекс 9К79 „Точка“.  Стрелбите бяха наблюдавани от министър-председателя Бойко Борисов, делегация от Република Сърбия, водена от министъра на отбраната Александър Вулин, заместник-посланика на САЩ Джъстин Фридман, командира на Сухопътния компонент на Националната гвардия на Тенеси бригаден генерал Джими Кол, председателят на парламентарната Комисия по отбрана Константин Попов, началникът на отбраната генерал Андрей Боцев, висши генерали и офицери от Българската армия и от армиите на страните-участнички в учението САЩ и Сърбия, представители на държавни институции.  Министър-председателят Бойко Борисов изтъкна значението на съвместните учения, които се провеждат в нашата страна, за външната политика на България. Днес всички заедно тренираме, показваме своите способности. Стрелбите на българските, сръбските и американските военни части на зенитния полигон на ВВС „Шабла“ показват, че трябва да живеем в мир, а не във война, че възпиращата сила е най-важната, посочи той.  „На Балканите мирът може да съществува само когато всички сме много силни, много единни и знаем, че всичко различно от мир ще е тотална щета за всички“, заяви министър-председателят на Република България.  „Ние се борим за мир и стабилност на Балканите. За нас е важно да имаме добри междусъседски отношения с държавите, войските ни да бъдат подготвени за опазването на мира“, заяви сръбският министър на отбраната Александър Вулин.  „Най-важният извод от съвместните стрелби днес е, че ние сме по-силни заедно“, подчерта и заместник-посланикът на САЩ Джъстин Фридман.  На зенитния полигон на ВВС Шабла в продължение на четири дни формированията от Военновъздушните сили, Сухопътните войски и Военноморските сили, участващи в съвместна групировка, усъвършенстваха взаимодействието си за провеждане на операция по осигуряване на въздушния и морски суверенитет на Република България при прикритие на държавната граница. През тази година за първи път в рамките на учението зенитно-ракетните формирования на Българската армия изпълниха нощни стрелби със зенитно-ракетни комплекси, което допринася за повишаването на способностите за изпълняване на задачи при всякакви условия.  В рамките на учението „Шабла – 2019 г.“ се проведоха и съвместни стрелби с формирования от въоръжените сили на Република Сърбия и САЩ. В учението участваха над 1 400 военнослужещи.  ", "date": "2019.06.13", "title": "Каракачанов: Съвместните учения показват резултатите от усилията на правителството "}
{"url": "http://epicenter.bg/article/Rosen-Karadimov-pita-BSP--Davali-li-ste-mi-pari--Proverete-i-kazhete-publichno-na-kongresa-/185607/2/0", "text": "Възмутен от медийно \"гръмовно разкритие\", че е „смъквал пари за незнайна консултантска дейност“ от БСП, юристът Росен Карадимов е подал молба до Общопартийната контролна комисия на БСП това да се провери. В документа Карадимов припомня медийния материал от 11 юни, в който се казва и че суми от БСП са „изтекли“ към неговата адвокатска кантора. Става въпрос за текст в агенция, за която Борисов намекна вчера, че се занимава с жълтории и че това не е истинската журналистика. Росен Карадимов    Карадимов се обръща също така с молба резултатите да бъдат оповестени на предстоящото заседание на конгреса на БСП на 16 юни.  ", "date": "2019.06.13", "title": "Росен Карадимов пита БСП: Давали ли сте ми пари? Проверете и кажете публично на конгреса!"}
{"url": "http://epicenter.bg/article/Prof--Ognyan-Minchev--Edna-ot-totalitarizirashtite-ideologii-na-nashata-savremennost-e--quot-dzhendar-teoriyata-quot-/185608/2/0", "text": "  Това написа в профила си във фейсбук политологът Огнян Минчев. Публикацията му е към материала на  , който е придружен с видео, в което се твърди, че детето само трябва да определи пола си. Огнян Минчев продължава във фейсбук така:    ", "date": "2019.06.13", "title": "Проф. Огнян Минчев: Една от тоталитаризиращите идеологии на нашата съвременност е \"джендър теорията\""}
{"url": "http://epicenter.bg/article/Trima-mladi-mazhe-zaginaha-v-tezhka-katastrofa-kray-Zlatograd/185558/3/0", "text": "Трима мъже са загинали при тежка катастрофа по пътя Долен – Неделино. Това съобщи за старши комисар Николай Димов, директор на ОДМВР –  Смолян,  предаде Радио „Фокус“ – Смолян .   Инцидентът е станал снощи около 22.00 часа. Мъже на 24, 26 и 27 години са пътували в автомобил \"БМВ\". Поради движение с несъобразена скорост водачът на автомобила губи контрол над превозното средство, завърта се странично и се удря в микробус „Мерцедес Спринтер“, посочи ст. комисар Димов.   „При тежката катастрофа, на място загиват двама от младежите, а третият е транспортиран в болницата в Златоград, където по-късно също е починал. Всички са от село Долен, община Златоград. Шофьорът на микробуса е леко пострадал и е без опасност за живота.   На място е извършен оглед, в момента се извършва повторен оглед. За случая е уведомена Окръжна прокуратура и е и образувано досъдебно производство“, каза още ст. комисар Димов.", "date": "2019.06.13", "title": "Трима млади мъже загинаха в тежка катастрофа край Златоград"}
{"url": "http://epicenter.bg/article/Nad-184-000-e-vinetki-sa-prodadeni-na-rumanski-avtomobili-ot-dekemvri-dosega-/185611/4/0", "text": "От 17 декември 2018 г. до началото на месец юни тази година са продадени повече от 184 хиляди електронни винетки на автомобили с румънска регистрация. От тях над 122 хиляди са за леки автомобили и над 62 хиляди - за тежкотоварни над 3.5 тона.  Това стана ясно по време на днешната инспекция на министъра на регионалното развитие и благоустройството Петя Аврамова на Дунав мост при Русе, съобщиха от МРРБ.  Тя провери работата на служителите на Националното тол управление на входа от Румъния и се информира за функционирането на електронната система за таксуване в региона.  Общата стойност на продадените електронни винетки на румънски автомобили възлиза на над 4,7 млн. лв., което нарежда Румъния на второ място сред чуждестранните шофьори по продажби на е-винетки. Преди нея е Турция, стана ясно още на инспекцията.  От февруари до началото на юни тази година инспекторите на Националното тол управление са проверили 15 520 румънски граждани, като са наложени 612 компенсаторни такси.  Служителите на ГКПП „Дунав мост“ в гр. Русе информираха министър Аврамова, че румънските водачи предпочитат да купуват винетки от терминали за самотаксуване. За улеснение на пътуващите на пункта работят 4 терминала и двe гишета за продажба на е-винетки, на които може да се плати и в брой.  В почивните дни с интензивен трафик се организират дежурства на служители на Национално тол управление, говорещи румънски език, които раздават информационни брошури на влизане в България.  „Със започването на летния сезон продажбите на електронни винетки ще се увеличават. Данните показват, че през миналата година Румъния заема първо място сред чуждестранните пазари по брой туристически посещения в България – 1 377 009, като спрямо 2017-та година се отчита ръст от 20,9%“, коментира министърът на регионалното развитие и благоустройството Петя Аврамова.  Тя подчерта, че особено през лятото в Балчик, Албена, Златни пясъци, к. к. „Св. Св. Константин и Елена“ и Слънчев бряг традиционно идват много румънски гости, затова е добре водачите да използват всички канали за купуване на електронни винетки, като най-удобно е това да бъде направено през интернет – от сайтовете  ,   и   ", "date": "2019.06.13", "title": "Над 184 000 е-винетки са продадени на румънски автомобили от декември досега "}
{"url": "http://epicenter.bg/article/Dots--Boris-Popivanov--Yabalkata-na-razdora/185582/11/0", "text": "  Ако БСП отделяше за формиране на политика и управление една десета от енергията, която отделя за вътрешни борби, интриги и взаимно подливане на вода, щеше да печели всички избори и да властва неограничено. Този извод е възниквал многократно в годините на българската демокрация. Мотивация за него забелязваме и сега, когато различни крила и течения в партията са се вкопчили в тежка процедурна междуособица.   Ябълката на раздора този път е прекият избор на партиен председател. Ако Корнелия Нинова не беше призовала за такова решение на проблема с отговорността и легитимността, щеше да се намери друга ябълка. Но и сегашната не е за подценяване. Става дума за съвършено нова практика в една доста традиционно мислеща партия и може би е нормално тя да извиква     Ако оставим настрана личните емоции и вражди, критиките към прекия избор се свеждат до няколко основни типа. Първо, подминава се волята на изборните партийни органи като Конгрес и Национален съвет и се укрепват авторитарните тенденции в ръководството. Второ, не се отчита умората на партийните членове от множество национални и вътрешни кампании, особено при необходимост да се мобилизират отново за местни избори. Трето, попада се в хлъзгав уставен терен, където всяка втора крачка се оспорва, а всяка трета се блокира и където, общо взето, трябва да ходиш като вързан.   Някои от забележките не са безпочвени, други са донякъде пресилени. Прекият избор сам по себе си не води до авторитаризъм. Напротив, там, където го има, коментаторите го свързват с демократизация и децентрализация. В европейския партиен процес през последните десетилетия част от левите партии прибягват до пряк избор именно за да разрешат проблемите със самозатварянето на елитите и откъсването на политиката от хората. Може да се каже, че     към която по-късно започват да гравитират и редица десни формации. Френската социалистическа партия след Митеран се ориентира към пряк вот и за лидерите си, и за кандидатите си за президент.   Демократическата партия в Италия отива стъпка по-напред и \"отваря\" прекия избор към всички свои симпатизанти, за да превърне вътрешната си кампания през славната епоха на Романо Проди във внушително национално волеизявление с по няколко милиона участници. Във Великобритания лейбъристите издигат лидера си с пряк избор, в който право на глас притежават и членовете на партията, и членовете на близките до нея профсъюзи, и регистрираните привърженици. Не толкова отдавна тъкмо прекият избор на Джеръми Корбин доведе до приливна вълна от нови членове и симпатизанти, извади партията от кризата на Третия път и я доведе до положението на политическа сила с най-големи шансове при едно ново съревнование за парламент.   Португалските социалисти надмогнаха изтощителните фракционни борби с въвеждане на пряк избор за лидер - една реформа, в която ярко личи името на днешния генерален секретар на ООН Антониу Гутериш. В съседната на Португалия Испания Социалистическата работническа партия разчупи имиджа си на полуфеодална мрежа от барони, след като преди пет години стартира пряк лидерски избор. Директна политическа последица от това действие беше възходът на Педро Санчес, навлизането на ново поколение в левицата и успешната конкуренция с алтернативното ляво обновление, лансирано от Подемос.   В хода на преките избори в Испания бушуваха спорове за действителния размер на членската маса, за условията на кампанията, за равнопоставеността на кандидатите - изобщо все сюжети, от които България може да почерпи опит и да разбере, че     не е характерна само за нашите ширини и не прегражда непременно пътищата към успеха. Допълнителни примери могат да изскочат и от Дания, и от Холандия. Разбира се, имаме го и случая с най-голямата лява партия на континента, германската социалдемокрация, където конгресът излъчва лидера. Но и там също звучат гласове, че балансите между конгресните делегати ограничават шансовете на определени кандидати.   Надеждите, събудени от шефа на младежкото крило Кевин Кунерт - силно харесван именно от обикновените партийни членове - са индикатор за растящия натиск за вътрешнопартийни реформи.   Прекият избор на председател не е въведен навсякъде в европейските левици, но все повече печели популярност. Той е средство за отваряне. Той е начин за възвръщане на самочувствието на членовете на партиите, че не са само гласоподаватели и изпълнители на решения, но и непосредствени участници във \"високата\" политика. Той представлява процедура и самичък не би променил състоянието на политическите везни, ако не бъде съчетан с програма за действие и воля за нейното следване и налагане. Той не е белег за авторитарно лидерство.   Авторитарното лидерство произтича от концентрацията на лостове на властта, подчиняване на медиите, запушване на устите на инакомислещите, еднолично разпореждане с ресурси - не просто амбиция да подчиниш всички, но и капацитет да ги принудиш да се подчиняват. Дали ще бъде избран от партията, от конгреса, или от пленума й, лидерът не става повече или по-малко авторитарен. Това може да бъде резултат единствено на възможности, с които едва ли някой в БСП може да се похвали.     не идва от сянката на \"твърдата ръка\"   Той е проблем на политическото мислене, което разсъждава в крайности: или всичко са устав и процедура, или всичко са политика и посока. Важни са и уставът, и процедурата, и политиката, и посоката. Ако БСП започне да се държи единствено и само за устава и процедурата като пиян за ограда, ще се върти на вечния винт на своята самодостатъчност. Ако върви единствено и само през политически кампании, ще изгуби фундамента на подкрепата, своята структурираност и вътрешния си живот. Ето защо \"умората\" на социалистите не е измислена, тя реално съществува. Но съществува, защото мнозина партийни членове не разбират не в какво точно участват, а в името на какво участват в него. Докъде ще ги доведе? Каква е политическата цел?   Ръководството на БСП има основания да смята, че прекият избор на председател като европейска практика ще генерира енергия, ангажимент, готовност за битка. Опонентите на ръководството напразно се притесняват, че прекият избор ще бетонира Корнелия Нинова на върха за вечни времена. Всичко ще зависи от продължението на прекия избор, от умението (или липсата на умение!) прекият избор да бъде използван за политическа мобилизация в името на промяната на България.   Фиксацията в процедурни хватки вече носи огромно успокоение и облекчение на Бойко Борисов. Една опозиция няма право да раздава такива подаръци на управляващите. При българските условия на фасадна демокрация е недопустимо не да загубиш избори, а да помагаш на властта да ги печели. От гледна точка на левия политически календар времето за решителна битка за или против Корнелия Нинова не е дошло, моментът е неподходящо избран. Време е за битка да се докаже, че има огромно значение за партията и за България институцията председател на БСП - било заемана от Корнелия Нинова, било от някой друг.  ", "date": "2019.06.13", "title": "Доц. Борис Попиванов: Ябълката на раздора"}
{"url": "http://epicenter.bg/article/Akad--Georgi-Markov--Ima-povikani-ot-istoriyata-vodachi--Borisov-e-takav-/185599/11/0", "text": "?   - Разбира психологията на народа, който управлява, и е човек практичен, човек земен. Не е толкова на идеологията, а на практиката. Така, както Живков навремето го наричаха Човека от народа, така и Борисов се нарече Детето на народа. По този начин той скъсява дистанцията между политическия връх и гражданите. Той има това умение. Има нюх в политиката, без да е теоретично подготвен. Борисов е човек на реалните задачи. Казва - „Аз правя нещо и то се вижда!“ Непрекъснато обикаля по магистрали, по железници.     - Той играе успешно ролята на „доброто ченге“. Преди време, когато Дянков и Игнатов искаха да закриват нашата академия след година протести той ги събра и им каза: „Дянков, не пипайте Академията, Игнатов, внимавай!“   Борисов има подход към отделните съсловия – днес на учените, утре на медицинските сестри, на военните, по този начин трупа доверие. Има нюх и подход, това не се учи – природна дарба е. Не е необходимо само човек да бъде умен, трябва да бъде и хитър. Нали помните, на Живков му викаха Правешкия хитрец. Да, но за политика е важно не само да бъде умен, но и да бъде хитър. Бойко има тази черта.     - Тя се налага от сравнението. Освен това Борисов нещо е научил от Живков, нали неговата охранителната фирма го пазеше. Научил е как да решава в кризисна ситуация. В най-критичните моменти за него, когато бяха протестите през 2013 г., той си подаде оставката веднага, за да спечели. Направи една крачка напред, две назад, но след това още три крачки напред.  Сравняваме го с Живков и защото това е най-преснияj пример, който сме преживели. Но и други български политици са умеели да водят гъвкава политика. Винаги давам пример с Андрей Ляпчев  , който омиротворява България след една страшна гражданска война. Той казва „Со кротце, со благо се стига надалеко!“ Това е заветът на майка му. А не както политическите му противници преиначават - „Со кротце, со благо и со малце кютек“. Понякога политическият водач трябва да може да отстъпи, а не с рогата напред, както понякога правеха и Жан Виденов, и Иван Костов.     - Преди 10 ноември ни учеха, че народните маси правят историята. Всъщност личностите правят историята, защото без личности народните маси няма как да хвърлят своята енергия. Личността има значение, това са повикани от историята личности. Бойко Борисов е повикан от историята! Той е пожарникар, но беше повикан. Стигна се дотам, че няма кой да управлява държавата – БСП се провали с Жан Виденов, СДС се провали с Иван Костов, нищо не остана от СДС – само отломки. Колкото и от така наречената автентична десница да се правят на по-умни и да критикуват, но те се провалиха. Дойде Бойко Борисов, защото той върши някаква работа. Без да отправям ласкателства, но той си попадна на мястото. При сегашните условия Борисов се справя. Може утре друг да бъде повикан от историята. Ние историците анализираме, не можем да предвидим събитията.    - Има такъв риск, защото реформите са нещо болезнено. Затова политиците не желаят да правят радикални реформи. Това е опасността при управлението на ГЕРБ има стабилност, но тази стабилност не може да преодолее натрупаните проблеми. Затова трябва да се правят и последователни реформи.  Борисов трябва да помисли и за наследника, защото с натрупването на годините желанието за промени отслабва. Обикновено по-младите политици правят реформи. Вярно е, че когато един човек управлява дълго наркотикът на властта го обсебва и той не вижда кой може да го замести. Но ако мислиш за държавата, трябва да оцениш и да посочиш не един, а двама, дори трима подготвени хора за наследници.     - Да! Да се огледа, има млади, подготвени хора, които да поемат щафетата по-нататък. Трябва да се намерят хора, които да продължат този дълготраен исторически процес. ", "date": "2019.06.13", "title": "Акад. Георги Марков: Има повикани от историята водачи, Борисов е такъв! Да мисли за наследника!"}
{"url": "http://epicenter.bg/article/Tramp-obmislya-da-nalozhi-sanktsii-na-proekta-za-gazoprovod--Severen-potok-2-/185550/7/0", "text": "Американският президент Доналд Тръмп заяви, че обмисля да наложи санкции на проекта за газопровод “Северен поток-2”. “Това е нещо, което разглеждам и обмислям “, каза Тръмп в отговор на въпрос на журналист за възможни американски санкции срещу газопровода.  Тръмп каза, че той е първият човек, който е предложил да се направи нещо за това, което нарича “проблемът с газопровода”  По време на посещението на полския президент Анджей Дуда в Белия дом, Тръмп заяви: “Аз съм този, който първи повдигна проблема с газопровода, в който Русия дава огромен процент енергия. Знаете, че този газ влиза в Германия. Аз казвам:” Как можете да го правите? “, попита Тръмп.  Американският президент заяви, че Съединените щати “защитават” Германия от това, тя да стане свръхзависима от Русия, като се противопоставят на проекта.  “Германия прави огромна грешка, като разчита толкова много на газопровода. Но Германия отново гледа своя интерес и се справя добре. Бях критичен. Бях критичен към енергията, която ще бъде доставена от този тръбопровод“, бяха думите Тръмп.  „Северен поток 2“ е съвместно предприятие на руския енергиен гигант Газпром и пет европейски компании. Той има за цел да доставя 55 милиарда кубически метра руски природен газ годишно директно в Германия и други европейски страни чрез тръбопровод по дъното на Балтийско море.  Проектът за газопровода беше приветстван от някои страни в Европа, но останалите му се противопоставиха, като изразиха загриженост относно предполагаемата опасност от зависимост на Европа от Русия и намаляване на ролята на Украйна при транзита на руски газ.  Русия многократно е повтаряла, че тръбопроводът е чисто търговски проект.  Междувременно Съединените щати, които се стремят да популяризират своя втечнен природен газ в Европа, са един от най-енергичните опоненти на строителството на газопровода “Северен поток 2” и призоват европейските партньори на “Газпром” да се оттеглят от проекта или ще им бъдат наложени санкции.    ", "date": "2019.06.13", "title": "Тръмп обмисля да наложи санкции на проекта за газопровод “Северен поток-2”"}
{"url": "http://epicenter.bg/article/Ministar-Kralev-nagradi-shampionkata-ot-Evropeyskoto-uchilishtno-parvenstvo-po-shahmat-Petya-Karaivanova-/185596/8/0", "text": "Министърът на младежта и спорта Красен Кралев награди с почетен медал на ММС шахматистката Петя Караиванова. Тя завоюва златно отличие в категория за момичета до 13 години на Европейското училищно първенство по шахмат, което се проведе в Мамая, Румъния от 31 май до 8 юни 2019 г., съобщават от ММС.  Министър Кралев поздрави Петя Караиванова за отличното ѝ представяне и ѝ пожела да продължи да работи със същата мотивация, за да постига успехи и в категория жени.  Почетен медал от министъра получи и Боряна Строкова, която е майка и треньор на младата ни надежда в шаха. Строкова изрази своята благодарност към министър Кралев за подкрепата, която им оказва.  На Караиванова ѝ предстои да вземе участие в първенство на Европейския съюз по шахмат в Чехия и Европейското индивидуално първенство за младежи 8-18 г. в Словакия.  На срещата присъстваха още председателят на Българска федерация по шахмат 1928 Руслан Тошев, изпълнителният директор на шахматен клуб ЦСКА Васил Илиев и гросмайсторът Маргарита Войска.  ", "date": "2019.06.13", "title": "Министър Кралев награди шампионката от Европейското училищно първенство по шахмат Петя Караиванова "}
{"url": "http://epicenter.bg/article/Georgi-Kuzev-e-osvoboden-ot-dlazhnostta-direktor-na-Natsionalniya-stadion--Vasil-Levski--/185623/8/0", "text": "Георги Кузев е освободен от длъжността директор на Националния стадион „Васил Левски” поради допуснати грешки по време на изпълнение на служебните си задължения. Това съобщиха от „Национална спортна база” ЕАД.  Кузев освобождава заемания от него пост с решение на изпълнителния директор на дружеството. Новината бе потвърдена официално и от министерството на младежта и спорта.  ", "date": "2019.06.13", "title": "Георги Кузев е освободен от длъжността директор на Националния стадион „Васил Левски” "}
{"url": "http://epicenter.bg/article/Erdogan-potvardi--che-vaprosat-s-dostavkata-na-S-400-za-Turtsiya-e-zakrit/185555/7/0", "text": "Турският президент Реджеп Тайип Ердоган потвърди вчера, че въпросът с доставката на руски зенитно-ракетни комплекси С-400 е закрит, съобщи ТАСС.  \"Аз не казвам, че Турция ще купи С-400. Аз казвам, че Турция вече ги е купила, въпросът е приключен. Те ще бъдат доставени следващия месец\", заяви Ердоган на среща на управляващата Партия на справедливостта и развитието. Изказването му беше излъчено от телевизия Ен Ти Ви.  \"Ние не възнамеряваме да получаваме от когото и да било разрешение, за да задоволим потребностите си в сферата на отбраната. Нима не молихме САЩ да ни продадат системи за отбрана? Молихме, но те ни отказаха, беше ни заявено, че Конгресът на САЩ няма да допусне това\", добави турският президент.  На 7 юни генералният директор на руската държавна корпорация Ростех Сергей Чемезов изрази надежда, че доставките на С-400 за Турция ще започнат след два месеца, припомня ТАСС.  Ердоган заяви също, че се надява да убеди САЩ да не изключат страната му от програмата за изтребителите от пето поколение Ф-35, преди да се срещне с американския си колега Доналд Тръмп на срещата на върха на Г-20 в края на юни в Япония, съобщи Франс прес.  \"Преди това ние бихме желали да обсъдим този проблем по телефона и да се върнем към първоначалното положение\", заяви турският президент.  Той изтъкна, че Турция не само купува Ф-35, но е също така партньор в програмата за производството им и вече е инвестирала 1,25 милиарда долара в етапа на разработването на тези самолетите.  В края на миналата седмица САЩ обявиха, че дават на Турция срок до края на юли да се откаже от закупуването на С-400, които според Вашингтон са несъвместими с изтребителите Ф-35, който Анкара също иска да купи, припомня АФП.  Ако до 31 юли Турция не се е отказала от ракетните комплекси С-400, турските пилоти, които в момента се обучават на Ф-35 в САЩ ще бъдат експулсирани, а договорите за подизпълнители, сключени с турски фирми за Ф-35, ще бъдат анулирани, заяви заместник-министърката на отбраната на САЩ Елън Лорд.", "date": "2019.06.13", "title": "Ердоган потвърди, че въпросът с доставката на С-400 за Турция е закрит"}
{"url": "http://epicenter.bg/article/Putin--Otnosheniyata-mezhdu-SASht-i-Rusiya-se-vloshavat-vse-poveche-i-poveche-/185571/7/97", "text": "Руският президент Владимир Путин заяви в четвъртък, че връзките между Москва и Вашингтон стават все по-лоши и по-лоши. В интервю за руски телевизионен канал президентът подчерта, че отношенията между двете световни суперсили са \"унизителни\" поради редица действия, предприети от САЩ във връзка със санкциите през последните няколко години, предава БНР.  Коментирайки предстоящата среща на върха на Г-20 в Осака, Путин заяви, че се надява, че Русия и САЩ ще могат да намерят конструктивни решения за икономическо сътрудничество.  \"Много се надяваме, че здравият разум в крайна сметка ще триумфира\", добави руският лидер.  Неговите коментари са факт само няколко часа, след като американският президент Доналд Тръмп заяви, че ще се срещне с руския си колега в кулоарите на срещата на върха на Г-20, която ще се състои в края на юни в Япония.  Още през миналия месец Тръмп обяви, че ще се срещне с Путин по време на форума на Г-20, като и руският президент отбеляза, че срещата на върха е най-близката възможност за разговор между двамата лидери.  Въпреки това Москва настоя, че всяка потенциална среща трябва да бъде инициирана от САЩ.  Междувременно говорителят на руския президент Дмитрий Песков заяви пред репортери в началото на седмицата, че все още не е сигурно дали двамата лидери ще се срещнат в Осака.  ", "date": "2019.06.13", "title": "Путин: Отношенията между САЩ и Русия се влошават все повече и повече "}
{"url": "http://epicenter.bg/article/Eva-Maydel--Evropeyskiyat-byudzhet-tryabva-da-pomaga-za-namalyavane-na-ikonomicheskata-migratsiya-v-ES/185564/2/0", "text": "В европейския бюджет трябва да има средства, специално предназначени за намаляване на икономическата миграция между държавите в ЕС. Средствата по кохезионните фондове помагат, но са нужни по-таргетирани мерки и финанси, за да може всеки европеец, който желае да се развива в своя регион, да го прави. В Европейската народна партия показахме, че можем да чуваме гласа на гражданите, а те искат промяна към Европа, която обръща внимание на отделния човек - независимо в коя точка на Европейския съюз живее и работи. Това заяви българският евродепутат от ГЕРБ/ЕНП Ева Майдел по време на заседание на групата на ЕНП в Европарламента в испанския град Сан Себастиан, съобщиха от пресцентъра на партията.  По време на срещата Ева Майдел се срещна и разговаря с кандидатa на ЕНП за председател на Европейската комисия Манфред Вебер, премиерa на Хърватия Андрей Пленкович, генералния секретар на ЕНП Антонио Лопес, председателя на Испанската народна партия Пабло Касадо и други лидери и членове на ръководството на най-голямата европейска политическа сила.  „За доверието в ЕС е важно председателят на Европейската комисия да е избран максимално демократично и прозрачно. Именно затова в ЕНП избрахме нашия кандидат – Манфред Вебер, най-рано от всички останали партии - шест месеца преди европейските избори. Европейците избраха Европейската народна партия за първа политическа сила в Европа и това прави избора на Вебер най-логичния. Това ще бъде и добра новина за нас, защото той е истински приятел на България и в отлични отношения с премиера Борисов“, допълни българският евродепутат Ева Майдел.  ", "date": "2019.06.13", "title": "Ева Майдел: Европейският бюджет трябва да помага за намаляване на икономическата миграция в ЕС"}
{"url": "http://epicenter.bg/article/Parlamentat-shte-glasuva-soleni-globi-za-divo-kampinguvane-/185565/2/0", "text": "Парламентът ще разгледа на второ четене промени в Закона за устройството на Черноморското крайбрежие. Това предвижда програмата за работа на Народното събрание. Измененията въвеждат глоби за поставяне на палатки или плажни принадлежности (кърпи, чадъри и т.н.) върху дюни, като санкцията е от 500 до 1000 лв, припомня Агенция \"Фокус\".  За паркиране или преминаване с пътни превозни средства през пясъчните образувания глобата ще е от 1000 до 3 хил. лв., като може да се конфискува и имущество на стойност между 3 и 5 хил. лв. Предвижда се законът да важи не само за плажните дюни, но и за тези в близост до крайбрежните зони.  Народното събрание ще гласува и окончателни промени в Закона за подпомагане на земеделските производители, които унифицират правоотношенията между Държавен фонд „Земеделие“ и получателите на субсидии и държавни помощи.  Депутатите ще изслушат министъра на образованието и науката Красимир Вълчев относно Националните програми като инструмент за реализиране на политики в сферата на образованието.  ", "date": "2019.06.13", "title": "Парламентът ще гласува солени глоби за диво къмпингуване "}
{"url": "http://epicenter.bg/article/Rumen-Radev--Dnes-istinata-chesto-se-davi-v-more-ot-falshivi-novini-/185566/2/0", "text": "Осигуряването на достъпна, навременна и обективна информация, свободна от цензура и автоцензура, е голямата мисия на информационните агенции. Това каза държавният глава Румен Радев в словото си при откриването на Шестия световен конгрес на информационните агенции, организиран от Българската телеграфна агенция /БТА/ и Световния съвет на информационните агенции. По думите му форумът в София дава възможност да бъдат поставени актуалните тенденции, предизвикателства и възможности пред информационните агенции, съобщиха от прессекретариата на държавния глава.  Темата за бъдещето на новините всъщност е темата за бъдещето на човечеството, защото ние вече не можем да си представим нашето ежедневие без бурното развитие на технологиите и без все по-динамичния информационен поток, в който живеем, отбеляза държавният глава. По думите му дигитализацията вече е променила представите за света, защото днес информацията е най-изобилната, но и най-дефицитната стока - залива ни отвсякъде, но в същото време често изпитваме остър дефицит от навременна, обективна и достоверна информация. Този процес и тенденция ще се задълбочава, отбеляза Румен Радев.  Дигитализацията и новите технологии предоставиха огромни, немислими доскоро възможности на информационните агенции и медиите, но в същото време ги изправиха пред огромни предизвикателства, отбеляза държавният глава. „Бумът на социалните медии помита установените алгоритми за събиране, придобиване, обработка, анализ и разпространение на информацията. Растящите финансови проблеми пред професионалните агенции и медии водят до политически и икономически зависимости и до подкопаване на професионалните и етичните стандарти“, посочи президентът.  „Днес истината често се дави в море от фалшиви новини. Бързината взема превес над достоверността. Думите губят битката с образа. Наемат се армии от полуграмотни тролове, за да се дискредитират идеи и личности. А разрушителният ефект на информацията може вече да бъде по-голям и от този на бомбите и ракетите“, посочи държавният глава. По думите му дигиталните алгоритми все по-често формират нашата ценностна система, оформят все повече моделите на обществени отношения, форматират нашето съзнание и мисловните и културни кодове на човечеството.  Румен Радев приветства решимостта на организаторите и всички участници във форума да търсят подходи към тези нови предизвикателства, към бурното развитие на инфраструктурата, на медиите, към финансовите и стопански модели, върху които се градят новините, към съхранението и укрепването на професионалните и етични стандарти, към развитието на имунна система срещу фалшивите новини.   Това трябва да бъде ангажимент не само на журналистите и агенциите, но и на цялото общество, защото от това зависи и нашето бъдеще, подчерта държавният глава. По думите му в свят на растящи политически и икономически зависимости предоставянето и достъпът до обективна информация е ценност, която свободните общества отстояват.  ", "date": "2019.06.13", "title": "Румен Радев: Днес истината често се дави в море от фалшиви новини "}
{"url": "http://epicenter.bg/article/Oblastniyat-savet-na-BSP-Stara-Zagora-prizova-Ninova-da-ottegli-ostavkata-si/185567/2/0", "text": "„БСП да не се занимава отново със своя демократичен Устав, Конгресът да не допуска промени в него и да се съсредоточи към спечелване на местните избори, а председателят Корнелия Нинова да оттегли оставката си”, това решиха членовете на Областния съвет на БСП-Стара Загора на свое заседание на 12 юни, съобщиха от пресцентъра на БСП.  Те призоваха всички членове към обединяване, диалог и разбирателство в Българската социалистическа партия.  „Към действия за взаимно уважение и споделена отговорност, към търпимост и съпричастност, към това да се обединим и да очертаем общата посока за успехи и победа на местните избори”, заявиха областните социалисти в Стара Загора.  На заседанието председателят Румяна Динева представи задълбочен анализ на Евроизборите в Старозагорска област, с изводите на 11-те общински структури, открои поуките и изведе първостепенните задачи, които да укрепят организациите за кметските избори. Според социалистите от региона най-важното, с което трябва да се справят за вота наесен е бруталното купуване на гласове от ГЕРБ и ДПС.  „ГЕРБ гарантират влиянието и подкрепата си чрез натиск върху бизнеса, както и чрез своите представители в местната и държавната власт, предлагаха се финанси по различни поводи, хранителни стоки, облаги, административна зависимост в общините и кметствата с кметове от управляващата коалиция или ДПС, насаждане на страх, контролиран и корпоративен вот чрез натиск или корупционна заинтересуваност на бизнес формирования. Тази порочна практика трябва да бъде преустановена”, заключиха социалистите.  ", "date": "2019.06.13", "title": "Областният съвет на БСП-Стара Загора призова Нинова да оттегли оставката си"}
{"url": "http://epicenter.bg/article/VMRO-predlaga--quot-Karta-balgarin-quot--za-sanarodnitsite-ni-zad-granitsa/185570/2/0", "text": "Депутатите от ВМРО обявиха нова законодателна инициатива, която предвижда въвеждането на нов вид личен документ за живеещите зад граница хора с български произход.  Вносителите предвиждат новият документ да се казва \"Карта българин“. Всички лица от български произход, които живеят зад граница и нямат българско гражданство, ще имат право да кандидатстват за нея. С нея те ще могат да пребивават трайно у нас, както и да учат и работят. Документът ще важи само за територията на България и няма да дава права, каквито имат само българските граждани, като правото на глас например.  Законопроектът има за цел да подпомогне сънародниците ни зад граница, намиращите на териториите на Украйна, Молдова, Северна Македония, Албания, Сърбия и други държави, а от ВМРО увериха, че при разработването на текстовете са участвали различни експерти и юристи.  \"Знаете какви са проблемите с получаването на българско гражданство – минават години, докато българите в чужбина го получат. Затова сме разработили този закон, каквито подобни има в Полша и Гърция“, аргументира предложението Юлиан Ангелов.  Според ВМРО предложението има няколко положително насоки – справяне с демографската криза, привличане на млади хора да учат в България, които впоследствие да участват и на трудовия пазар.  Новият документ може да стане факт чрез промяна в Закона за българските лични документи, а от ВМРО изразиха надежда предложението им да бъде подкрепени и от останалите партии.    ", "date": "2019.06.13", "title": "ВМРО предлага \"Карта българин\" за сънародниците ни зад граница"}
{"url": "http://epicenter.bg/article/Violeta-Zheleva--BSP--Razbiram-lichniya-akt-na-Ninova--no-ne-e-vreme-za-ostavki/185574/2/0", "text": "„Със своя вот, хората удариха шамар на управляващите и политиците изобщо. Борисов иска да се заиграе с чувствителна тема за гражданите – финансирането на партиите, като по този начин цели да компенсира всичко, което се е случвало до момента. Ако политическите партии останат без субсидии, това значи, че вървим към партия, свързана с голeмия бизнес”. Това заяви народният представител от ПГ на „БСП за България” Виолета Желева в БСТВ.   Тя изтъкна, че от БСП не са против намаляването на субсидията, но настояват за разумен дебат, а вместо това, по думите ѝ, текстът е минал по безпрецедентно кратка процедура, в която за около седмица е бил приет на първо четене. „Ще се промени ли животът на гражданите след това? Ще се повишат ли доходите, пенсиите, ще живеят ли младите семейства добре? Естествено, че не – това е популизъм”, категорична бе Желева.  „Внесохме пакет от социални закони отново. Има нужда от реален дебат и около тези предложения. Предложихме да се намали ДДС на основни храни – изделия от брашно, месо, мляко. За лекарства също. В други европейски страни тези мерки вече дават ефект. В началото, в хазната вероятно ще има по-малко постъпления, но за сметка на това, такъв ход ще има дългосрочни резултати”, изтъкна народният представител. Желева констатира със съжаление, че хората в момента пестят от лекарства и купуват минималното необходимо. Тя засега и темата за увеличаване на ставката за нощния труд - малка стъпка, но тя трябва да се направи. „Това ще доведе до увеличаване на заплатите и на медицинските сестри, които все още протестират в цялата страна”, коментира още тя.  По повод изминалите избори за Европейски парламент, Желева заяви: „В много общини имаше контролиран вот. В секция, в община „Любимец”, област Хасково имаше 211 преференции от 211 гласа. В съседна община – 1600 преференции за кандидат на управляващите, който не е идвал в района и не е разпознаваем. Това ще се повтори с много по-голяма сила на местните избори. Трудно ще се справим с тази машина”.  „След Конгреса трябва да тръгнем по-силни към местните избори. Смятам, че оставката на Нинова не е необходима, защото резултатите не са толкова лоши – увеличихме реалните си гласове спрямо последните Европейски избори, имаме и един депутат повече. Разбирам личния акт на Корнелия Нинова, която поема отговорност, но не мисля, че е време за оставки”, заключи Желева, като посочи, че много от структурите на БСП по места са дали заявка за подкрепа на Нинова с официални позиции.  ", "date": "2019.06.13", "title": "Виолета Желева, БСП: Разбирам личния акт на Нинова, но не е време за оставки"}
{"url": "http://epicenter.bg/article/Radev--Upravlyavashtite-partii-nyamat-nuzhda-ot-subsidii--te-se-finansirat-direktno-ot-vlastta/185575/2/0", "text": "Виждате, че в България управляващите партии нямат нужда от субсидии, те се финансират директно от властта и дори не се крият. Това коментира пред журналисти президентът Румен Радев по повод предложението на правителството за намаляване на партийната субсидия от 11 на 1 лев за получен действителен глас от 1 юли до края на годината, предаде БТА.  Субсидиите касаят най-вече съществуването на опозицията, така че едно такова решение задушава опозицията точно преди местните избори, посочи той.  Силно се надявам, че партиите ще намерят добър баланс между техните собствени интереси и интересите на обществото, каза държавният глава. Но според Радев големият проблем съвсем не е размерът на субсидията, а да има механизъм, който да третира еднакво партиите по отношение на финансирането.  Държавният глава призова да се спре със спекулациите, че президентът спира АМ \"Хемус\" и инфраструктурното развитие на страната. Това е крайно некоректно, посочи той.  Радев подчерта, че ветото му върху промените в Закона за държавната собственост и последвалото сезиране на Конституционния съд не се отнася за автомагистрали, скоростни пътища, газопроводи, жп линии и т.н., т.е. за националните обекти. Крайно време е да разберат разликата между национални обекти и обекти с национално значение, посочи той.  Президентът коментира актуални теми пред медиите след участието си в откриването на Шестия световен конгрес на информационните агенции в София, чийто домакин е Българската телеграфна агенция.  ", "date": "2019.06.13", "title": "Радев: Управляващите партии нямат нужда от субсидии, те се финансират директно от властта"}
{"url": "http://epicenter.bg/article/Danail-Kirilov-se-zareche--podava-ostavka--ako-monitoringat-ne-otpadne/185576/2/0", "text": "Данаил Кирилов ще подаде оставка като министър на правосъдието, ако механизмът за сътрудничество и проверка не отпадне до края на мандата на настоящата Европейска комисия. Това стана ясно от негово изказване пред медиите след днешното заседание на Пленума на ВСС.  Кирилов заявил тази своя позиция пред еврокомисаря Вера Йоурова след разговор с нея миналата седмица във връзка с готвения от министъра проект за разследвания на председателите на ВКС, ВАС и главния прокурор. Той добави, че според него мониторингът ще отпадне.  По думите на министъра Йоурова е казала, че имаме много сериозен напредък и шанс механизмът да приключи. Тя била подчертала още, че изказването й от преди време, че до края на годината механизмът вероятно няма да приключи за нас били нейни лични виждания и касаели краткият период от време, който остава до приключване работата на настоящия състав на ЕК.  Кирилов коментира, че не знае дали бившият евродепутат Емил Радев има намерение да участва в избора за нов главен прокурор и дали ще бъде номиниран.   Преди време председателят на ЕК Жан-Клод Юнкер изрази надежда, че механизмът за сътрудничество и проверка за България и Румъния може да отпадне до края на мандата на тази Европейска комисия.  ", "date": "2019.06.13", "title": "Данаил Кирилов се зарече: подава оставка, ако евромониторингът не отпадне!"}
{"url": "http://epicenter.bg/article/Petar-Kanev--Ot-golyamata-ideya-Balgariya-da-bade-energien-krastopat---vsichki-ni-zaobikalyat-/185579/2/0", "text": "„Петербургският икономически форум е едно голямо събитие, тази година имаше над 120 хиляди участници – целият икономически и политически елит на Русия беше там. Всяка година има един възлови поканен играч – миналата година беше Макрон и Абе, японският министър- председател. Тази година беше китайският президент Си Дзинпин и Румен Радев. Изключително силно представяне на българския президент. Изключително интересни разговори имаше, особено между нашата делегация и тази на Русия. Борисов е прав в едно – че Радев защити абсолютно всички позиции на България по основните теми, които през последните години са доминиращи в отношенията ни с Русия – например за газовия хъб и газовите доставки”. Това заяви председателят на комисията по икономическа политика и туризъм Петър Кънев пред \"Канал 3\".   Той взе участие в президентската делегация в Санкт Петербург. По думите му президентът на Русия Путин не е знаел, че дни преди това България е купила американски втечнен газ на по-ниска цена от САЩ. „Светът в газовия сектор не е този, който беше преди – с интерконекторите, с продажбата на втечнен газ – нещата са различни. Това беше първата тема”, каза Кънев. Той отбеляза, че е била обсъждана темата „Южен поток” и „Турски поток”, но Путин не е искал да я коментира, като е посочил, че България е имала възможност да продава природен газ на Турция, а сега ще купува. „От голямата идея България да бъде енергиен кръстопът -  всички ни заобикалят”, коментира Кънев. Той изрази надежда, че бъдещият енергиен хъб ще мине през България и ще можем да продаваме газ, като отбеляза, че от руска страна са изявили желание хъбът да мине през страната ни. „Страхувам се обаче, че с това забавяне от наша страна, Гърция ще се пребори тръбата да мине през тях”, изрази мнение Кънев. Той посочи, че втората тема на форума е била АЕЦ „Белене”. Путин е коментирал, че Русия е получила покана от Министерството на енергетиката в България за участие в проекта и че от руска страна има готовност за дебати.   „Всички знаят, че този проект без руска страна не може да стане. По-евтина енергия от атомната няма”, заяви още Кънев.  „Друга тема бяха оръжейните доставки, производството на оръжия по руски лиценз - това е стара тема. Тя се поставя и после се подминава. Руската страна твърди, че над 700 вида продукти в България се изработват по руски лицензи. На темата не се обръща внимание, защото ако беше сериозна, за 20 години щеше да се реши. Радев изтъкна, че от българска страна от 3 години има предложение, което те не разглеждат”, разказа още Кънев.  Кънев изрази позитивното си впечатление от участието на Радев във форума и посочи, че говорителят на Министерство на външните работи на Русия Мария Захарова също е била силно впечатлена от речта на българския президент и се е опитвала да види откъде чете Радев, но в крайна сметка се е оказало, че той говори свободно.  ", "date": "2019.06.13", "title": "Петър Кънев: От голямата идея България да бъде енергиен кръстопът - всички ни заобикалят!"}
{"url": "http://epicenter.bg/article/BSP-Sofiya--/185580/2/0", "text": "Настояваме да бъде проведен нов конкурс за проект за обновяване на Зона 4 \"Златна София\" от централната градска част, призовават в специална позиция съветниците от БСп в София.   \"Ремонтите на знакови обекти в центъра на София, които Столична община извършва в последните над две години, предизвикваха системно масово недоволство и бурни протести от страна на гражданите заради скандално ниското качество на изпълнение и много спорната естетика на проектите\", посочват червените.   \"Кулминацията в серията от провали на управляващите Столична община, при упоритите им напъни да ремонтират, дойде в централна Зона 2, която включва ул. \"Граф Игнатиев\" с прилежащите й площади \"Джузепе Гарибалди\", \"П. Р. Славейков\" и \"Патриарх Евтимий\", градината пред храма \"Св. Седмочисленици\", както и части от улиците \"Солунска\", \"6-ти септември\", \"Ген. Паренсов\" и \"Цар Шишман\". Освен взрива от недоволство, който предизвика с поредицата от безумни решения, този проект напълно компрометира управляващите в София. Провалът в работата по този обект безвъзвратно загуби доверието на гражданите, че управляващите са способни да извършат качествен ремонт на знаково място в столицата.   В тази връзка ние, общинските съветници от групата на БСП \"Лява България\" в СОС, категорично настояваме да бъде проведен нов конкурс за проект за обновяване на Зона 4 \"Златна София\" от централната градска част, обхващаща пространството между ул. \"Георги С. Раковски\", ул. \"Московска\", пл. \"Васил Левски\", бул. \"Васил Левски\", бул. \"Цар Освободител\", пл. \"Народно събрание\", ул. \"6-ти септември\" и мисленото продължение на ул. \"Аксаков\" от ул. \"6-ти септември\" до ул. \"Георги С. Раковски\". В нея попадат едни от най-значимите символи на града - храм-паметник \"Св. Александър Невски\", площад \"Народно събрание\", паметникът \"Цар Освободител Александър II\", църквата \"Света София\", сградата на Синодалната палата, паметникът на Васил Левски, градината \"Св. Климент Охридски\", пространството между ул. \"Оборище\" и Централния военен клуб, както и площад \"Гина Кунчева\".   Настояваме конкурсът да бъде проведен без дискриминационни условия, за да може участниците в него да бъдат, колкото е възможно повече. По този начин ще бъде дадена възможност за получаване на максимален брой идеи и предложения. А след конкурса да бъде гарантирано провеждане на широко обществено обсъждане на спечелилата концепция с участието на възможно най-много граждани. Така ще бъде осигурен широк обществен консенсус и подкрепа за одобрения проект. Освен това ще бъде дадена възможност на софиянци да участват в контрола при изпълнението му. В случай, че не бъде постигнат широк обществен консенсус и подкрепа, настояваме на спечелилия конкурса участник да не бъде възлагано изработването на проекта.   Категорични сме, че към преустройството на подобни знакови пространства в центъра на града ни трябва да се подхожда много внимателно. При обсъждането на каквито и да било промени трябва да бъдат включвани максимален брой граждани, за да може одобреният проект да има подкрепата на възможно най-много софиянци. Само подобен стил на работа от страна на Столична община може да спаси всички нас, гражданите на София, от неприятните изненади, които ни бяха поднасяни с впечатляващо постоянство и честота по време на ремонта на знаковата улица \"Граф Игнатиев\". То не бяха \"перки на акули\", не бяха надгробни плочи, не бяха криви и неустойчиви на жегата плочки, а темата за градската естетика по-добре да не я подхващаме\", се казва още в позицията на социалистите.  ", "date": "2019.06.13", "title": "БСП-София иска нов конкурс за ремонта около \"Св. Александър Невски\", университета и парламента"}
{"url": "http://epicenter.bg/article/Prezidentat-pozdravil-Borisov-za-ChRD--Vizitata-do-Ungarila-im-poprechila-da-praznuvat-s--foyerverki-/185581/2/0", "text": "Местният вот е чак октомври. Президентът можеше две години да говори срещу Слави Трифонов, но не съм го чул да се обади.   Това каза премиерът Бойко Борисов на полигона в Шабла по повод днешното изказване на президента Румен Радев, че намаляването на партийните субсидии ще задуши опозиционните партии.   Министър-председателят коментира и самото военно учение. \"Тези учения са много важни за дипломацията и външната ни политика. До вчера са се сваляли самолети на Балканите, а сега тренираме заедно. Трябва да живеем в мир. Колкото повече се опознаваме и тренираме заедно, толкова повече доказваме, че възпиращата сила е най-важна. Резултатите са отлични. Ние предоставихме нашата техника в продължение на 20 дена. По този начин се създават бойни другарства. Това са изводите ми от тези стрелби\", обяви Борисов.   На въпрос какво си пожела за рожденият ден премиерът отговори - „Това са лични неща. Най-важното е да сме живи здрави, както и всички останали“.   „Даже президентът се обади сутринта да ме поздрави, и каза, че има ангажименти в Унгария, иначе и той щеше да е тук, и щяхме да го минем за фойерверки за рождения ден и се посмяхме двамата\", разказа Борисов за разговора си с президента.   \"Най-важното е, че на Балканите мирът може да съществува само, когато сме единни. Всичко освен мир ще е тотална щета за Балканите. Мисля, че всички държавни глави сме осъзнали, колкото повече мир има, да вдигаме доходите, това искат хората. Военните на тези учения да се надпреварват и демонстрират колко добре работят ракетите и самолетите, но само това\", завърши Борисов и помоли стрелбите да спрат за малко докато излети, за да не бъде уцелен.   Министърът на отбраната Красимир Каракачанов и сръбският му колега също изказаха своето задоволство и радост от съвместното военно учение.   „Само изчакайте да литнем, да не ме уцелите“, пошегува се преди отпътуването си от Шабла Борисов.  ", "date": "2019.06.13", "title": "Президентът поздравил Борисов за ЧРД! Визитата до Унгария им попречила да празнуват с „фойерверки“"}
{"url": "http://epicenter.bg/article/Mobilni-ekipi-shte-pomagat-na-vazrastni-i-na-hora-s-uvrezhdaniya-v-obshtina-Momchilgrad/185583/2/0", "text": "Мобилни екипи от специалисти ще подпомагат на възрастни хора и на лица с увреждания в цялата община Момчилград. От услугата „Патронажна грижа“ ще се възползват около 50 души в продължение на 15 месеца, съобщиха от община Момчилград.   Това става благодарение на спечелен проект на стойност 147 633 лева, договорът за който общинският кмет Сунай Хасан подписа с Министерство на труда и социалната политика.   В рамките на проекта ще се създаде патронажна грижа към Домашен социален патронаж - Момчилград. Мобилните екипи ще включват социални и медицински работници, а когато се налага - и лекар. Ще се предоставят грижи от здравословен, домашен или социален характер. При необходимост ще има възможност хора да бъдат извозвани до медицински центрове за изследвания и консултации. Това ще става със закупен по проекта автомобил.   \"Целта ни е да се подобри качеството на живот на хора с увреждания и на възрастните жители на общината над 65 години. Ще им осигурим достъп до дългосрочна здравно-социална грижа, според специфичните потребности. Най-важното е, че социалната услуга ще бъде предоставяна на нуждаещи се от цялата община, включително за жители на малките и отдалечени населени места\", каза кметът на община Момчилград Сунай Хасан.   Той допълни, че реализирането на проекта ще допринесе за изпълнение общинската стратегия за развитие на социалната политика, както и на Националната стратегия за дългосрочна грижа за лицата с увреждания и възрастни хора.", "date": "2019.06.13", "title": "Мобилни екипи ще помагат на възрастни и на хора с увреждания в община Момчилград"}
{"url": "http://epicenter.bg/article/Obshtinskite-saveti-na-BSP-v-Botevgrad--Pravets-i-Etropole-podkrepyat-Korneliya-Ninova-s-deklaratsiya/185584/2/0", "text": "Общинските съвети на БСП в Ботевград, Правец и Етрополе застават зад лидера на НС на БСП Корнелия Нинова и подкрепят водената от нея политика, се казва в съобщение от пресцентъра на партията.   Общинските съвети възлагат на своите делегати на 49-ия Конгрес да гласуват вот на доверие на лидера, както и да гласуват против включването в Дневния ред на конгреса предложение за промяна в Устава на партията от група членове на НС на БСП от 8.06.2019 г. Социалистите от трите града осъждат вътрешно-партийното противопоставяне в Националния съвет и пледират за обединение 3 месеца преди провеждането на местните избори.", "date": "2019.06.13", "title": "Общинските съвети на БСП в Ботевград, Правец и Етрополе подкрепят Корнелия Нинова с декларация"}
{"url": "http://epicenter.bg/article/Georgi-Harizanov--Dosegashnata-formula-za-subsidii-ot-byudzheta-beshe-dobra/185586/2/0", "text": "„Досегашната формула – партиите да получават субсидия от държавния бюджет, беше добра. Тя устройваше идеално и бюджета, защото не го натоварваше с чак такива разходи – 30 млн. лева на фона на 40 млрд. лева са едно голямо нищо. Формулата осигуряваше спокойното съществуване на партиите, които имат значение за избирателите\".   Това каза пред БНР анализаторът Георги Харизанов. Той даде пример със САЩ, където „политиката се извращава заради зависимостта от донорството“.   „Тази икономия ми стои доста лицемерна и в САЩ се надигат все повече гласове за реформа на политическата система. Рискуваме да превърнем близостта в зависимост. От години се спряга близостта между премиера и Валентин Златев. Единственото правителство, по време на което на „Лукойл“ е отнеман лицензът за работа, затваряни са му петролните станции, пломбирани са му петролните терминали и петролопроводите, е това на ГЕРБ. Близки ли са или не са? Тези близости не са нещо порочно, когато не са зависимости“, каза още Харизанов.   Според анализатора „нашите партийна и избирателна системи не са лоши“.   „И този комплекс, че все нещо трябва да поправяме, че видите ли, нещо не вървяло като хората, не го провиждам… В държава, в която лобизмът не е легализиран и в която имаме огромен проблем със сивата икономика, стартирането на такъв процес, би нанесъл тежка вреда. Излишно ще се разбишка добре функциониращата ни система, без да е ясно какво ще последва“.   По думите на Харизанов предложението на премиера Бойко Борисов за 1 лев партийна субсидия е „тролене на темата“.", "date": "2019.06.13", "title": "Георги Харизанов: Досегашната формула за субсидии от бюджета беше добра"}
{"url": "http://epicenter.bg/article/Vasil-Ivanov-se-vrashta-v-efira-na-Nova-televiziya/185588/2/0", "text": "Нов проект за журналистически разследвания ще предложи Нова телевизия през есенния телевизионен сезон. От септември зрителите отново ще имат възможност да проследят как журналистът Васил Иванов разобличава престъпни схеми за корупция, кражби и измами, съобщиха от телевизията.   Той се завръща в медията с подписан авторски договор, след личната покана на собственика на „Адванс Медия Груп“ Кирил Домусчиев.   Васил Иванов е един от най-силните разследващи журналисти в последните 14 години в българския ефир. За този период той е автор на емблематични разкрития. В неговите репортажи са уличени редица висши държавни и общински чиновници в корупция и други злоупотреби с власт. Както те, така и десетки кметове и директори на агенции, разследвани от Васил Иванов, губят постовете си. В последствие много от тях са осъдени. Като разследващ журналист на Нова телевизия, Иванов разкри и показа още десетки порочни и престъпни схеми. Зрителите помнят как бе прехвърлен на негово име бронираният служебен автомобил на Главния прокурор, с което журналистът доказа системни нарушения на някои от нотариусите. До напускането му на медията през 2017г., той ръководи сформирания от него разследващ екип.   Заради работата си, Васил Иванов многократно е бил обект на заплахи и посегателства. През 2006 година бе взривено жилището му с бомба, чиято мощност е 1 кг. тротилов еквивалент.   Към екипа на новия проект се присъединява и още един разследващ журналист – репортерът на Нова телевизия и TrafficNews.bg Тина Ивайлова. Тя става част от семейството на Нова телевизия през 2012 година, където разплита различни криминални казуси. След нейното разследване за купуване на гласове на местните избори през 2015 година има задържани и осъдени. „Ало“ измамници също се изправиха пред съда, след като Тина Ивайлова внедри екип на медията в престъпната мрежа. Един от последните случаи, по чийто следи тръгна, е за двама братя с луксозни автомобили, които само по документи са незрящи.   Васил Иванов е носител на над 30 престижни журналистически награди, сред които Лайпцигската медийна награда за свобода и бъдеще на медиите, популярна като „Европейския Пулицър“; отличията на Съюза на българските журналисти и на Американската агенция за международно развитие; награда на Министерството на правосъдието за принос и заслуги в борбата за свобода и справедливост; почетен знак на Министерството на вътрешните работи за заслуги в борбата с престъпността и оказана помощ на полицията при разкриване на тежки престъпления; специалната награда „Българска Европа“ на Медиен фестивал под патронажа на Европейската комисия; годишната награда „Журналистическа доблест“ на Фондация за подпомагане жертви на престъпления и борба с корупцията и др. Три пъти е носител на приза „Достоен българин“ в кампанията на в. „24 часа“.   Тина Ивайлова става носител на голямата награда за разследваща журналистика „Радостина Константнинова“ за своето разследвание за телефонните измами „Ало-мафията“. Заради работата си по тази тема получава и голямата награда в годишните награди „Валя Крушкина – журналистика за хората“ през 2017 година.     ", "date": "2019.06.13", "title": "Васил Иванов се връща в ефира на Нова телевизия"}
{"url": "http://epicenter.bg/article/Karadaya--Ne-se-otkazvame-ot-namalyavane-na-DDS-ne-samo-za-hlyaba--no-i-za-tseliya-hranitelen-sektor-/185589/2/0", "text": "Не се отказваме от намаляване на ДДС не само за хляба, но и за целия хранителен сектор, което ще доведе до по-голяма конкурентноспособност. Това каза пред журналисти в парламента лидерът на ДПС Мустафа Карадайъ след среща с Марияна Кукушева – председател на Съюза на хлебопроизводителите и сладкарите, Костадин Костадинов – председател на Асоциацията на зърнопроизводителите и Савина Влахова – председател на Съюза на мелничарите, съобщиха от пресцентъра на партията.  Той обясни, че е било констатирано, че най-високото ДДС в хранителния сектор спрямо съседните страни и страните от ЕС е в България.  „Това води до предпоставки за сив сектор в бранша и намаляване на конкурентноспособността на нашите производители в България. Ние не се отказваме от намаляване на ДДС – не само за хляба, но и за целия хранителен сектор, което ще доведе до по-голяма конкурентноспособност. И ефектът, който ние целяхме, ще е малко по-голям“, каза още Карадайъ и уточни, че за да се случи това, ще е нужен малко позадълбочен сравнителен анализ със съседните страни и ЕС.  „Затова ще продължим да търсим широк обществен дебат заедно с браншовите организации и политиците, за да стигнем до целевия ефект, който мисля, че е нужен на страната ни“, коментира той. Карадайъ посочи, че трябва да се погледне на сектора по-широко.  Лидерът на ДПС заяви, че няма да се правят прибързани действия.  „Не случайно отваряме тези въпроси след изборите, за да не влязат като теми в предизборната тематика. Това са важни въпроси, които са част от развитието на нашата икономика. Естествено, че ще следим ефекта и върху бюджета и социалния ефект и на темата с хранителния сектор, и с лекарствата“, обясни Карадайъ.  ", "date": "2019.06.13", "title": "Карадайъ: Не се отказваме от намаляване на ДДС не само за хляба, но и за целия хранителен сектор "}
{"url": "http://epicenter.bg/article/Dnes-shte-e-slanchevo-vreme-s-temperaturi-do-35-/185546/2/0", "text": "Днес времето ще е слънчево и горещо. В следобедните часове над източните и планинските райони ще има временни увеличения на облачността, но само на отделни места ще превали, съобщи дежурният синоптик НИМХ. Ще духа слаб, в източните райони до умерен вятър от север-северозапад, предава Фокус. Максимални температури между 30° и 35°, в София около 31°. Атмосферното налягане ще се задържи почти без промяна, малко повисоко от средното за месеца.   По Черноморието ще бъде слънчево, след обяд с купеста облачност и на отделни места ще превали. Ще духа до умерен север-северозападен вятър. Максимални температури между 29° и 31°. Температурата на морската вода е 23-24°, по-ниска на север от нос Калиакра – около 19°. Вълнението на морето ще бъде 1-2 бала. Над планините също ще бъде слънчево, след обяд с купеста облачност, но само на отделни места ще превали краткотраен дъжд. Ще духа слаб и умерен север-североизточен вятър. Максималната температура на височина 1200 метра ще е около 24°, на 2000 метра – около 16°.", "date": "2019.06.13", "title": "Днес ще е слънчево време с температури до 35°"}
{"url": "http://epicenter.bg/article/Visshiyat-sadeben-savet-shte-obsadi-grafika-za-izbor-na-glaven-prokuror/185548/2/0", "text": "Висшият съдебен съвет ще обсъди графика за провеждане на процедура по избор на главен прокурор. Това става ясно от проектопограмата на днешното заседание на Пленума на ВСС. Мандатът на главния прокурор Сотир Цацаров изтича на 10 януари 2020 г. Той вече представи пред ВСС график на процедурата, според който новият главен прокурор трябва да бъде избран до 14 ноември 2019 г. Според предложения от Цацаров график, процедурата за избор на негов наследник ще започне на 15 юли, а на 29 юли ще станат ясни имената на издигнатите кандидати. Право да номинират имат най-малко трима членове на Прокурорската колегия и правосъдният министър. В избора обаче участва целият състав на Висшия съдебен съвет. След като станат ясни номинациите, започва да тече 14-дневен срок, в който кандидатите да представят концепциите си, който изтича на 12 август.   ", "date": "2019.06.13", "title": "Висшият съдебен съвет ще обсъди графика за избор на главен прокурор"}
{"url": "http://epicenter.bg/article/Deputatite-zahvashtat-zakona-za-Chernomorskoto-kraybrezhie/185551/2/0", "text": "На пленарното заседание в четвъртък депутатите ще гласуват на второ четене промените в Закона за устройството на Черноморското крайбрежие, предаде репортер на БГНЕС. С част от новите текстове се въвежда забрана за поставяне на плажни принадлежности и палатки, както и за преминаването, паркирането и престоя на автомобили върху подвижни, неподвижни и облесени дюни, освен в случаите на разрешено строителство.  Със законопроекта се създават два нови публични регистъра – на класифицираните морски плажове и на групираните морски плажове. Новите текстове въвежда възможност заповедите на министъра на туризма за провеждане на търгове с тайно наддаване за отдаване под наем на обекти, изключителна държавна собственост, да подлежат на предварително изпълнение.  Парламентът ще гледа промените на фона на протестите срещу презастрояването на Черноморието, които се очаква да продължат цяла седмица.  В рамките на пленарното заседание депутатите ще проведат и изслушване на министъра на образованието и науката Красимир Вълчев, който ще ги информира относно националните програми като инструмент за реализиране на политики в сферата на образованието. ", "date": "2019.06.13", "title": "Депутатите захващат закона за Черноморското крайбрежие"}
{"url": "http://epicenter.bg/article/Meditsinskite-sestri-otnovo-izlizat-na-protest/185553/2/0", "text": "От днес сме в ефективни стачни действия. Това заяви пред камерите на Нова телевизия медицинска сестра от Видин.  Медицинските сестри ще протестират всеки ден за по 1 час.  \"Искаме основна заплата от минимум две минимални заплати и промяна в медицинските стандарти\", каза още тя.  \"Време е България да ни обърне внимание\", допълни друга медицинска сестра.  \"Работим на по две и три места, за да се справяме. Нямаме време за семействата си. Уморени сме. Справяме се трудно, издържаме студенти, много ни е трудно\", разкриха други медицински работници.  \"Младите няма да дойдат да работят по 24 часа непрекъснато за тези пари\", допълниха протестиращите медицински сестри.   Омбудсманът Мая Манолова ще се срещне с тях.  ", "date": "2019.06.13", "title": "Медицинските сестри отново излизат на протест"}
{"url": "http://epicenter.bg/article/Aleksandar-Simov-/185557/2/0", "text": "Няма предложение на ГЕРБ за партийните субсидии, а има решение от Министерски съвет. Борисов внесе предложение като решение на МС. Маските паднаха. Всички популисти, които искаха да сменят системата, започнаха да плачат за своите субсидии. Някои партии имат празен бюджет. Това заяви депутатът от ГЕРБ Маноил Манев по темата за партийните субсидии в сутрешния блок Нова телевизия, която предизвика ожесточен спор.  Манев изтъкна, че субсидиите на партиите в България са най-проверяваните финансови потоци. После поздрави премиера Бойко Борисов за рождения му ден.   \"Никога не сме се съревновавали с тази популистка вълна. Единствената партия, която заяви позиция и беше против това да се намалят субсидиите, беше ДПС. Политическите партии трябва да се финансират. Разходите им са публични. При условие, че субсидията няма да покрие разходите на партиите, ние трябва да отворим системата за финансиране и да кажем по кой модел и как ще стане това.\" Това заяви зам.-председателят на парламентарната група на ДПС Халил Летифов. Запитан наистина ли движението ще внесе предложение за 0 лв. на глас, Летифов каза: \"Ще внесем предложението за 0 лева партийна субсидия. Ние не се съревноваваме в популистки войни. Едната възможност е американският модел за външно прозрачно финансиране, другия модел е европейски - чрез държавна субсидия.\" \"Това е една дивашко-популистка идея. Подобно нещо като поведение от ГЕРБ, показва липсата на последователност. Защо след като ГЕРБ имат пари отказаха предложението ни. ГЕРБ разполага с държавния бюджет, за това и нямат проблем с парите. Знаем едно слизане на Борисов от джипа колко струва - по 15-20 милиона лева. На днешния рожден ден на Борисов му пожелаваме да е жив, здрав и да вземе да помисли за пенсия\", попита Александър Симов от БСП.  \"Ние сме от малкото партии със собствености, нямаме проблем с финансирането. Трябва да има таван до 5 милиона лева за субсидиите. Ние сме за междинно положение - партийните субсидии да са 4-5 лева\", завърши по темата депутатът Александър Сиди от ВМРО.   \"Ако идеята на ГЕРБ е била с намаляването на субсидиите да \"натрият носа\" на другите партии, това отново показва стила им на политическо поведение, подчерта Александър Симов.  Той коментира, че най-абсурдна е тезата, че с това ГЕРБ ще променят системата. \"Това не е промяна, а унищожаване на демократичната политическа система в България, за да може ГЕРБ да си гарантира политическия монопол. Ние сме за смяна на системата, но не искаме да рушим демокрацията, както прави ГЕРБ\", категоричен бе Симов. Народният представител добави, че БСП е за намаляване на партийната субсидия, но не на 1 лев и социалистите са готови за разговор с всички политически партии за нейния размер. \"В момента, в който Борисов предложи субсидията да стане 1 лев, той каза, че бизнесмените ще оглавят партиите. Това е \"промяната\" и \"възможността за развитие на политическия модел\", която се предвижда - българската политика е заплашена\", заяви още Александър Симов.  \"ГЕРБ не се нуждаят от субсидия, защото имат пари в банкова сметка и разполагат с целия държавен бюджет\", каза още Александър Симов. Той припомни предложението на колегата си проф. Румен Гечев, партиите да върнат в бюджета спестените в банкови сметки пари от субсидиите. \"Защо ГЕРБ реагираха толкова остро на идеята на колегата Гечев, след като искат да започнем на чисто\", попита Симов. Народният представител добави, че всички българи знаят колко струва едно слизане на Бойко Борисов от джипа. \"При всяко слизане премиерът вади по 15-20 млн. лв.\", добави Симов. Социалистът коментира още, че когато се раздават държавни пари, да се твърди, че Борисов е нещо различно от ГЕРБ, е абсурдно.  Относно прозрачността на харченето на партийните субсидии, Александър Симов коментира, че БСП харчи своята субсидия по начин, който може да бъде проверен. Той добави, че освен политическа дейност, с тези средства партията издържа местните си организации и партийни клубове.   ", "date": "2019.06.13", "title": "Александър Симов: ГЕРБ разполага с държавния бюджет, за това и нямат проблем с парите!"}
{"url": "http://epicenter.bg/article/Hamid-Hamid--Subsidiya-ot-1-lev-obricha-partiite-na-finansirane-ot-senchestiya-biznes/185559/2/0", "text": "В случая едно е равно на нула. Ако субсидията стана 1 лев, това ще обрече партиите на финансиране от сенчестия бизнес. Това е причината да подкрепим субсидия нула лева. Всяко едно намаляване на субсидията ще е вредно за партиите и ще им се отрази негативно. Предложението за 1 лев е наистина див популизъм.  Това каза в сутрешния блок на БТВ депутатът от ДПС Хамид Хамид.   \"След като субсидията беше фиксирана на 11 лева, смея да твърдя, че партиите не се намират в икономическа зависимост. В момента даренията от юридически лица са абсолютно забранени, а даренията от физически лица имат таван. Намаляването на 5-6 лева също ще доведе до зависимости. Нашата идея е сусбидията да стане нула лева и по този начин да се отпуши американският модел. Там партиите не получават никакви държавни пари и се издържат само от дарения. Тези дарения обаче са прозрачни и чисти. Те се извършват след плащане на данъците и всичко кристално чисто\", ракзри Хамид.  \"Г-н Делян Пеевски си върши работата. Той взима дейно участие в Програмата за ускорено развитие на България, която в ДПС разработваме. Предложението за намаляване на ДДС върху хляба и лекарствата не е див популизъм. Ако беше популизъм, щяхме да обявим тази идея преди изборите. Вчера разговаряхме с фармацевти и те с числа доказаха, че намаляването на ДДС ще доведе до спад на цените на лекарствата.   Днес ще се срещнем с Асоциацията на хлебопроизводителите и ще видим технита разчети. Ще проведем и среща с финансовия министър. Съдът ясно каза, че няма нарушение при заличаването на Мустафа Карадайъ и Делян Пеевски като евродепутати\", категоричен беше депутатът от ДПС. ", "date": "2019.06.13", "title": "Хамид Хамид: Субсидия от 1 лев обрича партиите на финансиране от сенчестия бизнес"}
{"url": "http://epicenter.bg/article/Rumen-Radev-pristiga-na-ofitsialno-poseshtenie-v-Ungariya/185560/2/0", "text": "Президентът Румен Радев ще бъде на официално посещение в Унгария по покана на президента на страната Янош Адер. Това съобщиха от прессекретариата на държавния глава. Визитата на президента е в рамките на два дни (13 и 14 юни).  Българският президент и неговата съпруга Десислава Радева ще бъдат посрещнати с официална церемония от президента Адер и съпругата му Анита Херцег. В президентския дворец двамата президенти ще проведат среща \"на четири очи“ и ще ръководят пленарните разговори между официалните делегации на България и Унгария, след което ще дадат съвместна пресконференция.  Сред акцентите в разговорите на държавния глава в Будапеща ще бъдат актуални въпроси от регионалния, европейския и международен дневен ред, сътрудничеството в областта на отбраната и сигурността и миграцията, както и двустранните търговско-икономически отношения, инвестициите, туризма, културата и образованието. Президентите на България и Унгария ще обсъдят перспективите на държавите от Западните Балкани за интеграция в ЕС и НАТО.  Освен разговорите с унгарския президент Янош Адер са планирани и срещи с министър-председателя Виктор Орбан, както и с председателя на парламента Ласло Кьовер.  В Будапеща президентът и съпругата му ще проведат среща с представителите на българската общност в Унгария.", "date": "2019.06.13", "title": "Румен Радев заминава на официално посещение в Унгария"}
{"url": "http://epicenter.bg/article/Kiril-Voynov--Darzhavata-si-e-na-myastoto--horata-mogat-da-spyat-spokoyno/185561/2/0", "text": "6840 язовира има в България. От тях 414 са в аварийно състояние, 500 се смятат за опасни, а 10 са поставени под специално наблюдение. Това каза заместник-председателят на Държавната агенция за метрологичен и технически надзор (ДАМТН) в Сутрешния блок на БНТ. В момента се извършва проектиране и проучване на 16 от тях, които са най-опасни, за да бъдат ремонтирани. Сред тях са язовирите „Бели Искър“ и „Огоста“. Правителството отпусна 500 млн. лв. за ремонт на язовири.   Войнов заяви, че „държавата си е на мястото“ и няма основания за безпокойство. „Хората могат да спят спокойно с Божията помощ“, каза той.   Според него проблемът с язовирите е при тези, които са общинска собственост, тъй като част от кметовете не се грижат за тях. 600 акта за нарушения са съставени на кметове. „Компромис няма да правим с никого докато аз съм тук“, заяви Войнов. Той коментира скъсаната язовирна стена над село Нова Върбовка край Стражица, което наводни множество къщи и градини. Според него на мястото е паднал много интензивен дъжд за кратко време. Преливникът на язовира не е могъл да я поеме и е започнал да прелива през короната на язовирната стена, което е предизвикало разрушаването. Язовирът е бил проверен за последен път от държавната агенция през февруари 2018 г. и по план е трябвало да бъде инспектиран отново следващата седмица. Това ще бъде направено въпреки инцидента.    ", "date": "2019.06.13", "title": "Кирил Войнов: Държавата си е на мястото, хората могат да спят спокойно"}
{"url": "http://epicenter.bg/article/Boyko-Borisov-nablyudava-boynite-strelbi-na-poligona-kray-Shabla/185563/2/0", "text": "Премиерът Бойко Борисов, министърът на отбраната Красимир Каракачанов и началникът на отбраната генерал Андрей Боцев наблюдават заключителния етап на тактическото учение с бойни стрелби на формированията за противовъздушна отбрана от Българската армия на полигона край Шабла, предаде  Novini.bg .   Учението включва още съвместни експериментални и бойни стрелби на авиационни формирования от ВВС с международно участие, стрелба с ракетен комплекс 9К79 „Точка“ и изпълнение на огневи задачи с артилерийска материална част по надводни цели от Сухопътните войски „Шабла – 2019 г.“   Стрелбите се наблюдават още от делегация от Република Сърбия, водена от министъра на отбраната Александър Вулин, заместник-посланика на САЩ Джъстин Фридман, командира на Сухопътния компонент на Националната гвардия на Тенеси бригаден генерал Джими Кол, представители на държавни институции, висши генерали и офицери от Българската армия и от армиите на страните-участнички в учението САЩ и Сърбия.   На връх 60-ия си рожден ден Борисов кацна с хеликоптер и беше посрещнат лично от шефа на отбраната ген. Андрей Боцев с военна музика.   Още с пристигането си премиерът се поинтересува какъв точно е редът на церемонията и как да се обърне към войниците.    След това премиерът прие строя на почетния караул, който беше организиран специално за неговото пристигане. „Здравейте, войници и матроси! “, поздрави той.    Беше изпълнен химнът на България, след което под звуците на военни маршове войниците преминаха под строй и се отправиха към местата за стрелби.    Министър-председателят се отправи към определеното място за наблюдение на учението, като се спираше пред бойните машини и разпитваше войниците и командирите им за техниката. \"Гледай каква огнева мощ. Както викат сърбите - пуцай\", остана доволен Бойко Борисов.   По случай рождения ден от Военновъздушните сили на Българската армия му подариха пистолет \"Макаров\".   „Това летец да не си сега в момента. Гледай ракетата как го търси. Няма отърване\", коментира Бойко Борисов пусковете на ракетите.   \"На румънците казали ли сте, че водим учения, че преди няколко години Траян Басеску се чудеше какво става. Радарите им сигурно се въртят сега. А от Севастопол наблюдават ли ни сега? Предупредени са, нали?. Трябва да се спазват всички мерки за сигурност\", категоричен беше министър-председателят.   Тука сме предоставили на сърбите да стрелят с нашите машини, да могат да тренират с нас, коментира още Борисов.      ", "date": "2019.06.13", "title": "Посрещнаха Борисов с химна и почетен караул в Шабла, подариха му \"Макаров\" за ЧРД (Видео)"}
{"url": "http://epicenter.bg/article/Milka-Hristova--BSP--Nedovolni-sme-ot-neglizhiraneto-na-deynostta-na-dolechebnite-zavedeniya/185590/2/0", "text": "\"Общинските съветници от БСП са неудовлетворени от неглижирането на дейността на долечебните заведения.\"  Това обяви пред журналисти заместник-председателят на Столичния общински съвет(СОС) и общински съветник от БСП - София Милка Христова.  Коментарът й идва по повод приетите годишни финансови отчети за 2018 година на общинските лечебни заведения и на общинските търговски дружества. Според нея тази година те са по-добри от миналата.  „Резултатът е и в по-отговорното отношение от страната на Столичен общински съвет и Столична община към този важен сектор в общинската икономика. Смея да кажа, че това е принос и на общинските съветници от БСП, които винаги сме настоявали здравеопазването да се превърне в приоритетна дейност. Миналата година за тази цел са отделени около 9 млн. лв. за дейност, закупена е и апаратура, част от която постъпи от средствата от продажбата на Общинска банка“, заяви Христова.  Това, което не удовлетворява общинските съветници от БСП обаче, е неглижирането на дейността на долечебните заведения, като денталните и медицински центрове и ДКЦ-та, които имат нужда от повече подкрепа.  „Всеизвестно е, че от Националната здравна каса постъпват единствено средства за заплати, няма дори за консумативи, да не говорим за техника. Силно конкурентните условия, в които работи общинското здравеопазване в София, липсата на подкрепа от страна на Столична община и най-вече на общинския бюджет, би довела до масово затваряне на голяма част от тях“, обясни Христова.  „Смятам, че отговорност за това определено носи и Столичен общински съвет, който много дълго време неглижира проблеми, свързани с базата и кадрите в тези центрове. Поставих въпроса и за една ниша, в която ние сме длъжници на децата на София, а именно - имаме много добри профилактични програми, които са свързани с възрастното население в различни категории, но все още нямаме нито една профилактична програма, която да е свързана със здравето на децата“, поясни зам.-председателят на СОС. ", "date": "2019.06.13", "title": "Милка Христова, БСП: Недоволни сме от неглижирането на дейността на долечебните заведения"}
{"url": "http://epicenter.bg/article/Milena-Damyanova--GERB-predlaga-nova-programa-za-obuchenie-na-detsata-sas-spetsialni-potrebnosti/185593/2/0", "text": "ГЕРБ предлага създаване на национална програма за финансиране на иновативни проекти и програми за обучение на деца със специални образователни потребности. Това съобщи председателят на Комисията по образованието и науката в 44-то Народно събрание и депутат от ГЕРБ Милена Дамянова по време на изслушването в парламента на министъра на образованието и науката относно Националните програми като инструмент за реализиране на политики в сферата на образованието, съобщиха от пресцентъра на партията.  Идеята е по програмата да могат да кандидатстват всички детски градини и училища без значение на собствеността им, уточни председателят на Комисията по образованието в пленарната зала. Програмата е създадена от родители на деца с аутизъм и в Комисията по образование миналата седмица постигнахме съгласие за нуждата от нея, посочи още Дамянова. Ние трябва да гарантираме, че системата на образованието ще открие таланта на всяко едно дете и ще го развие, защото приобщаващото образование е може би най-важната част от образователната реформа, подчерта още председателят на образователната комисия.  През тази година за изпълнение на 17-те национални програми за средно образование са отпуснати 76 млн. лв. Сред новите програми са „Иновации в действие”, \"Заедно в грижата за ученика” и „Успяваме заедно“, има и нови модули в програмите „Осигуряване на съвременна образователна среда“ и „Модернизация в системата на професионалното образование“.  Програмата „Иновации в действие“ е изключително важна. Иновативните училища са възможност на предприемчивите директори и учителските екипи да създадат и развиват място, в което се използват съвременни педагогически методи, развиват се ключови компетентности на учениците по модели от бъдещето и за бъдещето, както и интердисциплинарни връзки, които надскачат ограниченията на конкретните учебни предмети, коментира Дамянова.  Тя цитира данни от доклада „Индекс на иновациите“ на Европейската комисия за 2018 г., според които България и Румъния са в групата на скромните иноватори. Но според някои от индикаторите България работи на ниво, близко до средното за Европейската комисия. Такъв е примерът с индикатора „Интелектуални активи“, като в сравнение с 2010 година имаме 40 % увеличение на изпълнението.  По индикатор „Въздействие върху заетостта“ България показва силни показатели над средното ниво за ЕС, като тук силните иноватори са Австрия, Словения, Белгия и Франция. В сравнение с Хърватска и Унгария по индикатор „Човешки ресурси“ България се справя доста по-добре.  България е преди преди Гърция, Хърватска и Кипър по индикатор „Предоставяне на благоприятна за иновации среда” и изпреварваме Румъния и Малта по индикатора „Финансиране и подкрепа“, съобщи председателят на парламентарната комисия по образованието и науката.  ", "date": "2019.06.13", "title": "Милена Дамянова: ГЕРБ предлага нова програма за обучение на децата със специални потребности"}
{"url": "http://epicenter.bg/article/Bratislava-pobedi-v-nadprevarata-za-sedalishte-na-Evropeyskiya-organ-po-truda/185572/7/0", "text": "Братислава ще бъде седалище на Европейския орган по труда, реши Съветът по заетост, социална политика, здравеопазване и потребителски въпроси, който заседава в Люксембург.   Словашката столица е получила 15 от 28 гласа, съобщава БНР.  София, Никозия, Рига и Братислава бяха четирите европейски столици, които се конкурираха.  Очаква се той да бъде създаден тази година и да заработи до 2023-та.  София предложи избор между три сгради - \"Елипс център\", \"Новотел София\" и хотел \"Премиер\", като изрази готовност да предостави една от тях от началото на следващата година или по-рано.  ", "date": "2019.06.13", "title": "Братислава победи в надпреварата за седалище на Европейския орган по труда"}
{"url": "http://epicenter.bg/article/Izraelskata-armiya-atakuva-obekti-na--quot-Hamas-quot--v-Ivitsata-Gaza-/185573/7/0", "text": "Израелската армия съобщи, че е нанесла удар по тунел на палестинското движение Хамас в Ивицата Газа, след като като снощи от ивицата е била изстреляна ракета срещу Южен Израел, предават Асошиейтед прес и БНР.  Армията заяви, че изтребители са атакували \"подземната инфраструктура на военен комплекс на \"Хамас\" в Газа, след като системите за противовъздушна отбрана прехванали ракета, изстреляна откъм ивицата. Няма данни за жертви от някоя от двете страни.  Това е първа ескалация на напрежението между Израел и Газа, откакто в началото на май примирие сложи край на най-сериозния изблик на насилие между двете страни за последните години.  Това става и малко след като израелската армия съобщи, че затваря до второ нареждане крайбрежните води на Газа за палестинските рибари в отговор на запалителните балони, които се изпращат от ивицата през последните дни към територията на Израел.  ", "date": "2019.06.13", "title": "Израелската армия атакува обекти на \"Хамас\" в Ивицата Газа "}
{"url": "http://epicenter.bg/article/Rusiya-e-obezpokoena-ot-planovete-za-amerikanski-shpionski-dronove-v-Polsha-/185597/7/97", "text": "Русия е обезпокоена от плана на САЩ да разположат шпионски безпилотни летателни апарати в Полша, заяви днес руският заместник-министър на външните работи Сергей Рябков, цитиран от Ройтерс и БНР.  За това и за изпращане на американски военни в Полша се споразумяха снощи президентите Анджей Дуда и Доналд Тръмп на среща в Белия дом.  Рябков подчерта, че решението на Вашингтон демонстрира „агресивни намерения“.  Тръмп обеща на Дуда да разположи 1000 американски бойци и дронове МQ-9 в Полша, която иска защита от потенциална агресия от страна на Русия.  По-рано днес руски депутати заявиха, че този план няма да остане без отговор и ще принуди Москва да вземе мерки.  „В случай на конфликт, да не дава Господ, територията на Полша ще се превърне в ясна мишена за ответен удар, ако има внезапна атака срещу нас“, заяви Владимир Джабаров, зам.-председател на комисията по международни въпроси в горната камара на парламента.  Друг депутат – бившият командващ руските спецчасти Владимир Шаманов – шеф на комисията по отбрана в долната камара, заяви, че е обезпокоен заради възможността американските дронове потенциално да бъдат въоръжени с ядрено оръжие.  ", "date": "2019.06.13", "title": "Русия e обезпокоена от плановете за американски шпионски дронове в Полша "}
{"url": "http://epicenter.bg/article/Boris-Dzhonsan-specheli-parviya-krag-ot-glasuvaneto-za-predsedatel-na-Konservativnata-partiya/185600/7/0", "text": "Борис Джонсън спечели първия кръг от гласуването за наследник на Тереза Мей на председателския пост в Консервативната партия, съобщава AFP, цитирана от \"Фокус\".  Бившият външен министър, подкрепящ излизането на страната от структурите на Общността, получи 114 от 313 гласа, подадени в тайно гласуване от депутатите на Консервативната партия в Камарата на общините. След вота кръгът на кандидатите се стесни от 10 на седем.", "date": "2019.06.13", "title": "Борис Джонсън спечели първия кръг от гласуването за председател на Консервативната партия"}
{"url": "http://epicenter.bg/article/Putin-uvolni-dvama-generali-ot-politsiyata-zaradi-sluchaya--quot-Ivan-Golunov-quot--/185602/7/97", "text": "Руският президент Владимир Путин е уволнил днес двама генерали от полицията, въвлечени в дискредитиращ криминален случай с журналист, който вчера предизвика масов протест и арести в Москва, предават Ройтерс и БНР.  Разследващият журналист Иван Голунов от сайта „Медуза“ бе задържан в руската столица миналата седмица и обвинен в опит за продажба на наркотици. Обвиненията обаче бяха свалени във вторник в рядък обратен завой за властите пред лицето на сериозни критики от страна на медии и политици.  Тогава вътрешният министър Владимир Колоколцев обяви, че ще поиска от президента Владимир Путин уволнението на двама висши полицаи от московското управление.  „Реших да поискам от президента Владимир Путин да уволни началника на полицията за Западна Москва генерал-майор Андрей Пучков и ръководителя на отдела в московската полиция за контрол над наркотиците генерал-майор Юрий Девяткин“, уточни министърът.  Репортер на независимия новинарски сайт „Медуза“, бе задържан в четвъртък в Москва за притежание на 4 грама от дизайнерската дрога мефедрон, а при обиск в квартирата му били открити още 5 грама кокаин. Той отрече наркотиците да са негови.  ", "date": "2019.06.13", "title": "Путин уволни двама генерали от полицията заради случая \"Иван Голунов\" "}
{"url": "http://epicenter.bg/article/V-albanskiya-parlament-zapochva-protsedurata-za-impiychmant-na-prezidenta-Ilir-Meta-/185605/7/51", "text": "Депутатите в парламента в Тирана започнаха обсъждане на предложението на Социалистическата партия за отстраняване на държавния глава на Албания Илир Мета от длъжност, предава македонската информационна агенция „Макфакс“, цитирана от \"Фокус\".  Съответното предложение бе отправено след решението на президента да отмени насрочените за 30 юни местни избори. Очаква се гласуването по него да се състои след дебатите, които по всяка вероятност ще продължат часове.  Мета отмени местните избори, заради опасение, че напрежението ще прерасне в гражданска война, тъй като опозицията бойкотира гласуването.  Управляващата Социалистическа партия се нуждае от 94 гласа „за\", за да замени Мета. Парламентът в Тирана е 140-местен. Дори и да бъде събран необходимия брой гласове, окончателното решение е на Конституционния съд, макар той да не функционира близо една година.  Албанският премиер Еди Рама настоява, че местните избори ще се проведат на 30 юни, като подчерта, че президентът Мета вече не заслужава да остане на власт.  ", "date": "2019.06.13", "title": "В албанския парламент започва процедурата за импийчмънт на президента Илир Мета "}
{"url": "http://epicenter.bg/article/Zoran-Zaev-sled-sreshtata-s-Merkel--Makedoniya-nyama-da-poluchi-data-za-pregovori-prez-tova-lyato-/185613/7/51", "text": "Македония няма да получи дата за преговори с ЕС през това лято, информира премиерът на страната Зоран Заев след срещата с германския канцлер Ангела Меркел в Берлин, като отбеляза още, че Бундестагът ще одобри започването на разговорите за членство със Скопие през септември, предава Агенция „Фокус“.  Освен това министър-председателят изрази убеждение, че Македония ще започне преговори със Съюза през тази година.  „Канцлерът Меркел ме информира, че Бундестагът ще вземе решение за одобряване на започването на преговори между ЕС и Северна Македония през септември... На срещата канцлерът подчерта, че Северна Македония е изпълнила очакваното и че Берлин гледа на това много позитивно. В Германия, както и в други държави-членки, резултатите от реформите, подчертани в доклада на Европейската комисия, са безспорно признати и препоръката на ЕК за започване на преговори за членство в ЕС е положителна“, написа Заев в своя профил във Фейсбук.  ", "date": "2019.06.13", "title": "Зоран Заев след срещата с Меркел: Македония няма да получи дата за преговори през това лято "}
{"url": "http://epicenter.bg/article/General-Uesli-Klark--Putin-bi-mogal-da-predizvika-voyna-na-Balkanite-/185616/7/51", "text": "Пенсионираният американски генерал Уесли Кларк е уверен, че има риск от избухването на нова война на Балканите, която може да бъде предизвикана от държавния глава на Руската федерация Владимир Путин. Това съобщава електронното издание на македонския вестник „Независен“, цитирано от Агенция \"Фокус\".  „Балканите са един от регионите, в които руският президент Владимир Путин може да предизвика нова криза“, заяви бившият главнокомандващ силите на НАТО в Европа пред прищински медии. Именно той беше начело на войските на алианса на Стария континент при въздушните атаки срещу Сърбия през 1999 г.  Съгласно думите му, има „кризи, които чакат подходящия момент“, и когато той дойде, Путин ще насърчи отприщването на някоя от тях.  „Може да е тук (в Косово), може би в Украйна, а може и в балтийските страни“, предупреди Кларк.  ", "date": "2019.06.13", "title": "Генерал Уесли Кларк: Путин би могъл да предизвика война на Балканите "}
{"url": "http://epicenter.bg/article/Desetki-politsai-postradaha-v-sblasatsi-v-Memfis-sled-ubiystvoto-na-chernokozh-mladezh-/185626/7/96", "text": "Най-малко 24 полицаи са пострадали в сблъсък с демонстранти в Мемфис, щата Тенеси, след фатална стрелба по млад чернокож мъж, предават Би Би Си и БНР.  Това е станало в сряда вечерта, когато агенти на Маршалската служба на САЩ са се опитали да арестуват неидентифициран издирван мъж. Той се опитал да ги прегази, след което излязъл от колата с оръжие и бил убит, съобщи полицията.  Според Бюрото за разследване в Тенеси, което е започнало разследване на полицейското убийство, инцидентът е станал 19 часа местно време в града.  Мъжът е идентифициран от семейството му и от местни политици като 21-годишния Брендън Уебър. Братовчед му Деметрик Скинър заяви пред местни медии, че е по него са изстреляни поне 20 куршума.  Тълпа се е събрала след стрелбата, напрежението ескалирало и полицията използвала сълзотворен газ, за да разпръсне демонстрантите.  Двама журналисти са пострадали в хаоса, задържани са трима души.  ", "date": "2019.06.13", "title": "Десетки полицаи пострадаха в сблъсъци в Мемфис след убийството на чернокож младеж (ВИДЕО)"}
{"url": "http://epicenter.bg/article/Ivan-Granitski--Avantyuristichno-e-da-se-smenya-lidera-na-BSP-predi-mestnite-izbori/185610/11/0", "text": "  - Всеки спор, който е продуктивен, води до разговор за бъдещето и за добри бъдещи резултати, е полезен. Вредни са безсмислените дрязги, хули и лични препирни, при които се казва, че лоши неща се случват в левицата, но да се надяваме, че разумът и трезвата преценка ще надделеят и ще се вземат разумни решения на конгреса в неделя.    - Доста работи се подобриха в положителен план. Преди всичко виждаме, че Корнелия Нинова се опитва да извади БСП от една задънена улица, в която бе вкарана от предишното управление, главно на Сергей Станишев, заради грешно избрания либерален и социално-либерален модел. Това поначало е политика на ПЕС и лично убеждение на Станишев и поради тази причина за тези години, той бидейки начело на БСП, партията постоянно губеше позиции и намаляваше своето влияние в България, главно заради отказа от защита на националните интереси и националния суверенитет. Разбира се, и подкрепата на богохулната Истанбулска конвенция, и други подобни фундаментални грешки.  И аз затова мисля, че Корнелия Нинова постъпи правилно, като започна да връща БСП към националните й корени, към защита на националните приоритети, цели, принципи и идеали. Разбира се, има и редица грешки, но трябва да се каже, че тя нямаше един сериозен и хомогенен екип, имаше постоянно вътрешна съпротива от отделни личности, които, общо взето, бойкотираха нейните действия. При всички случаи обаче, макар и жена, тя показа характер и гръбнак. Според мен най-важното за политическия лидер е водачът да има характер и гръбнак.    -България е част от православната цивилизация, ние сме православни християни, Европа е християнски континент, част от християнската цивилизация, и не само заплахата от Истанбулската конвенция ерозира традиционните ценности на Европа. Неслучайно огромното мнозинство от хората у нас се противопоставиха категорично на Истанбулската конвенция, не само православната църква, но и католици, мюсюлмани. Всички видяха фундаменталната заплаха за християнската цивилизация.  Вторият проблем, който не се оценява адекватно от ръководството на ПЕС и в случая от Станишев, е мигрантската вълна. Много малка част от тези хора реално са мигранти, гонени от нещастията на войните, значителна част са добре подготвени джихадисти, добре финансирани, с много стройна организация. Някои от терористите идват, разбира се, от европейски страни, има даже и трето поколение, живеещи в Европа, но не са интегрирани и не желаят да се интегрират. Те имат една-единствена цел – разрушението на християнската европейска цивилизация. Виждате какви проблеми имат Германия, Франция, Белгия и други страни, които имат слаби лидери като Меркел и Макрон. И такива са и резултатите. Ясно е, че европейските страни трябва да се върнат към традиционните си консервативни ценности. А дрънканиците на ръководителите на ПЕС, че трябвало да се подкрепят еднополовите бракове и всички тези извращения, които разрушават християнските основи на европейската цивилизация, са непродуктивни и затова, както виждаме почти навсякъде в тези европейски страни, левите губят позиции с подобни послания. Има едно събуждане, слава богу, на нормално мислещите хора, които избират такива водачи, каквито са Орбан в Унгария или лидерите на Вишеградската четворка. Според мен нашите държавници трябва да следват повече примера на Вишеградската четворка, а не да слушат прелъстителната песен на брюкселските сирени и папагали.  - Поначало няма десен интелектуалец в новата история на Европа и света, става дума за друг вид ляво мислене – за социална справедливост, солидарност, равенство, братство, свобода, а не за подкрепа на еднополовите бракове или безконтролната миграция, което не са леви каузи. Точно там е заровено кучето и освен това тази малка група в България, които се представят за интелектуалци и които подкрепят гей парадите и други безчинства, всъщност са добре познатите грантаджии и храненици на яслата на „Отворено общество” и на други фондации, едни поръчкови момченца, които са в състояние да продадат и майка си и баща си, и отечеството и идеала на родителите си. Някои от тях се отказаха директно от родителите си, които бяха от бившата номенклатура на бившия строй, за да получат различни облаги, писаха се големи европейци, атлантици, либерали, русофоби... Това се вижда от всички. Но и този модел се разпада. Слава богу, че и американският президент Тръмп е против тази подривна дейност на Сорос и ние виждаме, че това се случва и в Европа. Сорос е персона нон грата и в Турция, в Израел е обявен за заплаха за националната сигурност. Надявам се нашите държавни дейци да разберат и да го изпратят по живо, по здраво в страни, където все още го харесват заради подривната му дейност. За България той е вреден и дейността на тази фондация отдавна се вижда, че е вредна и разрушителна.  - Мисля, че една от грешките на Корнелия Нинова беше да говори преди изборите, че със сигурност ще победят. Това е разбираемо, всички лидери говорят, че ще победят. В случая тя можеше да бъде по-предпазлива и да говори, че ще подобрят резултата си, както и се случи. Имат един евродепутат повече, макар че от тия евродепутати за България, общо взето, полза никаква няма, но както и да е. Това беше някакъв лакмус за връщане на доверието, за съживяването на БСП, което е бавен, труден процес. То не може да се случи изведнъж. И абсолютният резултат като гласове е подобрен – за разлика от реалните гласове на другите партии, които падат. Смятам, че главната битка и конкуренцията ще бъдат предстоящите местни избори, които неминуемо ще доведат според мен до предсрочни парламентарни избори. И тогава ще се видят реалната сила на отделните политически партии, както и на БСП в частност. Затова мисля, че е контрапродуктивно и неразумно да се сменя лидерът Корнелия Нинова точно сега и да се избира временен председател или да започва един дълъг кръг от противопоставяне. Това може да стане, след като минат местните избори и се види каква е ситуацията. Българските партии трябва да проявят търпеливост, а не да действат авантюристично, това важи особено много за мъдра и стара партия като БСП. Надявам се един такъв разум да бъде проявен в неделя.    - Моите наблюдения са, че редовата членска маса на партията одобрява действията на Корнелия Нинова. Срещу нея са отделни апаратчици и фигури, които през последните години по една или друга причина се конфронтираха с нея. Някои се сърдят, че не са депутати, понеже тя въведе мандатност, други имат свои различни икономически или кариерни интереси. Аз споделям оценката на Румен Овчаров, че не тези хора са бъдещето на БСП, че филма с вътрешното противопоставяне и опозиционност вече сме го гледали. Може би това е най-разумното и най- мъдрото изказване, което съдържа стратегически насоки. Би трябвало да се вслушат делегатите на конгреса в съветите на Румен Овчаров.   ", "date": "2019.06.13", "title": "Иван Гранитски: Авантюристично е да се сменя лидерът на БСП преди местните избори"}
{"url": "http://epicenter.bg/article/Svetlana-Sharenkova--Za-smisala-na-politikata-i-na-edin-kongres-/185619/11/0", "text": "За другарството и за горчивите плодове от липсата му в най-старата българска партия е писал още създателят й Димитър Благоев. Темата стана отново актуална, когато т.нар. опозиция в БСП, начело със Сергей Станишев, предприе невиждана атака срещу легитимния лидер Корнелия Нинова. Нападат я по всички линии – апаратни, идеологически, компроматни. Няма търпимост, уважение, скрупули (кавалерство дори!).   Няма разбиране, че можеш да бъдеш полезен на своята партия и като редови член, а не само като евродепутат с 10-15 хил. евро заплата.  Няма морал в тази надпревара! Защото изгубилият десет последователни избора Станишев обвинява Нинова … че покачването на изборните резултати не било достатъчно, а пък апаратчиците се оплакват от…апаратни ходове.   Вечните кандидати за високи постове се самообявяват за нови лица, едри капиталисти учат на идейна чистота, доскорошни идеолози сочат с пръст врагове с партиен билет и твърдят, че прекият избор е... антидемократичен, а кулоарните конгресни договорки са връх на прозрачността. Един абониран за привилегии елит се изправи срещу лидер, който прие за кауза да промени партията, като я върне към корените, под чието ръководство БСП се съживи, заяви ярка опозиционност, постигна електорален ръст, увеличи депутатския си корпус в националния и европейския парламенти. И въпреки очевидното, част от партийния елит днес е гневен!?  От създадената бъркотия в БСП печели само ГЕРБ и губят членовете и симпатизантите на социалистическата партия, които искат единство, морал и идеи. Обвиняват председателя на БСП, че изневерява на партийните ценности, че се опитва да подмени програмата на партията.   Днес, казва Станишев, БСП е „тласкана” към ляв консерватизъм, който бил дървено желязо, нямало го никъде в Европа и по света. Дали това е така!? Нека се замислим не върху термина, който със сигурност се нуждае от прецизиране, а върху съдържанието. БСП е партия на 128 години, винаги е била партия на трудовите хора - преминала е през битките срещу фашизма, за отстояване на социална справедливост, на индустриализация и модернизация на страната, за духовност и силна държавност.   В тези битки партията е била винаги прогресивна. Но наред с това БСП и нейните членове са поддържали консервативни схващания в сферата на обществения морал – за семейството, традициите и националния характер. Съжителството между социалистическия идеал и традиционния мироглед е исторически заложено в БСП. Дали пък дървеното желязо не е именно проваленият неолиберализъм, защото европейските народи масово го отхвърлят? Онези, които наложиха на БСП клишетата на брюкселската олигархия, които я притискаха за джендър - идеологията, които я подлъгаха за плоския данък, които колаборират с дясното, които станаха роби на русофобията и реториката на новата Студена война – те подменят идейно БСП и търсят реванш. В БСП през последните три години имаме не просто нов лидер, а нов тип лидерство – с доктрина за връщане на партията към традициите й, но и за подмладяване! С ясна Визия за нов модел на обществото - за преодоляване на фрапиращите неравенства и изграждане на социална държава. Това е политика на пряка демокрация и съобразяване с обществените настроения. Тя вбесява социаллибералите и евробюрократите в БСП. Предстои важно заседание на конгреса не само за „кожата” или „поста” на лидера, а за посоката: адекватна на новите реалности социалистическа партия, която има мисия в развитието на България, Европа и света.", "date": "2019.06.13", "title": "Светлана Шаренкова: За смисъла на политиката и на един конгрес "}
{"url": "http://epicenter.bg/article/Zhivko-Georgiev--Ne-vyarvam--che-Tsvetanov-shte-kapitulira-i-shte-se-ottegli-/185615/11/0", "text": "- ГЕРБ спечели с цената на сериозно напрежение по върховете, по регионални структури, при техните проекции на публична власт на национално и местно равнище, както и след мобилизация на корпоративни връзки. Въпреки това за първи път партията не бе сигурна в победата си и отбеляза най-ниското си електорално постижение.  Това показва, че ГЕРБ запазва движението си по низходяща фаза. Има изчерпване на печелившото ноу-хау. Ако не го виждаме отчетливо е, защото успя да се превърне в партия на властта през последните години. Не е ясно дали ще бъде същият значим политически фактор, ако по някаква причина се окаже извън властта, която генерира силата му.  ГЕРБ трябва да реши какво ще прави със себе си. В момента е партия, сраснала се с националната и местната власт, партия, разчитаща преди всичко на административен и финансов ресурс, а не партия на идеи и на каузи. Впрочем, никога не е била. Ако не се превърне в такава партия, не я очаква триумфално бъдеще. Въпрос на време е да се появи сериозен конкурент вдясно и тогава ще й бъде много по-трудно. Имам усещането, че ГЕРБ влиза в турболентност. С прогонването на Цветанов нейната хомогенност и консолидираност ще бъде подложена на изпитание. Може би първите симптоми ще видим още на местните избори, които чукат на вратата.  Не вярвам, че Цветанов ще капитулира и ще се оттегли. Той инвестира твърде много в изграждането на ГЕРБ и няма как лесно да загуби социалния капитал, който има в ГЕРБ. Очаквам форми на рециклиране на политическото му влияние. Какви точно мога само да гадая, но вътрешно-партийна опозиция, алтернативни проекти по места и на национално равнище вероятно ще има.  - Нормално е при нормален политически модел, нормален политически живот и нормална демократична система.  ГЕРБ е особено образувание и все още не е заживяла нормален политически живот. Тя стартира като частен политически проект, беше изградена като синдикат на неприпознатите от предишните доминиращи партии хора с политически амбиции. Бе замислено като проект с идеална цел – да вземе и да задържи властта и да черпи ресурс от връзката с властта. Не сме забелязвали елементи на нормален за партиите идеен живот, идейни дебати, създаване и разработване на политически технологии като икономическа или регионална политика.  Ако има смисъл от съществуването на партиите, то това е да представляват нуждите на определени социални категории и да разработват адекватни политически технологии за реализация на социалните поръчки, дошли отдолу. В ГЕРБ това липсва. Когато е имало нужда от идейно творчество и политически продукт, тези задачи са били аутсорсвани или на мозъчни тръстове, работещи на пазарен принцип, или е взимано ноу-хау от ЕНП на принципа копи-пейст. ГЕРБ ще стане нормална партия, когато се отдели от властта, поседи малко в опозиция и използва престоя си там, за да покаже има ли какво да каже на хората или няма.  Големият риск пред нея е наистина да омръзне на хората, защото не демонстрира убийствен управленски капацитет.  - Честно казано, не очаквам драматични обрати на предстоящия конгрес. Повече са шансовете да се заровят малко томахавките и да протече консолидация, въпреки че местните избори не са добра перспектива за такъв процес.  Много често регионалните избори допълнително разконцентрират и стимулират центробежните сили. Освен поколенчески групи по интереси се активират и локални патриотизми и особености. Но БСП си влезе в перманентна криза, породена от смяна на генерации, които не са непременно на възрастов принцип, а се основават на стадии в битността на елит в БСП.  Това обещава напрежение, но не виждам предпоставки за радикален обрат.  БСП, за разлика от ГЕРБ, е била много по-чувствителна към някои нюанси в идейните разбирания за посоката на развитие в партията. В момента конфликтите не са на идейна база, а по-скоро на лична и групова основа.  - Има развитие по посока на ляв консерватизъм, но, извинявайте, почти цялата европейска левица е в криза. На този фон БСП е една от малкото социалистически партии, членки на ПЕС, която дори на евроизборите бележи ръст. Какво да кажем за германската или за френската социалдемократическа партия, която не знам има ли я още. - Тези, които не харесват ляво-консервативните да положат усилие и да предложат своя политически продукт. Но не го виждам.  - Не е лидерът, не е и политическият продукт. Големият проблем е капацитетът на БСП, който по убедителен публичен начин да довежда политическия продукт до потенциалните й избиратели. Хардуерът е проблем на БСП. Тя е била силна тогава, когато има силни структури. Това е важно, особено ако една партия е в опозиция. На ГЕРБ й е лесно. В повечето общини регионалните й структури са местната власт и те имат човешки капацитет, финансов, административен и властови ресурс. Докато структурите на БСП на много места ги няма.  - Изборите можеха да бъдат спечелени при друг тип кампания. От изследвания и от качествени проучвания е видно, че БСП твърде рано влезе в кампанията. Почти от януари – конгреси, „Визия за България“, излизане от парламента. Всичко това натовари структурите по места. Там, където те са жизнеспособни и бяха направени промени, резултатите са добри.  На тези избори БСП стои по-добре в големите градове, отколкото в депресивните региони на страната, където не стига че е в опозиция, но и структурите й са небоеспособни. Северозападна България е типичен пример.  Електорат има, но няма кой да му вдъхне кураж и да го мотивира. За това са нужни хора. При условие, че нямаше и силна медийна кампания, която има способността да стига до всички региони, хората не излязоха. Не видяха мотив да го направят.  Там, където структурите на БСП са слаби или разединени от генерационни и вътрешни противоречия, прегоряха. Бяха на всички тренировки, но за решаващия мач не бяха във форма.  - В БСП винаги е имало публични дебати. Евровотът не беше изборна катастрофа. За първи път беше възможно да победят ГЕРБ. Това е разликата и оттам идва драматизмът. На други избори победата не стоеше като опция, а сега можеше да се случи. При разумна игра, друг тип акценти и при условие, че нямаше вътрешен саботаж по различни причини на редица места. Тук може би и фактори извън БСП си свършиха добре работата.  - Има хора в БСП, няма защо да се лъжем, чиито ситуативни интереси бяха по-близки до ГЕРБ, отколкото до тези на партийното ръководство. Какво да правим – човешко е.  - По мои оценки, наблюдавайки политическата биография на различни секции, на тези евроизбори около 10 на сто от случилия се вот – тоест около 200 000 гласа, са с висока степен повлияни от мръсни политически технологии.  - Не е и решаващо, но може да обясни до голяма степен солидна част от постижението на поне 2-3 политически формации. При ниската активност и тези 200 000 могат да подредят крайните резултати. По мои хипотези при 40 на сто от тези гласове е използвано финансово влияние, при около 60 на сто - логиката на контролирания вот, и то не толкова от бизнеса, колкото от местната власт.  - Огромният процент негласували е форма на протестен вот. Това, което не се случи, е трансформацията на част от този протестен вот в наказателен. Наказателният винаги се реализира като вот срещу тези, които олицетворяват статуквото.  Разбира се, има умора. Има и тежък социален песимизъм. Липсва усещането, че България може да има и друг политически модел, където не са монтирани корупционните практики, синдромите на партията на властта, на партия-държава и партия-местна власт, олигархичен елит. Но основната причина за липсата на наказателен вот е фактът, че икономическата ситуация не е добра, но не е кризисна.  Кризисна беше в Украйна, където Порошенко инвестира повече пари и повече административен ресурс на президентските избори, но наказателният вот го помете.  Тежка е и икономическата ситуация в Молдова. Подобен на нашия казус – една олигархично-политическа партия на властта беше победена и ще бъде пометена от властта, благодарение на мъчителна коалиция между ляво и дясно, между про-руско и про-европейско.  ГЕРБ имаха шанс, защото икономическата конюнктура е сравнително благоприятна. Няма социално напрежение по тази линия. Но ако, не дай Боже, светът, Европа, регионът или България изпадне в икономическа депресия, това трудно ще работи в тяхна полза.  - Не виждам много оптимизъм в тези избори. Загубилите не са щастливи, разбира се. Но има тревожни сигнали за всички партии. Не само за БСП, където даже има оттласкване от дъното в сравнение с предишни избори.  Ще има турбуленции и центробежни тендеции в ГЕРБ – не само заради изборните резултати, но и заради други съпътстващи феномени.  На ДПС също му светна лампичката, защото резултатът не беше постигнат благодарение на силната консолидираност, която електоратът проявяваше в предишни времена.   Не зная дали и ВМРО трябва много да се радва. При „Атака“ и НФСБ ситуацията е трагедия. „Демократична България“ постигна резултат, който дава надежда на демократичния лагер. Особено в навечерието на местните избори в София, защото те си остават софийски феномен. Там има потенциал, стига да не допуснат в последния момент типичните за тях грешки и лични крамоли. Така че те биха могли да се превърнат в перспективен опонент на ГЕРБ и да ги лишат от монопола в дясното политическо пространство.  Но навсякъде има брожение и партиите има за какво да мислят.    - Заради сериозния шанс за победа, който партията имаше.   Ако в БСП има инстинкт за самосъхрание, в неделя трябва да намерят верните решения. Не че партийното ръководство не трябва да си направи изводи къде сгреши. То сгреши, безспорно. Изглеждаше, че БСП е яхнала вълната.    - Нямаше и трудно се получава без икономическа и социална криза.  - Но Румен Радев беше ново лице. Не беше обременен от партийни имиджи, провали в миналото, което БСП и нормалните партии си носят. ", "date": "2019.06.13", "title": "Живко Георгиев: Не вярвам, че Цветанов ще капитулира и ще се оттегли "}
{"url": "http://epicenter.bg/article/BDZh-planira-poetapno-obnovyavane-na-vlakovete-prez-sledvashtite-15-godini/185614/4/0", "text": "Възможностите за поетапно обновяване на влаковете през следващите 15 години са обсъдени на кръгла маса днес. Темата на общественото обсъждане е \"Закупуване на нов подвижен състав за нуждите на БДЖ и инвестициите в националната железопътна инфраструктура\". Това съобщиха от Компанията.  Министър Росен Желязков приветства инициативата за общественото обсъждане, като отбеляза, че критичните коментари са по-положителни от поздравленията, защото точно те добавят стойност, за да се реализира една добра процедура. В много скоро време се надяваме за положителна тенденция, а не само да говорим за проблеми в БДЖ, е допълнил той.  Председателят на Съвета на директорите на \"Холдинг БДЖ\" ЕАД, Григори Григоров, представи приоритетите и възможностите на БДЖ за поетапно обновяване на влаковете през следващите години. На база направения анализ на съществуващото състояние на подвижния жп състав и необходимостите за пълното обезпечаване на ГДВ /график за движение на влаковете/ и планираните инвестиции в националната железопътна инфраструктура, предварителният план за осигуряване на нов подвижен състав е разделен на няколко етапа.  В първия етап до 2022 г. трябва да стартира интензивна ремонтна програма на дружеството за подемни и капитални ремонти на локомотиви, вагони и мотриси. С ремонта на 46 от мотрисните влакове Сименс Дезиро, ще се обезпечи движението на крайградските линии за следващите 12-13 г. В този етап са планирани и средно по 15 капитални ремонта на локомотиви годишно, включващи и технологична модернизация за скорост от 160 км/ч, като в тази връзка в момента се водят интензивни разговори с производителите от Шкода. Извършените ремонти ще осигурят поне 20 г. допълнителен експлоатационен ресурс на локомотивите.  Вторият етап е до 2030 г. и той предвижда успоредно с първия, на база на направените заключения и получените предложения в рамките на общественото обсъждане, до края на 2019 г. да стартира нова поръчка за доставка на 10-15 мотриси за средни разстояния, а след това и на 30 до 50 броя нови, съвременни вагона за 160 км/ч, които да осигурят висок клас услуга за клиентите на компанията. Посоченият подвижен състав ще обезпечи над 4000 места за пътуванията на средни и дълги разстояния с оптимизиран график на движение с цел предоставянето на конкурентна на автомобилния транспорт услуга, както като времепътуване, така и като комфорт. За транснационалните маршрути възможностите са запазване на състави от локомотив с отделни вагони предвид силната вариация и възможността за композиране, съобразно натовареността и необходимостта, или варианти с т.нар \"пуш-пул\" влакове, като се анализира с колко този тип подвижен състав би оскъпил проекта. Доставката на първата част от новия подвижен състав по първоначални проучвания и с оглед натовареността на световния жп пазар се очаква не по-рано от средата на 2023 г. Планираната инвестиция е в размер на повече от 100 млн. евро, разсрочена подходящо в рамките на 7 години, без да затруднява финансовото състояние на дружеството.  В периода на третия етап след 2030 г. се планира подготовка за поетапната подмяна на мотрисите Сименс Дезиро и на вагоните и локомотивите за транснационалните линии, които са достигнали крайния си експлоатационен ресурс.  ", "date": "2019.06.13", "title": "БДЖ планира поетапно обновяване на влаковете през следващите 15 години"}
{"url": "http://epicenter.bg/article/-Sitel--Makedoniya-iska-da-se-vklyuchi-v-izgrazhdaneto-na-AETs--Belene--/185624/4/0", "text": "Македония да се присъедини към изграждането на АЕЦ „Белене“, препоръча председателят на местната Регулаторна комисия за енергетика, предава скопският телевизионен канал „Сител“, цитиран от Агенция \"Фокус\".  Марко Бислимовски заяви, че по този начин страната ще реши проблема с енергийните ресурси, тъй като анализите показват, че тя има въглища само за още 15 години. Според него, през 70-те Македония вече е участвала в изграждането на ТЕЦ в Косово, за да се задоволят нуждите на бившата „Железара“.  „Разбира се, както правителството, така и другите инвеститори трябва да преговарят за условията, при които те трябва да инвестират. Но подчертавам, че това е моето лично мнение, трябва да влезем в такива регионални проекти, като вземем предвид енергийния потенциал, който имаме като държава“, каза председателят на РКЕ Марко Бислимовски.  В края на май в официалния вестник на Европейския съюз бе публикуван призив за изразяване на интерес към стратегически инвеститор в Белене, който продължава 90 дни. Правителството в Скопие вече обяви, че е сериозно заинтересовано да инвестира. Очаква се само конкретна оферта от българска страна.  „Според тяхната оферта ще направим анализите вътре в страната ни, което със сигурност ще бъде в интерес на гражданите. В същото време трябва да се има предвид какво ще се получи, ако се включим като акционери в строителството. Дали получаваме по-евтина електроенергия, или ще ни предложат друг модел, за да участваме като партньори“, казва министърът на икономиката Крешник Бектеши.  „Сител“ обяснява, че проектът за АЕЦ „Белене“ съществува от 40 години, но досега е отлаган на няколко пъти и е рестартиран едва през 2008 година.  Досега интерес към Белене са показали компании от Русия, Германия, Франция, САЩ, Китай и Корея.  ", "date": "2019.06.13", "title": "„Сител“: Македония иска да се включи в изграждането на АЕЦ „Белене“ "}
{"url": "http://epicenter.bg/article/Prokuraturata-shte-iska-postoyanen-arest-za-radikaliziraniya-mladezh-ot-Plovdiv/185562/3/0", "text": "„Прокуратурата ще продължи да поддържа искането си за задържане под стража на непълнолетното лице, тъй като считаме, че тя е една от най-адекватните. Така той ще бъде изолиран в специална среда, в която с него ще работят психолози и психиатри“.   Това заяви говорителят на Специализираната прокуратура Сийка Милева във връзка с радикализирания 16-годишен младеж от Пловдив, предаде БГНЕС.   Според държавното обвинение продължава да има реална опасност за сигурността на голям брой български граждани.   „Непроменено е мнението на прокуратурата, че в настоящия казус се касае за дете, жертва на радикализация и за една огромна човешка трагедия. От друга страна стоят сигурността и интересите на българското общество. Намерени са взривни вещества и устройство, по обем и брой, несъпоставими с нито един друг казус от новата история на България“, заяви прокурор Милева.   Тя подчерта, че това не е било известно на никого, дори и на родителите не детето. При претърсванията е намерена информация, която показва, че детето е подготвяло терористичен акт. Отделно от нея са намерени и видеоклипове, изпращани от него към вербовчика в тази насока.   „Помощта на родителите е огромна. Но информацията, първоначално придобита, е за радикализация и тя не е подадена от тях“, категорична е прокурор Милева.   При акция в Пловдив на 8 юни полицията откри готови и в процес на изготвяне самоделни взривни вещества. Върху тях е работил радикализирал се 16-годишен ученик от местна елитна гимназия, а намесата на органите на реда идва след сигнал на негови близки. Претърсени са две помещения, които според прокуратурата младежът е използвал съвсем съзнателно, а едно от откритите устройства е т. нар. тръбна бомба, която е често срещана при атентати в САЩ. В процес на изготвяне униформените са открили и т. нар. бомби с пирони, използвани при няколко атентата в Европа, включително бургаското летище Сарафово.   По данни на прокуратурата при атентата в Сарафово, който стана през 2012 година, използваното вещество от този тип било между 2 и 3 килограма, а в случая с ученика става въпрос за 14,5 килограма. За него заместник-главният прокурор Иван Гешев потвърди, че е бил вербуван от Ислямска държава.", "date": "2019.06.13", "title": "Прокуратурата ще иска постоянен арест за радикализирания младеж от Пловдив"}
{"url": "http://epicenter.bg/article/KAT-shte-lepi--quot-chestitki-quot--na-vhodnata-vrata-na-narushitelite-/185568/3/0", "text": "Призовки и наказателни постановления ще влизат в сила, ако бъдат залепени на входната врата на дома или офиса на нарушителя и 7 дни той не реагира. Това предвижда една от многото промени в Закона за административните нарушения и наказания (ЗАНН), публикувани за обществено обсъждане.  Ако правилото влезе в сила, съгласно него ще могат се лепят и съобщенията за електронни фишове на КАТ с глоби за превишена скорост,   В момента те се връчват лично от служители на МВР с таблети на пътя, по куриер или по пощата с обратна разписка, но често не стигат до собственика на автомобила, заснет с камери.  Промените в ЗАНН предвиждат всеки гражданин да посочва едновременно и постоянен, и настоящ адрес. Призоваването може да става и по месторабота. Създава се и възможност на хората и фирмите да посочат, че желаят наказателните им постановления да бъдат изпращани до персонален профил, регистриран в информационната система за сигурно електронно връчване на Единния портал за достъп до административни услуги по Закона за електронно управление.  “Честитките” могат да се връчват от служител на институцията, съставила акта, или да се изпращат с обратна разписка чрез фирма, лицензирана за пощенски услуги. Връчителят трябва да спази няколко условия. Ако известието е за физическо лице, призовкарят трябва да посети два пъти настоящия му адрес, като единият път е задължително в почивен ден. В случай, че не го е открил, следва да направи едно посещение на постоянния му адрес и едно на адреса по месторабота.  Ако носи известие за едноличен търговец, юридически лица и неперсонифицирани дружества, трябва да направи две посещения на адреса на управление през 7 дни в работно време. Едва тогава “честитката” може да се залепи на входната врата, като за посещенията и самото залепване се прави протокол, а за дата на връчване се счита тази на последното посещение на адреса. Тези правила по ЗАНН обаче ще се прилагат в случаите, когато със специален закон не е предвиден друг ред за връчване.  Друга от предлаганите промени в ЗАНН за първи път предлага регламент за заплащане на възнаграждение на един адвокат или юрисконсулт в случай, че атакуваното с техни услуги наказателното постановление бъде отменено от съда. Сумата ще е за сметка на бюджета на органа, издал отменения акт в размер, определен от съда. Ако заплатеното възнаграждение за адвокат е прекомерно съобразно действителната правна и фактическа сложност на делото, съдът може по искане на насрещната страна да присъди по-нисък размер на разноските в тази им част, но не по-малко от минимално определения размер в Закона за адвокатурата.  Подготвя се и въвеждане в ЗАНН на съкратено съдебно производство в случаи, че наказателното постановление е обжалвано само в частта за вида или размера на административното наказание и нарушителят признава фактите, изложени в наказателното постановление и е съгласен да не се събират още доказателства.  В проекта за промени в ЗАНН се допуска споразумение между наказващия орган и нарушителя. При такава случаи размерът на глобата се определя на 80% от минимума. Например – ако наказанието по закон е от 100 до 300 лв., сумата следва да е 80 лв., като се посочи и какъв е размерът без споразумение – да речем 200 лв., обясниха юристи.  Нарушителят се задължава да не обжалва и да плати в 14-дневен срок. Ако не се издължи, тогава споразумението не влиза в сила и той ще дължи определените 200 лева. Споразумение не може да се сключи, ако в едногодишен срок прегрешилият е наказан за същото деяние, ако то съставлява престъпление – например шофиране с над 1,2 промила алкохол.  Промените в ЗАНН включват и по-общо правило за плащане на 80% от глобата в случай, че в 14-дневен срок тя не е обжалвана и е издължена. В момента такова се прилага за електронните фишове на КАТ, които до 2 седмици се плащат на 70% от определената глоба по Закона за движение по пътищата.  ", "date": "2019.06.13", "title": "КАТ ще лепи \"честитки\" на входната врата на нарушителите "}
{"url": "http://epicenter.bg/article/Izbirame-nov-glaven-prokuror-na-24-oktomvri/185569/3/0", "text": "Избираме нов главен прокурор на 24 октомври. Номинации ще се правят най-късно до 29 юли. Процедурата започва на 15 юли. ВСС прие с 21 от 22 гласа предложенията на прокурорската колегия за графика на процедурата, предаде Канал 3.   Председателят на Върховния административен съд Георги Чолаков изрази надежда да има избор още при първата процедура, защото така ще има възможност и за приемственост.   Идеята е да се даде максимално дълъг срок за процедурата и да се отговори на големия обществен интерес по темата, каза пред колегията Сотир Цацаров.   Избраният срок дава възможност за плавна приемственост между настоящия и бъдещия главен прокурор и гарантира, че ще можем да се справим с процедурата при всички възможно сценарии. Аз няма да номинирам никого за нов главен прокурор. Така коментира решението на плeнума на ВСС, правосъдния министър Данаил Кирилов.", "date": "2019.06.13", "title": "Избират нов главен прокурор на 24 октомври"}
{"url": "http://epicenter.bg/article/GDBOP-i-zhandarmeriyata-tarashat-ofisi-na-kabelni-operatori-/185577/3/0", "text": "Корпоративни интереси стоят зад обиските на офиси на кабелни оператори в Югозападна България, съобщи за БГНЕС адвокат Емил Василев. Той коментира казуса с обиските в качеството си на правен консултант на двете най-големи браншови организации в България – Клуб 2000 – Национално сдружение на малките и средни кабелни оператори (НСМСКО), и браншовата асоциация на Българските телекомуникационни оператори.  Около 10 часа тази сутрин започна масирана съвместна акция на ГДБОП и НАП, като са атакувани над 10 офиса на малки кабелни оператори в цялата страна, сред които и Кюстендил, Дупница, Сандански, Гоце Делчев, Крупник, Бургас, Кърджали и Хасково, и др.  „Служителите на ГДБОП не са представили разрешение за претърсване и изземвания, а такива действия трябва да се осъществяват само с резолюция на съдия от районен или окръжен съд. Не са представили такива съдебни разрешения, като са се позовали на условия за неотложност. Питаме какви са тези неотложни условия, които са наложили да се влиза в офиси на оператори по този брутален начин“, съобщи Василев.  Адвокатът припомни, че във вторник на нарочна национална пресконференция двете сдружения оповестиха, че от Терапро /бел.ред. – Сдружение за защита на легалното разпространение на програми/ са изготвили и изпратили ГДБОП черен списък на малки кабелни оператори, за които се твърди, че нарушавали авторските права.  „Списъкът бе предаден за „реализация“ на ГДБОП, но според нас това е политическа поръчка, която цели да унищожи бизнеса на малките и средни оператори, като разчисти бизнестеритории за големите играчи в бранша“, допълни Василев.  „Толкова ли свършиха наркотрафикантите, убийците, крадците, организираните престъпни групи, та да се налага полиция да влиза по офисите на фирми, които съвсем законно извършват своята дейност“, попита адвокатът.  Влиза се избирателно само в офисите на малки кабелни оператори. „Това е най-мащабната полицейска операция, като такава не сме виждали дори срещу наркотрафиканти или трафиканти на хора“, допълни Василев.  При обиските се изземват компютри, лаптопи и други електронни устройства, които са от първостепенно значение за това фирмите да могат да работят и да подават интернет и телевизионен сигнал към своите абонати. Крайната цел е да се преустанови сигнала към абонатите и те да се пренасочат към по-големите фирми, съобщи адвокатът.  „Ще подадем жалби до прокуратурата персонално срещу всички участници от ГДБОП и НАП в тази незаконна акция. След това ще сезираме и всички европейски институции, включително и в Страсбург и Люксембург, защото такова брутално унищожаване на легален бизнес е нечувано в съвременната история, още повече пък в страна-членка на Европейския съюз“, допълни Василев.  ", "date": "2019.06.13", "title": "ГДБОП и данъчни тарашат офиси на кабелни оператори "}
{"url": "http://epicenter.bg/article/Ograda-na-zhp-prelez-se-sruti-v-Pazardzhik--dve-detsa-sa-raneni-/185585/3/0", "text": "Две деца са пострадали при инцидент в района на железопътен надлез. Сигнал за случилото се е подаден в сряда около 21.00 ч. на телефон 112 в РУ-Пазарджик, съобщи Нова телевизия.  По първоначални данни група тийнейджъри от село Мокрище минавали през надлеза в селото. Внезапно част от предпазния метален парапет се откъртил от основата и повлякъл след себе си и останалата част от предпазното съоръжение с обща дължина от 27 метра.  Незабавно към мястото са изпратени дежурни автопатрули и линейка на Спешна помощ.  Те са транспортирани в МБАЛ-Пазарджик. Едното от тях е с фрактура на глезена, а другото е било с временна загуба на съзнание, но без опасност за живота.  На мястото е извършен оглед. Предстои да бъдат изяснени причините довели до падането на парапета. По случая се води дознание.  ", "date": "2019.06.13", "title": "Ограда на жп прелез се срути в Пазарджик, две деца са ранени "}
{"url": "http://epicenter.bg/article/Sadat-othvarli-iskaneto-za-postoyanen-arest-na-16-godishniya-uchenik-ot-Plovdiv-/185587/3/0", "text": "Апелативният специализиран съд не уважи искането на прокуратурата за постоянен арест за 16-годишното момче от Пловдив, разследвано за тероризъм. Така то остава при родителите си и под надзора на инспектори от Детската педагогическа стая в Пловдив, предаде БНР.  Решението беше взето на закрито заседание, на което е присъствало и момчето, и е окончателно. То беше оповестено от говорителя на спецпрокуратурата Сийка Милева:  \"Съставът на съда отчете, че е налице обосновано предположение, че именно обвиняемият е извършител на престъпленията, за които е обвинен, но съдът счита, че той трябва да продължи училище и да остане в естествената му среда. Осъзнава вината си, не признава, осъзнава вината си\".  По-рано Специализираната прокуратура обяви, че разполага с информация, че 16-годишното момче е подготвяло терористичен акт. Намерени са видеоклипове, които то е изпращало към своя вербовчик от \"Ислямска държава\", каза Сийка Милева. Именно с тази информация тя мотивира искането на държавното обвинение момчето да бъде задържано под стража.  Тя уточни, че въпреки това искане, държавното обвинение не е променило мнението си, че става дума за \"дете - жертва на радикализация и за една огромна човешка трагедия\", но добави:  \"От другата страна стои сигурността и интересите на българското общество. Трябва да ви кажа, че са намерени взривни вещества и взривни устройства, по обем и брой несъпоставими с нито един друг казус от новата история на българската държава - сериозни комуникации, съдържащи информация, че обвиняемото лице е подготвяло терористичен акт. Отделно от това са намерени и видеоклипове, изпращани от него към вербовчика в тази насока\".  ", "date": "2019.06.13", "title": "Съдът отхвърли искането за постоянен арест на 16-годишния ученик от Пловдив "}
{"url": "http://epicenter.bg/article/Shestima-sa-arestuvani-pri-politseyska-operatsiya-na-teritoriyata-na-obshtina-Botevgrad-/185591/3/0", "text": "Шест души са задържани при специализирана полицейска операция на територията на община Ботевград. Това съобщиха от ОДМВР - София.  Полицейската операция е проведена на 12 юни между 12.00 и 20.00 часа на територията на община Ботевград. Тя е насочена към противодействие на престъпността, опазване на обществения ред и осигуряване на безопасността на движението и е с участието на служители от криминална, охранителна, икономическа и пътна полиция към ОДМВР - София, колегите им от районното управление в града, служители на Дирекция „Жандармерия“ и представители на НАП и БАБХ.  В хода на полицейските действия са проверени общо 248 души и 195 моторни превозни средства. За констатирани различни нарушения са съставени общо 81 акта, от които 63 по Закона за движение по пътищата и 14 по Закона за българските лични документи. Съставените фишове са 35. Издирено е едно лице, обявено за общодържавно издирване. Задържани са шестима души. На осем граждани са съставени предупредителни протоколи.  Около 14.25 часа в с. Литаково е установен и задържан 33-годишен водач на лек автомобил „Фиат Пунто“, шофирал без съответното свидетелство в едногодишния срок от наказването му по административен ред за същото деяние. Срещу нарушителя е образувано бързо производство.  В с. Скравена, икономически полицаи от областната дирекция инспектирали магазин за хранителни стоки. В намиращо се в непосредствена близост до обекта помещение са открити и иззети 220 къса цигари без акцизен бандерол. Регистрирана е преписка по случая.  При съвместните проверки, извършени съвместно с представители на НАП, във връзка с констатирани редица нарушения по фискалната дисциплина /разлика в касовата наличност, липса на касова книга и др./ от данъчните инспектори са запечатани три обекта - два магазина за хранителни стоки и бистро в Ботевград.   Нередности са открити и при проверка, извършена съвместно с инспекторите от БАБХ. От заведение за бързо хранене в града е иззето месо без документи за произход. Съставен е акт.  ", "date": "2019.06.13", "title": "Шестима са арестувани при полицейска операция на територията на община Ботевград "}
{"url": "http://epicenter.bg/article/Mladezhi-razmahvat-orazhiya-ot-dvizheshta-se-kola-v-Sofiya--arestuvaha-gi-/185592/3/0", "text": "Двама 19-годишни младежи са задържани във Второ РУ след хулиганска проява, съобщават от пресцентъра на МВР.  Снощи, около 20.25 часа в полицията е получен сигнал, че в района на бул. „Константин Величков“ посока бул. „Сливница“ младежи размахват оръжие през прозореца на движещ се автомобил „Нисан Микра“.  В резултат на незабавно организираните заградителни действия, около 20.30 часа, автомобилът бил локализиран на улиците „Скопие“ и „Подполковник Калитин“.  Непосредствено преди предприетите действия по задържането на намиращите се в него двама младежи, един от тях размахал оръжие през отворения прозорец на колата. Минути след това на бул. „Рожен“ двамата са задържани с използване на помощни средства - белезници и е установена самоличността им - 19-годишни, от София.  В хода на полицейската проверка у единия от тях е намерен пневматичен пистолет, реплика на боен пистолет „Глок“, у другия – електрошок, а в багажника на автомобила полицаите намерили пневматично оръжие, реплика на автомат „М4“.  По случая е образувано досъдебно производство. Предстои доклад на събраните материали в прокуратурата.  ", "date": "2019.06.13", "title": "Младежи размахват оръжия от движеща се кола в София, арестуваха ги "}
{"url": "http://epicenter.bg/article/S-dva-mesetsa-se-udalzhava-razsledvaneto-na-katastrofata-s-Lyutvi-Mestan/185594/3/0", "text": "С два месеца се удължава разследването на катастрофата, станала при кръстовището при село Загорско на пътя за ГКПП „Маказа“, при която загина бебе на 6 месеца. Това съобщи за говорителят на Окръжна прокуратура-Кърджали прокурор Димитрина Делчева ,  предаде Радио „Фокус“ .   Единственият обвиняем по делото за инцидента е лидерът на ПП ДОСТ Лютви Местан.   Срокът на разследването е удължен, тъй като не е изготвена още съдебната автотехническа експертиза по делото.   Политикът беше участник в катастрофа на пътя за „Маказа” на 14 април. Според прокуратурата, докато управлявал колата си, Местан е отнел предимството на друг автомобил и последвал сблъсък. В другата кола пътувало семейство с две деца. При инцидента почина 6-месечно бебе, а родителите му пострадаха.", "date": "2019.06.13", "title": "С два месеца се удължава разследването на катастрофата с Лютви Местан"}
{"url": "http://epicenter.bg/article/Spetsoperatsiya-vav-Filipovtsi--Izzeti-sa-nad-10-kilograma-narkotitsi/185595/3/0", "text": "Над 10 килограма наркотици са иззети при специализирана операция в кв. „Филиповци“. Това съобщиха от пресцентъра на МВР.   В хода на проведена на 10 юни полицейска операция по противодействие на престъпления, свързани с наркотични вещества, служители от сектор „Наркотици“ са задържали 50-годишен мъж. Действията са осъществени малко преди обяд в кв. „Филиповци“.   При последвалите оглед и претърсване в обитаваното от него жилище, полицаите намерили и иззели множество различни на вид опаковки, съдържащи таблетки, тревиста маса и прахообразно вещество, колби, пресовъчна машина, електронна везна, оръжие и боеприпаси.   От изготвената експертна справка на част от намереното е установено, че иззетите вещества са 10 317.89 грама амфетамин, 9.84 грама коноп и 34.80 грама хашиш. Предстои изследване и на останалите вещества.   След доклад на събраните материали в Софийска градска прокуратура, задържаният е привлечен като обвиняем. Наложена му е мярка за неотклонение „Задържане под стража“ за срок до 72 часа.", "date": "2019.06.13", "title": "Спецоперация във Филиповци! Иззети са над 10 килограма наркотици"}
{"url": "http://epicenter.bg/article/Razsledvat-prokuror-ot-Samokov-za-nanasyane-na-poboy-na-svidetelka-/185598/3/0", "text": "Разследват прокурор от Самоков за нанасяне на побой на свидетелка. Това съобщиха от пресцентъра на Прокуратурата на Република България.  На 12 юни 2019 г. по повод подаден сигнал на телефон 112 е започнало досъдебно производство за извършени хулигански действия, отличаващи се с изключителен цинизъм. Разследването се провежда от следовател при СО-СГП под надзора на Софийска градска прокуратура (СГП).  До момента е било установено, че на 12 юни 2019 г. на паркинг в гр. Самоков прокурор в Района прокуратура - Самоков е извършил хулигански действия и нанесъл побой на свидетелката Д.Г. Пострадалата е настанена в лечебно заведение.  Магистратът е призован на 17 юни 2019 г. за привличане към наказателна отговорност и разпит в качеството на обвиняем.  Към настоящия момент са извършени първоначалните процесуално-следствени действия и разследването по случая продължава.  ", "date": "2019.06.13", "title": "Разследват прокурор от Самоков за нанасяне на побой на свидетелка "}
{"url": "http://epicenter.bg/article/Starshi-matros-ot-Varna-e-pochinal-pri-izpalnenie-na-sluzhebnite-si-zadalzheniya/185609/2/0", "text": "Днес, 13 юни, на зенитния полигон на Военновъздушните сили „Шабла“ е починал старши матрос втори клас Жеко Галинов Добрев (на 36 г.) от военно формирование 38 920 – Варна. По време на изпълнение на служебните си задължения старши матрос Жеко Добрев е почувствал неразположение и е припаднал. Незабавно му е оказана първа помощ от медицинските екипи, осигуряващи учението. Въпреки усилията на лекарите, не се е върнал в съзнание и медиците са констатирали смъртта му, като по първоначална информация вероятната причина е инфаркт, съобщават от МО.  Старши матрос втори клас Жеко Галинов Добрев е бил на длъжност минен електротехник във военното формирование 38 920 Варна. На служба в Българската армия е от 11 август 2008 г.  Министерството на отбраната изказва съболезнования на семейството и близките на старши матрос Жеко Добрев. Поклон пред паметта му.  ", "date": "2019.06.13", "title": "Старши матрос от Варна е починал при изпълнение на служебните си задължения"}
{"url": "http://epicenter.bg/article/Desislava-Atanasova-i-Pencho-Milkov-v-spor-za-partiynite-subsidii/185612/2/0", "text": "„При пълен консенсус с гласовете на всички политически партии предложението за връщане на надвнесените субсидии на политическите партии беше прието. Утре предстои неговото обсъждане в пленарна зала. Надявам се, че ще има дебат по темата, но ще бъде потвърдено от всички”. Това заяви народният представител от ГЕРБ Десислава Атанасова в предаването „Плюс-Минус” по Нова телевизия.  „Единодушно приехме текстовете, тъй като става въпрос за публични средства, които са били получавани от всички в повече – по 2 лева на глас. Задължително и по най-бързия начин те трябва да бъдат върнати. Прегласувахме текстовете, направили сме някои корекции. Предполагам, че утре ще бъдат приети”, посочи народният представител от БСП Пенчо Милков.  Според Десислава Атанасова темата не е нова за ГЕРБ и през 2016 година те са предложили намаляване на партийните субсидии. „Още през 2016 година ние бяхме политическата сила, която предложи с проект на решение на НС намаляване на партийните субсидии на 1 лев и това беше в следствие на вота на над 2,5 млн български граждани, които положително отговориха на този въпрос на референдум. По-късно пак обсъждахме въпроса за намаляването на субсидиите. Почти винаги при приемането на бюджета той поражда дискусии”, каза тя.  „През седмицата чух какви ли не определения, дори че ползваме темата за кризисен ПР. ГЕРБ не е в криза. Ние сме най-одобряваната политическа партия, нямаме нужда от такъв ПР”, посочи още Атанасова.  Пенчо Милков обясни, че в света има две функциониращи системи. „Едната е тази, при която липсва финансиране на политическите партии от държавата. Така е в САЩ. При другата, която е в Европа, с изключение на Швейцария, политическите партии получават финансиране”, каза той. Според него това се прави, за да може политическата система да бъде стабилна, светла и легитимна.  „С 1 лев партийна субсидия не може да се води партиен живот. Това, което партиите извършват включително и нашата е че със сумата, която е дадена, ние успяваме да достигнем до хората. Сумите се дават за достигане на нашите политически виждания до тях”, посочи Милков.  ", "date": "2019.06.13", "title": "Десислава Атанасова и Пенчо Милков в спор за партийните субсидии"}
{"url": "http://epicenter.bg/article/Masov-vazdushen-desant-po-vreme-na-uchenieto--Swift-Response-2019--shte-se-provede-na-17-yuni-/185617/2/0", "text": "Ежегодното въздушно-десантно учение „Swift Response 2019”, ръководено от Командването на Сухопътните сили на САЩ в Европа, ще се проведе на териториите на Република България, Хърватия и Румъния в периода 13 – 25 юни 2019 г. Участниците от осем съюзнически държави са приблизително 5600, като от тях около 1495 са парашутисти, съобщават от министерството на отбраната.  На 17 юни 2019 г. в тъмната част на денонощието ще се извърши масов въздушен десант във войскови район 1555 – летище Чешнегирово. Според сценария, в ролята на противостоящи сили, които ще осигуряват отбраната на летището, са военнослужещи от 42-ри механизиран батальон от 2-ра механизирана бригада. Базата за предно разполагане – Безмер ще осигури непосредствена авиационна поддръжка и подавяне на средствата за противовъздушна отбрана на земята.  Ръководството на полетите ще бъде от летище Пловдив, а аварийно-спасителното и логистично осигуряване по време на провежданата операция ще се осъществява от американска страна.  „Swift Response 2019“ ще демонстрира стратегическо използване на въздушно-преносими сили с висока степен на готовност (наричани Global Response Force), с провеждане на учения за овладяване на ключови позиции. Това дава възможност за провеждането на съвместни подготовки с цел развиване на способности по командване и управление на няколко специални операции едновременно на различни места.  Участието в многонационални учения увеличава готовността, засилва професионалните взаимоотношения и подобрява общата координация със съюзниците и партньорите по време на криза.  ", "date": "2019.06.13", "title": "Масов въздушен десант по време на учението „Swift Response 2019” ще се проведе на 17 юни "}
{"url": "http://epicenter.bg/article/Traycho-Traykov-i-Elenko-Bozhkov-s-komentar-za-badeshteto-na-AETs--39-39-Belene-quot-/185618/2/0", "text": "За мен проектът АЕЦ \"Белене\" е неизбежен, само че правителството се опитва да го избегне, като забавя процедурата по избор на стратегически инвеститор. Това сподели в студиото на ''Плюс-минус'' в ефира на Нова телевизия енергийният експерт Еленко Божков.  По думите му от потенциалните кандидат-инвеститори единствено руската страна има най-големи шансове да се заеме с този проект.  ,,Руснаците няма да искат фиксирана цена, но ще настояват за политическа сигурност, защото представете си утре да дойдат някакви ''зелени'' и решат да прекратят проекта, тогава какво правим?'', коментира Божков.  ,,Проектът не е неизбежен, по-скоро не изглежда да е възможен. Но в случай че се осъществи, тогава ще трябва да купуваме новата електроенергия на цена 4-пъти по висока от сегашната'', добави по темата и другият енергиен експерт в студиото Трайчо Трайков, според когото едва ли ще се намери инвеститор за атомната централа.  ,,Ако АЕЦ ''Белене'' беше построена, сега щяхме да разполагаме с 4000 мегавата, които нямаше да изнасяме, просто защото цената му щеше да е над пазарната'', заяви Трайков и сподели, че бъдещето на енергетиката не е във въглищата, а в комбинацията от нови технологии за производство на електроенергия и дигитални мрежи.  Според него до 2040 година България няма да има нужда от нова централа, така че дотогава трябва да използваме всичко, което ще предложат новите технологии.  От своя страна Еленко Божков изрази скептицизъм относно новите технологии и допълни, че ако такива бъдат въведени у нас в енергетиката, ще дойдат ''големите далавери''.  ", "date": "2019.06.13", "title": "Еленко Божков: АЕЦ ''Белене\" е неизбежен проект, но правителството се опитва да го избегне"}
{"url": "http://epicenter.bg/article/Kristian-Vigenin--Prizovavam-kam-primirie-v-BSP-/185620/2/0", "text": "Призовавам към примирие в БСП, заяви депутатът от БСП Кристиан Вигенин в предаването \"Лице в лице\" по БТВ.   \"Съжалявам, че стигнахме до оставка, защото тези резултати на избори не предполагаше оставка на лидера на БСП. Не бяха предвидени следващите стъпки, емоционалната стъпка на Корнелия Нинова ме убеждава, че изходът е един - колкото и неприятно да е за Нинова, в момента нямаме оставка. Всичко, което се случи след това показва, че това е грешка, надявам се тя да оттегли оставката си в неделя или да каже, че формално оставка не е внесена\", каза Вигенин. И в отговор на въпрос отрече да е консултирал този призив с лидера на БСП.  Вигенин призова за примирие в партията. \"Краят на мандата на Нинова е следващата година, вътрешната опозиция отиде твърде далеч в критиките си и не представи и себе си в добра светлина\", категоричен бившият външен министър. Той дори каза, че подобни действия са демотивиращи за партията. \"В самият национален съвет се формира \"Коалиция на реванша\", в която влизат несъвместими помежду си хора, но са против Нинова. Тя отвори много фронтове срещу себе си, тъй като стратегията и беше за бърза промяна в БСП и предсрочни избори. Самата опозиция също не е готова на смислена алтернатива\", отсече Вигенин.  \"Нинова каза, че подава оставка с мотив всички членове да направят избор за нов председател, но правила не бяха приети. Формално, нейните намерения не могат да бъдат реализирани. Сега е най-важното да си върнем позициите в местната власт. Трябва да попреглътнем всеки егото си и да тръгнем обединени към местните избори. Това означава щети върху имиджа на Корнелия Нинова и други хора, които стигнаха до крайности, предупреди Вигенин.    Според него на конгреса в неделя не трябва да има разправии по устава. Вигенин изтъкна, че Нинова трябва да продължи да води партията. Корнелия Нинова си отвори много фронтове в партията, но т.нар. опозицията не е готова с алтернатива на лидера, казва той.   Няма правила за прекия избор на лидер и намеренията на Нинова за такъв не може да бъдат осъществени, смята Кристиан Вигенин. В Националния съвет се сформира коалиция на реванша, смята обаче соцдепутатът.          ", "date": "2019.06.13", "title": "Вигенин: Призовавам към примирие в БСП! Нинова да оттегли оставката си! "}
{"url": "http://epicenter.bg/article/Rok-i-vino-v--quot-Noshtta-na-Orfey-quot--kray-Tatul-/185621/2/0", "text": "Рок и вино ще бележат фестивала \"Нощта на Орфей\" който ще се проведе за 13-а година край момчилградското село Татул. Една от най-полулярните български рок групи - БТР, ще изнесе концерт в подножието на тракийското светилище. Това съобщиха от община Момчилград.  Програмата на фестивала включва още изпълнения на младите изпълнители Виктор Карачолов, Селин и Мерт Асенови, както и балета към кърджалийския театър.  Вечерта ще завърши с огнен спектакъл на дуо БарбарониТе.  Началото на фестивала е от 20,30 часа, а входът е безплатен. По традиция, за всеки зрител община Момчилград е осигурила по чаша вино.  За желаещите да участват във фестивала е организиран и безплатен транспорт. Автобусите ще тръгнат в 19,00 часа от Дома на културата в Кърджали и в 19,30 часа от паркинга пред сградата на общината в Момчилград.  В 18 часа от паркинга пред общината ще стартира традиционен колопоход с маршрут от Момчилград до Татул. Победителите в спортната проява ще бъдат наградени от кмета на общината Сунай Хасан в началото на фестивала.  ", "date": "2019.06.13", "title": "Рок и вино в \"Нощта на Орфей\" край Татул "}
{"url": "http://epicenter.bg/article/Prezidentstvoto--Vestnik--24-chasa--sazdava-i-tirazhira-izmislena-novina--svarzana-s-Rumen-Radev/185622/2/0", "text": "Остър протест срещу \"манипулативно\" поднесена и  \"невярна информация за действията и думите на държавния глава Румен Радев\"  във в. \"24 часа\" изразява Пресцентърът на държавния глава.     Право на отговор      \"В днешния си брой вестник „24 часа“ за пореден път поднася манипулативно невярна информация за действията и думите на държавния глава Румен Радев.  В публикацията, озаглавена „Радев събирал съсловни организации за нов главен прокурор, защото процедурата е затворена във Висшия съдебен съвет“, вестник „24 часа“ съчинява несъстоял се диалог и приписва думи на държавния глава, които той не е изрекъл.  С подзаглавието на материала „Неправителственият сектор поиска, когато президентът отказва назначение, да е с мотиви. Той: Няма да го направя!“, вестник „24 часа“ създава и тиражира измислена новина, свързана с президента Румен Радев. Публикацията няма автор, а е подписана от „24 часа“.  Обръщам внимание, като уточнявам за редакцията на вестника, че по време на проведената по инициатива на държавния глава кръгла маса, посветена на критериите за избора на следващия главен прокурор, представителят на Инициатива „Правосъдие за всеки“ Емил Димитров заявява, че „институцията и личността на президента със своя авторитет биха могли да помогнат за институционалното доверие в прокуратурата, ако президентът в деня на подписването на указа, се обърне към гражданите, към нас, и заяви своята убеденост, че от всички професионално подготвени и добри кандидати, този кандидат, когото предлагаме и за когото ще подпиша указа за неговото назначаване, той е най-моралният, политически независим и почтен на сто процента“.   Емил Димитров призовава президента да не подписва указа, ако не може да направи подобно публично изявление за някой от номинираните кандидати.  В отговор на отправения призив, държавният глава заявява: „Ако инициирате гражданско сдружение на широка платформа, което да внесе, знаете, че нямам законодателна инициатива, но да стане така, че президентът еднолично да избира главен прокурор, тогава аз ще изляза и ще се обърна (*към обществото) и ще кажа: „Това е човекът“. Но отговорност на други аз няма да нося – аз мога да ги спра веднъж, мога и да ги пусна. Но тук много точно беше повдигнат въпросът за колективната безотговорност. Тя не е заболяване само на съдебната система, тя е общонационална „болест“. Много пъти съм говорил на тази тема – благоприятната й среда е най-вече в парламента. България трябва да върви към поемане на повече еднолична отговорност – този, който има амбицията да управлява и да ръководи процесите във всяка една област, трябва да е готов да носи лична отговорност и законите трябва така да се променят, че да е ясна тази лична отговорност…“.  Това е диалог, провел се пред всички участници в дискусията, която беше открита и за медиите. Не става въпрос за отказ на държавния глава да се мотивира, ако не подпише указ, а за носене на лична и институционална отговорност от всеки участник в процедурата по номиниране и назначаване на главния прокурор.  Изпращам това опровержение публично, тъй като в разрез с нормите на Етичния кодекс на българските медии, към който се е присъединил и вестник „24 часа“, ежедневникът рядко успява да публикува на достатъчно забележимо място опроверженията на президентската институция. През последните две години в нито един случай вестникът не е публикувал правото ни на отговор, на същата страница, на която е била публикувана и оспорена публикация.  Напомням и че Етичният кодекс на българските медии започва с обещание за „предоставяне на достоверна информация на обществото“. ", "date": "2019.06.13", "title": "Президентството: Вестник „24 часа“ създава и тиражира измислена новина, свързана с Румен Радев"}
{"url": "http://epicenter.bg/article/Kiril-Domuschiev-privetstva-Vasil-Ivanov-v-ekipa-na-NOVA-/185625/2/0", "text": "Собственикът на \"Адванс Медия Груп“ Кирил Домусчиев приветства разследващия журналист Васил Иванов, който се завръща в екипа на NOVA с нов проект от септември.  \"Васко, добре дошъл отново в Нова! Пожелавам ти още много силни разследвания и награди! Силната разследваща журналистика винаги ще бъде в програмите на Българската телевизия-Нова. Това е нашият дълг към обществото! Хора като Васко са рядкост и заслужават нашето уважение!\", написа Домусчиев в профила си във Facebook.  Новият проект ще стартира в ефира на NOVA през септември. Към екипа на проекта се присъединява и още един разследващ журналист – репортерът на NOVA и TrafficNews.bg Тина Ивайлова.  ", "date": "2019.06.13", "title": "Кирил Домусчиев приветства Васил Иванов в екипа на NOVA "}
{"url": "http://epicenter.bg/article/Radev-kam-Borisov--Kolko-kilometra-ot-AM--quot-Hemus-quot--se-postroiha-za-10-godini--/185627/2/0", "text": "Това заяви самият Румен Радев пред журналисти след участието му на шестия световен конгрес на информационните агенции в НДК.  Държавният глава подчерта, че ветото, което е наложил върху промените в Закона за държавна собственост, и последвалото сезиране на Конституционния съд не се отнася за националните обекти. Крайно време е да разберат разликата между национални обекти и обекти с национално значение, посочи той. За тях има друга процедура за ускорено отчуждаване, припомни Радев.  \" \", каза още президентът.  Той сподели, че е потърсен от администрацията на министерства, за да наложи вето върху промените в закона и да предпази правителството от създаващия се хаос. Радев очаква отговорно отношение към закона. \"  попита реторично Радев.  \"Като не могат да се справят, президентът ли им е виновен?\", възмути се той.  \", подчерта още Радев пред журналисти.  Радев коментира така думи на премиера Бойко Борисов, че президентът промотира свършеното от правителството при посещенията си в чужбина.  \" , посочи президентът.  Той коментира решението за 1 лв. партийна субсидия на глас с думите, че проблемът не е в самото финансиране, а да има механизъм, който да третира еднакво партиите.  \"  правят го по начин, по който не се и крият\", каза той и допълни, че субсидията е необходима най-вече на опозицията, която \"едно такова решение задушава точно преди местните избори\".  В отговор на въпрос държавният глава каза, че следи с тревога процесите в БСП.  \"  Ако това се случи, упражняването и консумирането на властта в България остава без коректив, а много опозиционно настроени хора ще трябва да търсят друго решение\", каза Радев.  Според Румен Радев трябва да помагаме най-много на Северна Македония по пътя й към европейско членство, но и да следим европейските критерии да се изпълняват.  Пред участниците в конгреса по-рано държавният глава изтъкна, че хората изпитват остър дефицит от навременна, обективна и достоверна информация. Той смята, че тази тенденция ще се задълбочава.   Растящите финансови проблеми пред професионалните агенции и медии водят до политически и икономически зависимости и до подкопаване на професионалните и етичните стандарти.  \"Днес истината често се дави в море от фалшиви новини. Бързината взема превес пред достоверността\", изтъкна Румен Радев. По думите му разрушителният ефект на информацията вече може да бъде по-голям от този на бомбите и ракетите.", "date": "2019.06.13", "title": "Радев към Борисов: Колко километра от АМ \"Хемус\" се построиха за 10 години? "}
{"url": "http://epicenter.bg/article/Tsatsarov--Momcheto-ot-Plovdiv-ne-e-terorist--To-e-zhertva-na-tselenasocheno-vliyanie-ot-Islyamska-darzhava/185629/2/0", "text": "Вербовчикът на 16-годишното момче от Пловдив, обвинено в тероризъм, не е задържан. Това каза пред журналисти главният прокурор Сотир Цацаров.  \"Това вероятно е лице от арабски произход в Северна Африка\", добави той.  По думите му е установено как е текла връзката до България.  \"Младежът не е терорист\", категоричен беше Цацаров и заяви, че случаят е пример за това, което сме чели и се случва в други страни и смятаме, че у нас не може да се случи.  „Кореспонденцията показва как става въвеждането в ценностите на исляма. След това се стига до това, че агитираният сам възприема религията. Започва изпращане на клипове. Първоначалната реакция била уплаха и отвращение. Последвали указания, че един мюсюлманин трябва да унищожи поне един неверник. И как да стане това. Мониторинг на цялата комуникация, за да се стигне до вербовчика било трудно да се направи. Детето е жертва на влияние, целенасочено правено от Ислямаска държава“, каза Цацаров и предупреди, че това може да се случи във всяко семейство.", "date": "2019.06.13", "title": "Цацаров: Момчето от Пловдив не е терорист. То е жертва на целенасочено влияние от Ислямска държава"}
