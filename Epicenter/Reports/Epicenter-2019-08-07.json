{"url": "http://epicenter.bg/article/Vnimanie-idvat-goreshtini--Do-40-gradusa-i-visoka-opasnost-ot-pozhari-v-Kresna-i-okolo-Dunava/189917/2/0", "text": "Денят ще е слънчев и горещ. Температурите в ранния следобяд ще гонят стойности между 31 и 36 градуса. Около Дунав и в крайния югозапад ще е най-горещо. Около морето и в района на София ще бъде най-прохладно.   По Черноморието слънцето ще властва на небето необезспокоявано през целия ден. В най-топлите часове термометрите ще показват 28-29 градуса. Температурата на водата - около 25 градуса по северното крайбрежие и около 27 на юг.   Съседна Гърция също е в плен на жегите, показва справка в сайта на Гръцката метеорологична служба. Термометрите при съседите ще покажат стойности до 38-40 градуса в централните континентални райони. По плажовете на север - 30-32 градуса, а на юг - до 34 градуса.   До края на седмицата жегата ще продължи да ни тормози. Термометрите ще чукнат стойности до 40 градуса в четвъртък и петък. В началото на почивните дни ще превали и прегърми първо на изолирани места в планинските масиви на Западна България, а после и на изток. От неделя нататък отново ни очаква жега с температури до 39-40 градуса.   В следващите дни ще е осезаем рискът от полски и горски пожари. По Кресненското дефиле и в централните части на Дунавската равнина условията за избухване на пламъци са най-добри.   Източник: Нова.тв", "date": "2019.08.07", "title": "Внимание идват горещини! До 40 градуса и висока опасност от пожари в Кресна и около Дунава"}
{"url": "http://epicenter.bg/article/Nameriha-desetki-epruvetki-s-krav--zahvarleni-kray-Devnya/189918/2/0", "text": "Десетки епруветки с кръв откри шофьор край автомагистрала \"Хемус\" в района на Девня, съобщи Нова телевизия.   Все още не е ясно дали кръвта е човешка, или животинска. Здравните власти и екоинспекцията са алармирани за зловещата находка. Не е ясно и какъв е произходът на биологичния материал в стъклените съдове, които са били забелязани от бдителен гражданин, докато се облекчава край аутобана. Във вторник кметът на Девня и представители на РИОСВ- Варна и РЗИ- Варна инспектираха мястото.   „Целостта на епруветките не беше нарушена, което предполага, че няма опасност от замърсяване на околната среда и водите. За съжаление, надписите върху тях бяха изтрити и не е възможно да установим кой си е позволил да ги изхвърли тук”, каза в ефира на „Здравей, България” кметът на Девня Свилен Шитов.   Институцията, която отговаря за биологичните отпадъци, е Регионалната инспекция по околната среда и водите. Представители на РИОСВ- Варна тепърва ще проверяват дали има начин да установят произхода на епруветките. На мястото е направено обезпаразитяване.  ", "date": "2019.08.07", "title": "Зловеща находка! Намериха десетки епруветки с кръв, захвърлени край Девня"}
{"url": "http://epicenter.bg/article/Borisov--Otpuskame-100-000-lv--za-razkopkite-na-Herakleya-Sintika/189922/2/0", "text": "\"На днешното правителственото заседание взехме решение да отпуснем още 100 000 лева на Министерството на културата за разкопките на древния град Хераклея Синтика, който се намира до Петрич\", информира от страницата си във фейсбук премиерът Бойко Борисов.   \"Доц. Людмил Вагалински от Националния археологически институт с музей към БАН ни информира за напредъка по обекта, а кметът на община Петрич Димитър Бръчков се ангажира да се довърши ремонтът на пътя дотам, за който също правителството по-рано отпусна целеви средства\", посочи още Борисов в публикацията си в социалната мрежа.   \"Миналата година бях при вас и ви запознах с разкопките на Хераклея Синтика. Тогава помогнахте целево и свършихме много работа\", заяви в началото на днешното заседание на Министерски съвет самият археолог. Людмил Вагалински ръководи разкопките на комплекса Хераклея Синтика.   \"Успяхме да разкрием 2/3 от централния площад на града. В момента това е най-посещавания археологически обект, а покрай него и музея в Петрич също е най-посещван, като изключвам музеите в София. Идват туристи от над 50 държави. По статистика идват на 60 000 души и то при положение, че инфраструктурата не е готова. Като гласувате пари за път, и нещата ще станат още по-добре. Рекламираме обекта много широко. Успяхме благодарение на помощта от Министерски съвет и на община Петрич да превърнем Хераклея в един отличен археологически обект\", каза още Вагалински.   \"Ще дойдем да видим. Нали работите на макс?\", попита премиерът Бойко Борисов. \"В момента не. Нямаме пари\", отговори арехеологът. \"Е, как така нямате? Нали днес даваме\", остана учуден Бойко Борисов. \"Трябва да се обнародва в \"Държавен вестник\" и тогава\", каза Вагалински. \"Още утре почвайте да работите и не се притеснявайте\", разпореди министър-председателят.  ", "date": "2019.08.07", "title": "Борисов: Отпускаме 100 000 лв. за разкопките на Хераклея Синтика! (СНИМКИ)"}
{"url": "http://epicenter.bg/article/Poluchavaneto-na-sotsialni-pomoshti-se-obvarzva-s-poseshtenieto-na-detska-gradina-ili-uchilishte/189932/2/0", "text": "Получаването на месечни социални помощи ще се обвърже с редовното посещение на детска градина или училище. Това предвиждат промени в Правилника за прилагане на Закона за социално подпомагане, които бяха одобрени от правителството. Новите разпоредби са във връзка с приетите изменения в законодателството. Това съобщиха от правителствената информационна служба.   С приетите промени институциите ще получават информация и ще правят необходимата проверка на фактите и обстоятелствата за отпускане на помощта по служебен ред. Това ще облекчи административната тежест за гражданите, които кандидатстват за социално подпомагане.   Във връзка с преустановяването на дейността на Министерството на здравеопазването по издаването на разрешения за лечение в чужбина, закриването на „Фонд за лечение на деца“ и преминаването на съответните дейности към Националната здравноосигурителна каса (НЗОК), считано от 1 април 2019 г. се актуализира механизмът за подпомагане на правоимащите лица за покриване на съответните дневни и квартирни разходи.   С промяната се продължава установената дългогодишна практика тези хора да получават съответната финансова помощ от държавата, свързана с разрешаването на здравословен проблем - в случая вече от НЗОК и от Министерството на труда и социалната политика.  ", "date": "2019.08.07", "title": "Получаването на социални помощи се обвързва с посещението на детска градина или училище"}
{"url": "http://epicenter.bg/article/Kabinetat-prie-stanovishte-po-konstitutsionno-delo--predizvikano-ot-prezidenta-Radev/189933/2/0", "text": ", съобщиха от пресцентъра на правителството.   Правителството одобри становище на Министерския съвет по конституционно дело № 8 за 2019 г., образувано по искане на президента на Република България за установяване на противоконституционност и за произнасяне за съответствието с чл. 1, изречение второ от Протокол № 1 към Конвенцията за защита правата на човека и основните свободи и с чл. 17, т. 2 от Всеобщата декларация за правата на човека, на чл. 39б, ал. 1, т. 1 в частта „или обект с национално значение по смисъла на Закона за устройство на територията“ от Закона за държавната собственост и за установяване на противоконституционност на чл. 42а, ал. 3 от Закона за държавната собственост.  В правителственото становище е застъпена тезата, че оспорените разпоредби са в пълно съответствие с изискванията на чл. 17, ал. 5 от Конституцията за извършване на отчуждаване със закон за държавни нужди, които не могат да се задоволят по друг начин след предварително и равностойно обезщетение; не нарушават конституционните принципи за правовата държава по чл. 4, ал. 1 и за равенство на гражданите пред закона по чл. 6, ал. 2 от Конституцията. Разпоредбата на чл. 39б, ал. 1, т. 1 в частта „или обект с национално значение по смисъла на Закона за устройство на територията“ е в съответствие и с чл. 1, изречение второ от Протокол № 1 към Конвенцията за защита правата на човека и основните свободи и с чл. 17, т. 2 от Всеобщата декларация за правата на човека.        Правителството реши да предостави безвъзмездно за управление имоти и части от имоти - публична държавна собственост, на Държавната комисия по сигурността на информацията. Имотите се намират в областите Кърджали, Плевен и Варна и досега са били стопанисвани от Министерство на вътрешните работи. Поради отпаднала необходимост за нуждите на МВР, правото на управление върху имотите се отнема от ведомството и се прехвърля на ДКСИ. На община Несебър, област Бургас, се прехвърля безвъзмездно правото на собственост върху имоти - частна държавна собственост. Имотите, намиращи се в землището на гр. Несебър, са необходими за реализацията Обект „Разширение на път с. Кошарица - к.к. „Слънчев бряг“, предвиден с одобрен подробен устройствен план - парцеларен план, и определен за общински обект от първостепенно значение.  Община Бургас получава правото на собственост върху девет имота - държавна собственост. Те се намират в местността „Рибарско пристанище“ (бивша местност „Ченгене скеле“) и са с обща площ от 27 391 кв. м. Имотите ще бъдат използвани за реализацията на проекти, свързани с опазването на околната среда, съхраняването на местната културна идентичност и облагородяването на местността. Община Бургас възнамерява да реализира проект „Изграждане на етнографски културно-туристически комплекс“, който ще бъде предложен за финансиране по приоритетна ос 6 „Регионален туризъм“ на Оперативна програма „Региони в растеж“ 2014 - 2020 г. Предвижда се благоустрояване на посочените имоти и изграждане на цялостен културно- туристически продукт с експозиционен и етнографски характер, с обособена зона за площадно пространство, пикник зона и зона за разходки на открито, крайбрежна алея и паркинг за осигуряване на условия за отдих и туризъм на населението и гостите на общината, като до тях ще бъде осигурен широк и свободен достъп. Проектът цели да утвърди и популяризира рибарството като традиционен занаят за региона чрез развитие на морската култура на населението, особено на младата аудитория. Експлоатацията на бъдещия културно-туристически комплекс ще бъде изцяло свързана с популяризиране на нематериалното културно наследство на местната рибарска общност. Така ще се създадат условия и за съхранение на сектор „Рибарство“ и за развитие и запазване на традициите в рибарския занаят. Община Бургас има намерение да реализира и проект „Изграждане на покрита лодкостоянка в акваторията западно от м. „Рибарско пристанище“ (бивша м. „Ченгене скеле“)“, одобрен за финансиране по Програма за морско дело и рибарство, процедура за предоставяне на безвъзмездна финансова помощ BG14MFOP001-1.009 „Рибарски пристанища, кейове за разтоварване, рибни борси и покрити лодкостоянки“.  Министерският съвет прие също решение за продажба на имот, собственост на Република България в американския щат Ню Джърси, околия Берген, район Франклин Лейкс, Франклин Фармз, 355 Фрийманс Лейн, парцел № 10, кв. 1107. С приемането на проекта на решение на МС българската държава ще се освободи от имот с отпаднала необходимост, за който към момента се отделя финансов ресурс както за поддръжка състоянието на имота, така и за заплащане на задължителни данъци и такси. Посоченият имот е придобит от българската държава по силата на договор за покупко-продажба от 21.12.1972 г., актуван с Акт за публична държавна собственост № 021/11.03.1999 г.        Правителството одобри допълнителни разходи по бюджета на Министерството на културата за 2019г. в размер на 100 000 лева във връзка с продължаването на теренните археологически проучвания на един от най-значимите археологически обекти „Античен град Хераклея Синтика“, м. „Рупите“, град Петрич. „Хераклея Синтика“ е вече добре познат в научните и обществени среди като обект с висока експозиционна стойност и перспективи за социализация.        Правителството одобри доклада с резултатите от Неформалната среща на министрите по околна среда на ЕС, проведена на 11 и 12 юли в Хелзинки, Финландия.  В рамките на срещата министрите представиха своите виждания за това какъв следва да бъде приноса на Европейския съюз за предстоящата през септември т.г. Среща на върха на ООН за действия по климата. Обсъдени бяха и действията, които следва да се предприемат на европейско ниво в резултат на получените насоки от Европейския съвет през юни т.г.  Тама на дискусиите беше също кръговата икономика и постигането на кръгово общество. Акцент беше поставен върху потенциала, които имат решенията в кръговата икономика за справяне с два сериозни проблема - климатичните промени и загубата на биоразнообразие.        Правителството одобри проект на Меморандум за разбирателство между Изпълнителната агенция за насърчаване на малките и средните предприятия към министъра на икономиката, Република България и Агенцията за развитие на микро, малки и средни предприятия, Арабска Република Египет.  В Меморандума се предвижда двете агенции да бъдат партньори в областта на развитието на малките и средните предприятия, като предоставят реални възможности за разширяване на бизнес контактите между предприятията от България и Египет. Двете страни поемат задължения за обмен на бизнес-информация, свързана с търговията, възможностите за инвестиране, политиката и мерките, предприети от всяко от двете правителства за насърчаване на интернационализацията на малките и средните предприятия.  Българската и египетската страна ще си сътрудничат при организиране на промоционални прояви в услуга на малките и средните предприятия като размяна на посещения на предприемачи, организиране на участието им в бизнес форуми, конференции, семинари, търговски панаири, изложения, посещения на делегации и др.        Получаването на месечни социални помощи ще се обвърже с редовното посещение на детска градина или училище. Това предвиждат промени в Правилника за прилагане на Закона за социално подпомагане, които бяха одобрени от правителството. Новите разпоредби са във връзка с приетите изменения в законодателството.  С приетите промени институциите ще получават информация и ще правят необходимата проверка на фактите и обстоятелствата за отпускане на помощта по служебен ред. Това ще облекчи административната тежест за гражданите, които кандидатстват за социално подпомагане.  Във връзка с преустановяването на дейността на Министерството на здравеопазването по издаването на разрешения за лечение в чужбина, закриването на „Фонд за лечение на деца“ и преминаването на съответните дейности към Националната здравноосигурителна каса (НЗОК), считано от 1 април 2019 г. се актуализира механизмът за подпомагане на правоимащите лица за покриване на съответните дневни и квартирни разходи. С промяната се продължава установената дългогодишна практика тези хора да получават съответната финансова помощ от държавата, свързана с разрешаването на здравословен проблем - в случая вече от НЗОК и от Министерството на труда и социалната политика.        Правителството одобри изменения и допълнения в Устройствения правилник на Държавната агенция за метрологичен и технически надзор  Със Закона за изменение и допълнение на Закона за чистотата на атмосферния въздух на Държавната агенция за метрологичен и технически надзор бяха вменени изцяло нови функции - контрол върху изискванията за качество на твърдите горива, използвани за битово отопление.  Посочените дейности са извън обхвата на контролната дейност, упражнявана от Агенцията до момента на приемането на законовите изменения. С приетите промени в Устройствения правилник се предвижда увеличаване на щатната численост на специализираната администрация, която ще изпълнява новата контролна дейност, както и структурни промени в общата администрация на ДАМТН.        Министерският съвет прие постановление за изменение на Наредбата за посочване на нередности, представляващи основания за извършване на финансови корекции, и процентните показатели за определяне размера на финансовите корекции по реда на Закона за управление на средствата от Европейските структурни и инвестиционни фондове. Целта на промените е уеднаквяване на подхода спрямо бенефициентите по програмите, финансирани от Европейския Съюз.  Постановлението предвижда въвеждането на всички нови случаи на нарушения, които следва да бъдат квалифицирани от Управляващите органи като нередности и за които следва да бъдат определени и извършени финансови корекции. Въвеждат се изрично и случаи, при които не следва да се определя финансова корекция на бенефициентите, съгласно новоприетите от EК насоки.  Измененията са в следствие на Решение на Европейската комисия от 14.5.2019, въвеждащо нови насоки за определяне на финансови корекции, които следва да бъдат извършвани върху финансираните от Съюза разходи в рамките на споделеното управление, в случаи на неспазване на правилата за възлагане на обществени поръчки. Насоките отразяват опита, натрупан при прилагането на предходните насоки относно финансовите корекции за неспазване на правилата за обществените поръчки, приети с Решение на Комисията от 19 декември 2013 г. и изясняват нивото на корекциите, които следва да се прилагат в съответствие с принципа на пропорционалност и Директиви 2014/24 /ЕС, 2014/25 /ЕС.        С Решение на Министерския съвет се изменя Наредбата за условията и реда за извършване на оценка на въздействието върху околната среда (ОВОС), Наредбата за условията и реда за извършване на екологична оценка на планове и програми, Наредбата за условията и реда за издаване на Комплексни разрешителни и Наредбата за предотвратяване на големи аварии с опасни вещества и за ограничаване на последствията от тях.  Целта е в подзаконовите нормативни актове да бъдат отразени последните промени в Закона за опазване на околната среда (ЗООС) от 27.11.2018 г. Така ще бъде уреден редът и механизмът за провеждане на обединената процедура при инвестиционно предложение, което подлежи на задължителна ОВОС, комплексно разрешително и/или доклад за безопасност в случаите, когато едно предприятие е с висок рисков потенциал. С измененията на наредбите се намаляват сроковете за произнасяне на всеки един етап от общата процедура от страна на компетентния орган, както и задължителните за представяне документи и информацията. Промените оптимизират реда и условията на процедурите, както и дейността и начина на работа на комисиите, които осъществяват контрол чрез съвместни проверки на съоръженията и инсталациите класифицирани с нисък или висок рисков потенциал.    “    Правителството пое ангажимент за осигуряване на средства от държавния бюджет в размер до 741 073 600 лева за изпълнение на проект Лот 3.2 „Крупник-Кресна“, ляво платно, от км 375+860 до км 399+500, обходен път на гр. Кресна от км 396+137 до км 401+691=км 397+000 (от Лот 3.3), предвиден за частично финансиране по Приоритетна ос 2 на Оперативна програма „Транспорт и транспортна инфраструктура“ 2014-2020 г. от Кохезионния фонд на Европейския съюз.  С част от средствата ще се финансира и рехабилитацията на съществуващия път Е 79 /дясно платно/ от км 376+000 (от Лот 3.1) = 378+300 (по километраж на път I-1 /Е79/) до км 396+137 (по километраж на път I-1 /Е79/).  Автомагистрала „Струма“ е част от Ориент/Източно-средиземноморския коридор от основната Транс-европейска транспортна мрежа в отсечката от пътен възел „Даскалово“ до ГКПП „Кулата“ и осигурява пряк маршрут през България към Егейско море.  Изграждането на пътния участък ще осигури значително подобрение на пътната мрежа в Югоизточна Европа и ще създаде условия за засилено сътрудничество между страните в южната част на Балканите. Новото трасе ще осигури по-безопасни условия на пътуване и намаляване на времето за пътуване по направлението север - юг на българска територия.        Министерският съвет одобри проект на Спогодба между правителствата на България и Туркменистан за международни автомобилни превози на пътници и товари, като основа за водене на преговори. Тя е първата между двете страни в тази област.  С подписването на документа ще се даде възможност за размяна на разрешителни за международни превози с автомобилен транспорт.        Правителството одобри увеличение на размера на националното съфинансиране за проекта „Модернизация на железопътен участък Костенец – Септември“, финансиран по Механизма за свързване на Европа (МСЕ). Отпуснатите допълнителни средства са в размер на 116 431 166 лева.  Модернизацията на жп линията Костенец-Септември е един от четирите железопътни проекти, одобрени за финансиране по МСЕ в периода 2014-2020 г. През 2017 г. Национална компания „Железопътна инфраструктура“ (НКЖИ) стартира обществена поръчка за строителството на участъка. Поръчката се обжалва повече от две години, като последното решение на ВАС от април 2019 г. потвърждава решението на НКЖИ за избор на изпълнител.  Към настоящия момент анализите показват, че изпълнението на договора ще излезе извън сроковете за допустимост на разходите на МСЕ и за да продължи финансирането от ЕС, трябва да се увеличи националното съфинансиране за дейностите, които ще се изпълняват след тези срокове.  С приетото решение държавата ще гарантира цялостната модернизация на жп линията между градовете Костенец и Септември, която е част от скоростната жп линия, свързваща сръбска граница с пристанище Бургас и границите с Гърция и Турция. Очаква се след 2024 г. над 2,5 милиона души да пътуват по-бързо и комфортно по направлението от София до Пловдив.  С реализацията на проекта ще се отстрани един от проблемните участъци на общоевропейската железопътна мрежа в Югоизточна Европа, който към настоящия момент не отговаря на техническите стандарти за пътнически и товарен транспорт.        Министерският съвет прие решение за подготовката и произвеждането на изборите за общински съветници и кметове на 27 октомври 2019 г.  С решението е възложено координацията по изпълнението на дейностите, свързани с организационно-техническата подготовка на изборите, да се осъществява от заместник министър-председателя по чл. 5, ал. 1, т. 2 от Устройствения правилник на Министерския съвет и на неговата администрация.  В решението са включени задължения и отговорности и на други министри, свързани с подготовката и произвеждането на изборите. Възложено е на министъра на правосъдието да издава наказателни постановления в случаите на установяване на нарушения на областните управители по Изборния кодекс.                             ", "date": "2019.08.07", "title": "Кабинетът прие становище по конституционно дело, предизвикано от президента Радев"}
{"url": "http://epicenter.bg/article/Kolyo-Kolev--Ima-ogromno-nedovolstvo--yarost-i-neudovletvorenost-ot-politicheskiya-elit/189938/2/0", "text": "\"Има наличие на огромно недоволство, ярост и неудовлетвореност от съществуващия политически елит и в същото време това не се излива в никаква посока. Това ни дава основание да кажем, че има огромна ниша за създаване на алтернативи на съществуващите политически формации, но засега е все още една ниша.   Въпросът е, примерно да кажем, може ли Слави Трифонов да запълни тази ниша - да поведе мнозинството на недоволните, на яростните\". Това мнение изказа пред БНР социологът от агенция \"Медиана\" Кольо Колев.   Според него Слави Трифонов има електорален потенциал \"да помете целия политически елит\": \"Има, но не и ако се придържа към програмата, която беше лансирана. Акцентът в нея е във формата, а не в съдържанието. Тя е много далече от това, което хората реално искат. Трифонов се подлъгва по самия референдум, но той беше протестен. Примерно, 120 вместо 240 депутати - това ще промени ли управлението към по-добре?\".   Колев добави, че е важно дали самият Трифонов ще бъде лидер на заявената партия и какво ще направят на местните избори: \"Те биха могли да изберат неформално участие - ето това е нашият кандидат, гласувайте за него. И при успех нещата ще се развият по доста различен начин.   Социологът коментира в предаването \"12+4\" по програма \"Хоризонт\" евентуалното включване на омбудсмана Мая Манолова в политиката: \"Определено би била силна кандидатура. Не случайно се започват предварителни атаки и инсинуации. Тя би могла да бъде фигура, която може да събере около себе си не само червени симпатизанти, а доста широк кръг от обществото\". ", "date": "2019.08.07", "title": "Кольо Колев: Има огромно недоволство, ярост и неудовлетвореност от политическия елит"}
{"url": "http://epicenter.bg/article/Ministerskiyat-savet-vazlozhi-na-Tomislav-Donchev-da-organizira-mestniya-vot/189940/2/0", "text": "Министерският съвет прие решение за подготовката и произвеждането на изборите за общински съветници и кметове на 27 октомври 2019 г., съобщиха от правителствената пресслужба. С решението е възложено координацията по изпълнението на дейностите, свързани с организационно-техническата подготовка на изборите, да се осъществява от заместник министър-председателя по чл. 5, ал. 1, т. 2 от Устройствения правилник на Министерския съвет и на неговата администрация.   Така след борбата с африканската чума по свинете, правителството възложи на Томислав Дончев нова задача - да организира местните избори.   Вицепремиерът вече не отговаря за електронното правителство - този ресор бе даден на друг заместник на Борисов - Марияна Николова. Но грижа на Дончев остава, например, наблюдението върху еврофондовете.   В решението на Министерскя съвет са включени задължения и отговорности и на други министри, свързани с подготовката и произвеждането на изборите.   Възложено е на министъра на правосъдието да издава наказателни постановления в случаите на установяване на нарушения на областните управители по Изборния кодекс.  ", "date": "2019.08.07", "title": "След борбата с чумата по свинете, правителствот възложи на Томислав Дончев да организира местния вот"}
{"url": "http://epicenter.bg/article/Fandakova--Tri-gradinki-v--quot-Mladost-quot--predvideni-za-zastroyavane--ostavat-/189944/2/0", "text": "\"Три от най-проблемните терени в район „Младост“, които бяха предвидени за застрояване, ще останат зелени площи. Това са имотите до бл. 61 и 68 в озеленяването към бул. „Андрей Ляпчев“; пред бл. 320 на ул. „Атанас Москов“ и ул. „Свето Преображение“ и до бл. 401 и бл. 409 на ул. „Филип Аврамов“. Те ще бъдат разменени със свободни общински терени.\"   Това написа във фейсбук кметът на София Йорданка Фандъкова. \"Днес собствениците на тези три имота дадоха своето съгласие след изключително тежки и дължи преговори. Продължават разговорите за разрешаване на още два казуса - до бл. 19 и бл. 70 в „Младост 1“. Благодаря на всички, които работиха конструктивно, за да намерим работещи решения, с които да защитим обществения интерес в баланс с правата на собствениците на имоти. Това не са лесни решения, не са нито толкова бързи, колкото искаме, нито стават само с общи приказки.  По моя заповед от няколко месеца работна група начело с главния архитект на София арх. Здравков и представители на всички политически сили разгледаха повече от 30 имота в „Младост“, предвидени за строителство. Изработихме критерии за оценка на всеки терен – реализирано озеленяване, изградена алейна мрежа, противоречие на подробния план с общия устройствен план на СО, етап на инвестиционното проектиране и др. Предстои нанасяне в кадастралната карта на трите терена, за които днес получихме съгласие. Те ще бъдат разменени за общински терени, предвидени за строителство, отдалечени от жилищни блокове, до магазин „Принцес“ на бул. „Ал. Малинов“. Веднага след това имаме готовност да завършим процедурата по размяна в общинския съвет, за което, поне засега, има съгласие от всички политически сили\", написа още Фандъкова в социалната мрежа.  ", "date": "2019.08.07", "title": "Фандъкова: Три градинки в \"Младост\", предвидени за застрояване, остават!"}
{"url": "http://epicenter.bg/article/Poreden-opit-za-start-na-deloto-za--Tsarskite-konyushni-/189908/3/0", "text": "На 7 август съдът ще направи пети опит да даде старт на делото за продажбата на държавната земя под сградата на „Царските конюшни“ в столицата, предаде репортер на БГНЕС.    В началото на година съдебното производство не успя да започне за четвърти пореден път, след като самоотвод на съдебен заседател наложи спецсъдът отново да отложи процеси. При това пък причина за отлагане станаха допуснати процесуални нарушения в обвинителния акт, който бе върнат на прокуратурата.  Основният обвиняем по делото е Веселин Пенев, бивш областен управител на София. Прокуратурата му търси наказателна отговорност заради безстопанственост и сключване на неизгодна сделка. Според държавното обвинение имотът, който е с големина 7,5 декара и намира в центъра на София, е бил продаден за 658 870 лв. без ДДС, което прави по 90 лв. на квадратен метър. Реалната му пазарна цена обаче възлиза на почти 11 млн. лв. Освен това парцелът е бил разделен на три части, което според прокуратурата е било направено с цел да се избегне текст в закона, който предвижда продажбата на държавен имот с цена над 500 000 лв. да става единствено с решение на Министерски съвет.    Междувременно съдът обяви сделката за нищожна заради изключително занижените цени.    Веселин Пенев се сдоби и с още две обвинения. Едното е заради нает от областната управа джип, въпреки че той е имал служебен автомобил, а второто – заради продажба на ведомствен апартамент в столичния квартал „Изгрев“. Според държавното обвинение с действията си бившият областен управител е нанесъл щета на бюджета в размер на над 10 млн. лв.    Прокуратурата изправи пред съда още оценителката Юлия Цекова, а обвинението срещу нея е за невярна оценка на стойността на имотите.   ", "date": "2019.08.07", "title": "Пореден опит за старт на делото за „Царските конюшни“"}
{"url": "http://epicenter.bg/article/Evrostat--Studenti-ot-115-darzhavi-uchat-v-Balgariya/189904/4/0", "text": "Чуждестранни студенти от близо 115 държави са учили висше образование у нас през учебната 2017/2018 г., показват данни от анализ на Евростат за мобилността при получаване на висше образование в страните на ЕС.    Общият брой на чуждестранните студенти за посочения период е бил 14 000, а на българските - 207 000, като делът на чужденците в нашите ВУЗ-ове е бил около 6 процента, според Евростат. Делът на чужденците, които се обучават в наши висши училища се увеличава значително през годините, като спрямо учебната година 2015/2016 техният брой е нараснал с 10 на сто, а спрямо периода 2013/ 2014 г. - с 33 процента.    Най-голям е бил броят на чуждестранните студенти от Гърция - 26 процента или около 3 600 души. Следват студентите от Великобритания - 14 на сто или около 2000, от Турция - 14 на сто или 1 400, от Германия - 8 на сто или 1 120 и от Украйна - 5 на сто или 700 студенти.    Чуждестранните докторанти през въпросния период са били 529 души от общо 6 546 докторанти в страната, като най-голям е бил броят на докторантите от Гърция - 138 души, от Турция - 75 души и от Казахстан - 50 души. По 1 студент има от такива екзотични дестинации като Сейшелските острови, Мексико, Куба, Ангола, Кения, Еритрея и Таджикистан.    През учебната 2017/2018 г. в ЕС е имало около 1,7 милиона мобилни студенти от най-различни дестинации на света, както и от страни от ЕС. Делът на мобилните студенти е бил 8 на сто от всички записани студенти в ЕС за посочения период. Най-висок дял мобилни студенти е регистриран в Люксембург - 47 на сто от всички студенти в страната. Следват Кипър - 23 на сто, Австрия - 17 на сто, Чехия - 13 на сто, Дания и Холандия - по 11 на сто и др. На другия полюс сред страните с най-нисък дял регистрирани чуждестранни студенти са Хърватия, Испания и Гърция - по 3 на сто, Словения, Полша и Литва - по 4 на сто и др.    Анализът обхваща и данни по европейската програма за обмен на студенти \"Еразъм плюс\", която подпомага студенти да прекарат обучението си в друго висше учебно заведение в чужбина. По програма \"Еразъм\" в ЕС има завършили близо 193 000 мобилни студенти на бакалвърско и магистърско ниво през посочения период, отчита Евростат.    Най-предпочитана дестинация по програмата \"Еразъм плюс\" е била Испания - 21 300 завършили студенти. Следват Германия - 18 400, Великобритания - 12 400, Италия - 11 500 и Холандия - 11 000 завършили мобилни студенти. Тези пет страни са били топ-дестинацията за близо две трети от всички мобилни студенти, които са завършили бакалавърски програми за посочения период.    По програмата \"Еразъм\" за магистърска степен най-предпочитана дестинация е била Франция - 20 500 души, следвана от Италия - 15 000 и Германия - 14 600. Тези три държави съставляват почти две трети от мобилните студенти, придобили магистърска степен по програмата \"Еразъм\".", "date": "2019.08.07", "title": "Евростат: Студенти от 115 държави учат в България"}
{"url": "http://epicenter.bg/article/-quot-Nova-Makedoniya-quot--Nay-niska-e-srednata-zaplata-e-v-Severna-Makedoniya--Balgariya-e-na-treto-myasto/189919/11/0", "text": "Най-високата средна месечна заплата в Западните Балкани през тази година е в Словения – 1113 евро, докато най-ниската е в Македония, където средното месечно възнаграждение възлиза на 413 евро, пише вестник „Нова Македония“, цитиран от агенция \"Фокус\".   За сравнение, според данните на НСИ, средното месечно възнаграждение в България за първото тримесечие на 2019 година възлиза на около 610 евро - 1209 лева. Според националната статистическа служба на Румъния към 11.02.2019 година средната заплата в станата е 570 евро. Според статистическите данни на изданието, средната заплата в Хърватия е 886 евро, в Черна гора – 516 евро, Босна и Херцеговина – 472 евро и Сърбия – 470 евро. Преди Македония е и Косово, където средното месечно възнаграждение е достигнало 422 евро.   Ежедневникът отбелязва, че властите в Македония редовно подчертават непрекъснатото увеличение на средната месечна заплата.   Правителството на Социалдемократическия съюз на Македония (СДСМ) многократно е заявявало, че планира в рамките на мандата си да вдигне този показател до 500 евро. При средна заплата от 413 евро доходите на македонците са много под месечните разходи за основни нужди. А именно, в синдикалната кошница на Федерацията на синдикатите на Македония (CCM) се казва, че на четиричленно семейство са нужни 531 евро за покриване на основните разходи.", "date": "2019.08.07", "title": "\"Нова Македония\": Най-ниска е средната заплата е в Северна Македония, България е на трето място"}
{"url": "http://epicenter.bg/article/Poeziya-i--Detskiyat-vlak--v-parka--Zaimov-/189923/6/0", "text": "На 10 август 2019 г. Столична библиотека продължава своята кампания „Зелена библиотека“. След успешния старт втората спирка на лятната читалня ще бъде в парка „Заимов“. Стихове ще четат поетесата Илиана Илиева и поетът Иван Ланджев, а за доброто настроение на малките и големите посетители ще се грижи Боби Мирчев със своята китара. Станете наш читател, прочетете хубава книга сред природата, вземете безплатна едногодишна читателска карта и оцветявайте книжки с децата си. Продължава и инициативата „Споделени книги“ – „Вземи, прочети, върни“.  Очакваме Ви от 10:00 до 16:00 ч. в парка „Заимов“.", "date": "2019.08.07", "title": "Поезия и „Детският влак“  в парка „Заимов“"}
{"url": "http://epicenter.bg/article/Prokuraturata-na-Rusiya/189907/7/0", "text": "Огромните пожари, обхванали сибирските гори, са запалени умишлено. Това заявиха от прокуратурата в Русия.    Според разследващите огънят, който е обхванал два и половина милиона хектара, е запален, за да се прикрият следи от незаконна сеч.    Екоактивисти обаче твърдят, че опожарените гори са два пъти повече като размер и са нанени почти непоправими щети за природата в този регион.    В опитите да се загасят огромните пожари са включени стотици пожарникари и войници, както и десетки единици техника, включително самолети и хеликоптери.   В неделя руското министерство на отбраната обяви, че намесата на техни самолети и хеликоптери е довела до \"потушаването на пожарите на площ 753 хиляди хектара\".  Няколко дни по-рано президентът Владимир Путин беше разпореди армията да се включи в гасенето.    Организации за защита на околната среда като \"Грийнпийс\" обявиха пожарите за \"екологична катастрофа\".   Властите твърдят, че огънят е обхванал 31 хиляди квадратни километра гори, а според природозащитници, площта е по-голяма – над 40 хиляди кв.км.", "date": "2019.08.07", "title": "Прокуратурата на Русия: Горите в Сибир са опожарени, за да се прикрие незаконна сеч "}
{"url": "http://epicenter.bg/article/Grigor-Dimitrov-izvan-top-70-na-sveta-za-parvi-pat-ot-7-godini/189934/8/18", "text": "Рекордно ниско класиране за Григор Димитров след поредното му разочарование на корта. Очаква се първата ни ракета да се прости с мястото си в топ 70 на световната ранглиста за първи път от 2012 година. Загубата от Стан Вавринка на Мастърс турнира в Монреал е под номер 14 за българина през 2019-та и поставя под въпрос участието му в следващата надпревара от този ранг. Поражението е четвърто поред от този съперник за Григор Димитров. То дойде след 4:6 и 4:6 за час и половина игра. За малко повече от година Вавринка спря българина на три турнира от Големия Шлем –  Wimbledon и US Open през 2018 и при последното издание на Roland Garros. За последен път Димитров беше извън първите 70 в ранглистата през юни 2012 година, когато падна до номер 72. След това той достигна до третата позиция в края на 2017 година.   Сривът в ранглистата може да коства на Григор участието ми на Мастърс турнира в Синсинати, който той спечели преди 2 години.   Източник: Нова.тв", "date": "2019.08.07", "title": "Григор Димитров извън топ 70 на света за първи път от 7 години"}
{"url": "http://epicenter.bg/article/Udrya-ni-seriya-ot-magnitni-buri-v-sredata-na-avgust/189948/10/0", "text": "Серия магнитни бури се очакват над България. по посока Земята се очакват около 17 и 18 август.    При тях може да се очакват леки колебания на напрежението в електроенергийната мрежа и едва доловими колебания в спътниковите системи за комуникация. Промените в магнитното поле обаче може да повлияят на скоростта на реакциите, върху работата на сърдечно-съдовата система, което да предизвика сърдечни болки, мигрена, отпадналост и т.н.   Източник: Канал 3", "date": "2019.08.07", "title": "Удря ни серия от магнитни бури в средата на август"}
{"url": "http://epicenter.bg/article/Disney-puska-rimeyk-na-kultoviya-koleden-film-Sam-vkashti/189953/10/99", "text": "Ако случайно сте забравили сюжета на класическия семеен филм \"Сам вкъщи“, въпреки че доминира в програмата на телевизионните канали вече трето десетилетие, то от Disney са помислили за вас. От компанията обявиха, че готвят нова версия на филма, която ще бъде достъпна в платформата за стрийминг на Disney, предава BBC.    Шефът на компанията Боб Игър обяви, че освен \"Сам вкъщи“, с нови версии ще се сдобият и други стари филми, като \"Нощ в музея“ и \"Деца на килограм“. Disney придоби правата над гореспоментатите ленти, след като купи филмовия бизнес на 20th Century Fox.   Новата услуга Disney+ стартира в САЩ през ноември, като се очаква тя да стане достъпна и за потребителите в Европа през следващата година.   Коледната история \"Сам вкъщи“, която превърна невръстния Маколи Кълкин в световна знаменитост, излиза на бял свят през 1990 г., като до ден-днешен се радва на позитивни оценки и реакции.   Disney ще предложи достъп до популярни филми чрез платформата си, като сред тях ще попаднат новите попълнения от портфолиото на Fox, като Планетата на маймуните, Аватар, X-Men и Deadpool. Засега няма никакви детайли как точно ще бъде пресъздаден \"Сам вкъщи“. От Disney посочват, че се надяват римейкът да притежава \"същия стандарт“ като оригинала.   Източник: Канал 3", "date": "2019.08.07", "title": "Disney пуска римейк на култовия коледен филм Сам вкъщи"}
{"url": "http://epicenter.bg/article/Balgarin-probyaga-5000-km-v-nay-dalgoto-sastezanie-v-sveta/189941/8/0", "text": "Българското знаме се развя в Ню Йорк от Тодор Димитров – „Ел Капитан“. Той завърши най-дългото състезание в света „Шри Чинмой Себенадминаване 3100 мили“ за 51 дни 17 часа 8 минути 38 секунди, стана един от 44-те бегачи, финиширали в състезанието през 20 годишната му история, и се класира на 40-то място.   Само 6 дни преди края, Тодор беше на място, на което никой бегач не желае да бъде на този етап от състезанието. Той имаше  изоставане от 32 мили или 51,5 км, но ето че той влезе в надпревара с времето и волята и успя да пробяга разстоянието от почти 5000 км.   В едно от последните си интервюта Тодор казва    Очакваме Тодор Димитров да се завърне на родна земя на 12 август, за да разкаже своя подвиг да бъде 44 в света света успял да изтича състезанието - едно доказателство за удивителната природа на човека, за неговия неограничен потенциал.   В своята реч зам. директорът на състезанието Сахишну Шчезиул поздравява Тодор Димитров с думите:    Тодор Димитров е втория българин, който се изправя пред този подвиг. Шопан - Цветан Цеков, който е успял да покрие дистанцията 3 пъти от 8 опита, през 2005, 2006 и 2018 година, 3100 мили (4 988.96 км) – с най-добър резултат от 50 дни 13 часа 48 минути (2006г), което е национален рекорд.   Състезанието „Шри Чинмой Себенадминаване 3100 мили“, се определя като една от най-трудните, биологично невъзможни прояви за издръжливост.    Външните предизвикателства пред които се изправят бегачите са, че те бягат в кръг в продължение на 52 дена без прекъсване, износват повече от 15 чифта маратонки и бягат повече от два маратона на ден (60 мили или 97 км), обикалят трасето (тротоара около едно училище и няколко игрални площадки в Куийнс, Ню Йорк) повече от 5600 пъти.   Състезателите се хранят докато бягат, почиват минимално и прекарват възможно най-много време на трасето. Състезанието се провежда в месеците юли и август, от 23 години насам. Бегачите са изложени освен на огромното натоварване, също и на най-горещите дни от годината, изпепеляващото слънце, както и летните бури, които не са рядкост.   Основателят на състезанието Шри Чинмойказва:      Състезанието „Шри Чинмой Себенадминаване 3100 мили“ (3100 мили се равнява на почти 5000 км) е най-дългото сертифицирано многодневно бягане в света, което се провежда всяка година в рамките на 52 дни в Ню Йорк от 1997 година насам. Всеки участник трябва да изминава средно по 96 км на ден. Малцина се решават да приемат това привидно непреодолимо предизвикателство, а още по-малко са тези, които успяват да го завършат. Тук духът, материята и психиката се състезават помежду си. По време на маратона участниците срещат много трудности: да преодолеят травмите, които са неизбежни, психиката, която безспорно трябва да е силна, и духът, който е най-важният играч и може да крепи бегача до края на трасето.       Тодор Димитров – „Ел Капитан“ - Завършил множество ултрамаратони в Европа, Азия и Америка, включително 3  шестдневни ултрамаратона, пет 24-и бягания, обиколката на Мон Блан (UTMB), както и маратон в Кабул, Афганистан. Национален рекордьор на 6 дни с пробягани 707 км. За състезанието „3100 мили: Себенадминаване“:   До момента по-малко от 50 души успявали да стигнат до финала на състезанието. Състезанието се провежда всяка година между юли и август в Куинс, Ню Йорк (най-горещите месеци в годината). Всеки бегач трябва да изминава повече от два маратона между 6:00 и 24:00 ч.    Рекордът за разстоянието е 40 дни 9 часа 6 минути, поставен през 2105 г. от Ашприхатал Алто (Финландия).  Националният рекорд на България е 50 дни 13 часа 48 минути 57 секунди и е поставен от Шопан (Цветан) Цеков 2006 година.  ", "date": "2019.08.07", "title": "Българин пробяга 5000 км в най-дългото състезание в света"}
{"url": "http://epicenter.bg/article/Ucheni--200-miliarda-tona-led-sa-se-raztopili-v-Grenlandiya/189909/7/0", "text": "Тревожна новина за ледените шапки на Земята. Само за едно денонощие над 10 милиарда тона лед са се стопили в Гренландия.    Това твърдят учени от Датския метеорологичен институт, цитирани от Нова телевизия.    Заради рекордно високите температури от над 20 градуса през юли, ледниците са загубили огромно количество от обема си.    Учените изчисляват, че за целия месец близо 200 милиарда тона лед са се превърнали във вода. ", "date": "2019.08.07", "title": "Учени: 200 милиарда тона лед са се разтопили в Гренландия"}
{"url": "http://epicenter.bg/article/Moshtna-eksploziya-raztarsi-Kabul--raneni-sa-nay-malko-34-dushi/189913/7/0", "text": "Броят на жертвите, загинали при самоубийствената атака в столицата на Афганистан, достигна до 14 души. Пострадалите са 145, предава AFP, като се позовава на местните власти.   „Четиринадесет души бяха убити, 145 бяха ранени при днешната експлозия\", заяви заместник-министърът на вътрешните работи генерал Хошал Садат пред репортери, часове след като силен взрив разтърси афганистанската столица. Отговорност за него поеха талибаните.   Кола бомба избухна днес пред полицейско управление в афганистанската столица Кабул. Най-малко 95 души са ранени, съобщиха по-рано правителствени източници. За нападението поеха отговорност талибаните, предаде Ройтерс.   Говорител на здравното министерство заяви, че 95 ранени са били откарани в болници. Повечето от тях са цивилни, включително жени и деца.   Бомбата е била задействана, когато автомобил е спрял на контролен пункт пред сградата, каза говорителят на вътрешното министерство Насрат Рахими.   Талибаните съобщиха в комюнике, че техен атентатор самоубиец е нападнал \"център за вербуване\" на \"врагове\".   Насилието в Афганистан не спира, въпреки че талибаните и САЩ изглеждат близо до историческо споразумение за изтегляне на американския военен контингент в замяна на обещание от страна на талибаните, че страната няма да бъде използвана за подготовка на терористични нападения.         Кола бомба избухна днес пред полицейско управление в афганистанската столица Кабул. Ранени са най-малко 34 души, съобщиха правителствени представители, цитирани от Ройтерс.   Никой засега не е поел отговорност за взрива, станал в западната част на града в сутрешния час пик, съобщи БТА.   Бомбата е била задействана, когато автомобил е спрял на контролен пункт пред сградата, каза говорителят на вътрешното министерство Насрат Рахими.   Двадесет и четири ранени са откарани в болници, каза говорител на здравното министерство.   Насилието в Афганистан не спира, въпреки че талибаните и САЩ изглеждат близо до историческо споразумение за изтегляне на американския военен контингент в замяна на обещание от страна на талибаните, че страната няма да бъде използвана за подготовка на терористични нападения.  ", "date": "2019.08.07", "title": "14 души загинаха, а 145 са ранени след мощна експлозия на кола бомба в Кабул"}
{"url": "http://epicenter.bg/article/Kradtsi-zadignaha-zlatni-moneti-za-nad-2-5-miliona-dolara-ot-monetniya-dvor-na-Meks/189915/7/0", "text": "Въоръжени крадци нахлули вчера във федералния монетен двор в мексиканската столица и задигнали златни монети на стойност над 2 милиона долара от трезора, който бил оставен отворен. Това предадоха Ройтерс и Асошиейтед прес, като се позоваха на служители по сигурността.   Грабежът, извършен посред бял ден, е най-новото зрелищно престъпление в град Мексико, където се вихри престъпност и беззаконие, посочва Ройтерс.   Трима мъже, единият от които размахвал огнестрелно оръжие, нахлули сутринта в клон на \"Каса де монеда\" (монетния двор), след като хвърлили на пода охранител и му отнели оръжието, съобщи полицията. Единият от грабителите влязъл в трезора, който бил отворен, и напълнил раница със 1567 златни монети, часовници и други ценни вещи. Тези монети, наречени \"сентенариос\", имат номинална стойност 50 мексикански песос, но се продават за 31 500 песос (1610 долара) едната. Общата сума на откраднатото е над 2,5 милиона долара.   Монетата е отсечена за първи път през 1921 г. в памет на 100-годишнината от независимостта на Мексико от Испания, сочат данни на централната банка. Производството било спряно през 1931 г. и възобновено през 1943 заради търсенето на златни монети. От едната страна е изобразен гербът на Мексико - орел, кацнал на кактус, а на другата - прочутият паметник \"Ангелът на независимостта\" в столицата, на фона на вулканите Истаксиуатъл и Попокатепетъл. Чистотата на златото е 90 процента.   Властите заявиха, че имат записи на охранителни камери, на които се виждат грабителите, посочва Асошиейтед прес.   В Мексико убийствата зачестиха до рекордни равнища, а в столицата, смятана до неотдавна за относително сигурен град, все по-често се извършват тежки престъпления с насилие, добавя Ройтерс.    ", "date": "2019.08.07", "title": "Обир в монетния двор на Мексико! Крадци задигнаха златни монети за над 2,5 милиона долара"}
{"url": "http://epicenter.bg/article/Aktivisti--Rusiya-gotvi--Chernobil-varhu-led-/189921/7/0", "text": "Атомната агенция на Русия се готви да пусне в употреба първата плаваща атомна електроцентрала в света, пише БГНЕС.    АЕЦ Академик Ломоносов е в Северния ледовит океан и вече предизвиква асоциации с най-голямата ядрена авария в света - избухването на един от реакторите на Чернобил, пише Евронюз.    Платформата, върху която е плаващата АЕЦ е закотвена в Мурманск, на около 200 километра от границата с Норвегия.    Тя ще бъде изтеглена 5000 километра през Северния ледовит океан, за да пристане в град Певек в Чукотка и да захранва с електричество и отопление минната и нефтодобивна дейност там.    Грийнпийс и други активисти предупреждават, че сложната операция може да доведе до авария и голяма екологична катастрофа.    Константин Фомин, експерт по Арктика на Грийнпийс казва за АЕЦ Академик Ломоносов: \"Ако стане авария в Арктика, ограничаването на щетите ще е много по-трудно, отколкото в Чернобил. Ликвидаторите ще са изправени пред непосилни атмосферни условия и ще бъдат на хиляди километри от необходимата им инфраструктура.\"    Фомин казва, че никой на света няма опит с ядрени аварии в Арктика и руската Росатом не са готови да реагират, ако нещо се обърка.    Русия твърди, че плавателният съд, който превозва АЕЦ Академик Ломоносов е \"непотопяем\". Според властите, дългият 140 и широк 30 метра кораб е предвиден да издържи на цунами или друго природно явление. Той нямало да бъде повлиян дори от сблъсък с айсберг.    АЕЦ Академик Ломоносов има малка мощност, в сравнение с традиционните ядрени електроцентрали.    Все пак плановете предвиждат тя да произвежда достатъчно топлинна и електроенергия за нуждите на 100-хиляден град.", "date": "2019.08.07", "title": "Активисти: Русия готви „Чернобил върху лед“"}
{"url": "http://epicenter.bg/article/Deputat-ot-Berlin--Merkel-e-alkoholichka--Tova-obyasnyava-neynite-pristapi-na-tremor/189928/7/0", "text": "Ангела Меркел страда от руска болест. Това е заявил депутатът от парламента в Берлин и член на Алтернатива за Германия Пьотр Бистрон пред в. Комсомолская правда.    Според законодателя от западноевропейската държава министър-председателят на Федералната република се е пропила и се пристрастила към спиртите напитки.   \"Меркел е алкохоличка. Това обяснява нейните пристъпи на тремор\", е заявил парламентаристът пред таблоида от Москва. Той за пореден път настоя премиерът на Германия да се подложи на медицински преглед и лекарите да направят анализите на канцлера публично достояние.   Източник: Новини.бг", "date": "2019.08.07", "title": "Депутат от Берлин: Меркел е алкохоличка. Това обяснява нейните пристъпи на тремор"}
{"url": "http://epicenter.bg/article/Zelenski-kam-Putin--Obstrelite-ne-ni-doblizhavat-kam-mira/189931/7/0", "text": "Обстрелите не ни доближават към мира. Това е казал украинският президент Володимир Зеленски на руския си колега Владимир Путин, предаде РИА Новости, цитирана от Новини.бг   Държавният глава на източноевропейската страна се е свързал със стопанина на Кремъл във връзка с обстрела, извършен от проруски сепаратисти в Източна Украйна, убил четирима военни на Киев.   \"Току що разговарях с Владимир Путин. Аз го го помолих искрено да повлияе върху ръководните фактори на т.нар. Донецка народна република и да бъдат прекратени убийствата на нашите хора\", е заявил лидерът на Украйна на пресконференция днес.    Зеленски също е посочил, че смята да проведе телефонни разговори и с френския президент Еманюел Макрон и германския канцлер Ангела Меркел и да поиска обща среща на четиримата лидери.   \"Следващото ми обаждане ще бъде от Турция\", е пояснил той.", "date": "2019.08.07", "title": "Зеленски към Путин: Обстрелите не ни доближават към мира"}
{"url": "http://epicenter.bg/article/Belgiets--kupil-bez-da-znae-kartina-na-Rembrand-za-500-evro--prodava-ya-za-30-miliona/189942/7/0", "text": "Белгиец от град Лиеж, който случайно купил картина от Рембранд за 500 евро, я предлага на търг, от който може да спечели 30 милиона евро, съобщава БГНЕС.   Преди десет години мъжът случайно срещнал в бара човек, затънал в дългове, и решил да му помогне финансово. Той купил от него невзрачна картина за 500 евро. След време по настояване на негови приятели, той я показал на експерти.    Оказало се, че благородният му жест се е отплатил. Мъжът станал собственик на картината на Рембранд \"Портрет на Исус\", който може да му донесе 60 хиляди пъти по-висока сума, от тази за която е закупил платното.   Изданието отбелязва, че след продажбата на картината добрият самарянин възнамерява с част от парите да подпомогне любимия си футболен клуб. ", "date": "2019.08.07", "title": "Белгиец, купил без да знае картина на Рембранд за 500 евро, продава я за 30 милиона"}
{"url": "http://epicenter.bg/article/Prisadiha-uspeshno-byal-drob-na-balgarka-vav-Viena/189901/2/0", "text": "На 28-годишна жена от Варна успешно е бил присаден бял дроб в Университетска болница във Виена в края на миналия месец, съобщи БНР. Информацията била съобщена на програма „Хоризонт“ на националното радио от Сдружението на пациентите с дихателна недостатъчност и белодробна трансплантация. Екипът, дал шанса за нов живот, е ръководен от д-р Хосе Матила, трансплантирал повечето от българските пациенти, преминали през австрийската клиника.    Илияна Христова е в стабилно състояние и вече е изведена от интензивното отделение. Илияна беше официално включена в активната листа на „Евротрансплант“ на 10-май тази година и реално чака два месеца, за да получи бял дроб.    „В рамките на няколко дни през юли България предостави на донорската мрежа „Евротрансплант“ два бели дроба и резултатът не закъсня. Ако успеем да увеличим броя на донорските органи, които подаваме към тази мрежа, ще възстановим загубеното доверие“, казват от Сдружението на пациентите с дихателна недостатъчност и белодробна трансплантация.    Илияна е първата пациентка в листата на чакащите на „Евротрансплант“ при новото споразумение, което България сключи с Виенската много профилна болница на 25-и януари тази година. То дава възможност до петима българи годишно да бъдат оперирани там, докато белодробната трансплантация не стане възможна и у нас.    ", "date": "2019.08.07", "title": "Присадиха успешно бял дроб на българка във Виена"}
{"url": "http://epicenter.bg/article/Pravitelstvoto-obsazhda-promeni-v-Zakona-za-sotsialnoto-podpomagane/189902/2/0", "text": "На днешното си заседание се очаква правителството да приеме становище по конституционно дело, образувано по искане на президента Румен Радев, предава БНР. Държавният глава оспори част от последните промени в Закона за държавната собственост, свързани с предварителното изпълнение на отчуждителните процедури при изграждането на обекти с национално значение.    Радев е на мнение, че има неравнопоставеност при обезщетяването на едрите и дребните собственици на земеделски земи и горски територии. Според президента няма критерии, по които правителството да определя кои да са обектите с национално значение.    На заседанието министрите ще одобрят и промени в Правилника към Закона за социалното подпомагане.    Промените се правят, за да се отговори на препоръките на Европейската комисия от миналата година да се подобри обхватът на социалното подпомагане у нас. Затова е предвидено да се даде ежегодна индексация на размера на месечните социални помощи от началото на следващата година.    В момента месечни социални помощи получават около 25 000 души, а размерът на сумите ще се актуализира със средномесечната инфлация за съответната година, съобразно одобрената средносрочна бюджетна прогноза.    Така ще се преодолее и критиката от Брюксел, че у нас вече е трайна тенденцията да намалява броят на подпомаганите хора и семейства с месечни помощи при намаляване на показателите за България, свързани с бедността.    С друга част от промените ще се намали до края на годината административната тежест за гражданите, когато кандидатстват за подпомагане. Службите ще престанат да изискват документи, които удостоверяват факти и информация, която може да се набави по служебен път. ", "date": "2019.08.07", "title": "Правителството обсъжда промени в Закона за социалното подпомагане"}
{"url": "http://epicenter.bg/article/Prodalzhava-umartvyavaneto-na-domashni-praseta-zaradi-afrikanskata-chuma/189903/2/0", "text": "Продължава умъртвяването на домашни прасета заради африканската чума. Европейската комисия ще отпусне общо 13, 9 млн. евро за справяне с проблема.    В България има регистрирани 126 000 прасета в индустриални свинеферми, в които е открита заразата. От тях 80 000 вече са евтаназирани.    До 11 август в сила остава бедствено положение за община Свищов. Дотогава трябва да бъдат евтаназирани 17 500 животни. От общината извършват облитания с дрон и термокамера в района на землището на село Българско Сливово заради опасност от бедстващи диви или нерегламентирано извозване на домашни животни. ", "date": "2019.08.07", "title": "Продължава умъртвяването на домашни прасета заради африканската чума"}
{"url": "http://epicenter.bg/article/Inzh--Damyan-Damyanov--Chumata-v-lovno-stopanstvo--Iskar--mozhe-da-e-doshla-otvan/189910/2/0", "text": "„Въпреки, че е база за интензивно стопанисване и е сериозно заградена, винаги има места, където дивата свиня пробива оградата. Според мен това са диви свине, влезли отвън, тъй като намереният труп е бил точно до оградата. Това е станало миналата седмица, в четвъртък. За съжаление, прасето е доста разложено. Пробата е положителна. Може би свинята, която е заразена, е влязла отвън, но това ще покаже бъдещето. Отвън, както и вътре, правим интензивни претърсвания. Няма други намерени трупове. Още е рано да кажем твърдо каква е причината да проникне чумата вътре“. Това каза директорът на Югозападното държавно предприятие инж. Дамян Дамянов по повод установения първи случай на африканска чума при дива свиня в база за интензивно стопанисване на дивеча – в Държавното ловно стопанство „Искър“. Взети са допълнителни мерки за биосигурност, обяви той пред БНР.    „Вече само служителите и работниците, които изпълняват ежедневни задължения влизат в самата база. Сигурен съм, че всеки един, който влиза в базата, е дезинфекциран, но явно някъде в системата за сигурност има пропуск, за се стигне дотам\".    Преди ограничението достъп до държавното ловно стопанство са имали и работници, които извършват дърводобив. Случаят е особен, защото в базите за интензивно стопанисване се полагат по-различни грижи и има ограничен допуск без голям поток туристи и пътни превозни средства, обясни Дамянов в предаването „Преди всички“ по „Хоризонт“.    „Векторите за разпространение на чумата са много стеснени и това всъщност е притеснително, че някъде по веригата или ние имаме пропуск, или някъде около самата база има зараза, която тепърва ще се открие“.    „Много хора или не вярват, или не искат да разберат каква е истинската опасност от бързото разпространение на този вирус. Трябва доста по-строго да се отнасяме към всички такива пропуски в биосигурността и в изпълнение на разпорежданията“.    Основният дивеч в Държавно ловно стопанство „Искър“ са елени, лопатари и благородни елени. Дивите свине са около 200, от които половината са отстреляни преди да бъде регистриран случая на африканска чума:    „Няма да са големи щетите, но самият факт, че установихме вирус там е притеснителен“.    Дамянов, който е и ловец, обясни и проблемите с намаляването на популацията на дивите прасета у нас:    „Имаме редуциране на запаса, но в недостатъчен процент. Не успяваме, защото в последните 30 години ловците възприемат лова като спорт, а това е, освен спорт и хоби, и задължение да се стопанисва дивеча. Ние отдаваме стопанисването с договори, но тези договори са едва ли не задължителни – предоставяме на сдружението да стопанисва и срещу това предоставяне, хоби, трябва да има задължение и отговорности. Самите български ловци трябва да се дисциплинират и да знаят, че това, което е написано като план за отстрел, като задача, трябва да бъде изпълнено, тъй като от година на година хранителната база се подобрява, местообитанията се подобряват и запасът на дивата свиня, както в цяла Европа, така и в България, нараства много бързо. Нашите начини и методи на лов не са адекватни. Не мисля, че има нужда толкова от административна промяна, колкото от адекватно прилагане на действащите законови и подзаконови норми“. ", "date": "2019.08.07", "title": "Инж. Дамян Дамянов: Чумата в ловно стопанство „Искър“ може да е дошла отвън"}
{"url": "http://epicenter.bg/article/Prodalzhava-protestat-v-Krushare--na-ulitsata-izlizat-sabirachite-na-tryufeli--bilkari-i-pchelari-/189911/2/0", "text": "Общественото недоволство от предприетите мерки за ограничаване на епидемията продължава. Днес в Добрич излизат на протест събирачи на трюфели, билкари и пчелари, съобщи БНТ. Заради забраната за свободно придвижване те не могат да осъществяват дейността си. Сезонът на трюфелите съвпада с периода на забраната. А голяма част от пчелините са в забранената зона. Не спира и протестът в района на Крушаре. Пътят Сливен - Ямбол остава затворен. Гражданското неподчинение там продължава седми ден.    Отмяна на мерките за евтаназия на здрави животни и възможност за узаконяване на лични стопанства с до пет прасета - това са исканията на протестиращите.    Пета нощ протестите край Крушаре продължават и не се допускат автомобили по пътя Ямбол-Сливен. Нощта е преминала без инциденти. Тази сутрин автомобил с ямболска регистрация се е опитал да пробие блокадата, но неуспешно.", "date": "2019.08.07", "title": "Продължава протестът в Крушаре, на улицата излизат събирачите на трюфели, билкари и пчелари "}
{"url": "http://epicenter.bg/article/Yanko-Ivanov--Nay-veroyatno-shte-se-nalozhi-da-poiskame-oshte-pari-ot-ES-zaradi-chumata-po-svinete/189912/2/0", "text": "\"Най-вероятно ще се наложи да поискаме още пари от Европейския съюз\". Това заяви в студиото на БНТ зам.-министърът на земеделието Янко Иванов по повод финансовата помощ, която ще получим от Европейския съюз в размер на 13,9 млн. лв.   По думите на Иванов това се налага, тъй като според европейското законодателство се предвижда съфинансиране от 50 до 70%.   \"Тези пари ще отидат за компенсиране на първите свинеферми, които унищожихме и съответно трябва да ги обезщетим в рамките на един месец. Частните стопани също ще получат средства. Всеки, който има регистрирано стопанство ще получи обезщетение\", поясни зам.-министърът.   За недоволството на хората, че се убиват здрави прасета, зам.-министърът поясни, че няма как да чакат заболяването да влезе в районите, защото тогава няма да става дума за оползотворяване на месото.   На въпрос какво прави министерството, за да осъществява контрол върху нерегистрираните стопанства и тяхното преброяване Иванов заяви, че за тази цел са създадени областни и общински епизоотични комисии, които трябва да описват всички стопанства, в които се отглеждат свине.   \"Това, с което не успяхме да се справим е редуцирането на популацията на диви животни, която, за голямо съжаление е с доста плътна концентрация в районите с индустриални ферми. Не успяхме и със стопанствата в личните дворове, които също, на много места, са без никакви мерки за сигурност\", допълни зам.-министърът.", "date": "2019.08.07", "title": "Янко Иванов: Най-вероятно ще се наложи да поискаме още пари от ЕС заради чумата по свинете"}
{"url": "http://epicenter.bg/article/Taneva--Shte-predlozhim-na-Evropa-merki-v-posoka--quot-biosigurnost-na-malkite-stopanstva-quot-/189914/2/0", "text": "Тези 2,9 милиона евро, които ще получим, са за превенционни мерки за африканската чума по свинете по т.н. \"превенционни годишни планове 2018-2019 г\". Това означава подкрепа на Националната лаборатория за изследванията на африканската чума по свинете, подкрепа за диагностикумите, за броя лабораторни изследвания – всичко, което държавата осъществява като превенция и надзор в съответните зони.   Това каза пред БНР министърът на земеделието Десислава Танева по повод вчерашната си среща с еврокомисаря по здравеопазване Витянис Андрюкайтис в Брюксел, на която стана ясно, че България ще получи 2 900 000 евро от ЕС за борба с африканската чума по свинете.   Министърът уточни, че дейностите вече са извършени, но предстоят съгласувания на техническо равнище. До 30 дни Брюксел ще отпусне още 11 млн. евро за компенсация за унищожените прасета в индустриалните свинеферми:   „Те са по така наречената „възможност за спешна помощ“ в ситуация на африканска чума по свинете, както сме ние в момента. Това писмо беше изпратено на 30 юли от Българска агенция по безопасност на храните и включва прогнозната стойност за обезщетяването на огнищата, където са регистрирани в регистрирани свиневъдни обекти и по повод унищожаването на регистрираните свине в тези обекти“.   В понеделник БАБХ е актуализирала прогнозите си предвид новите огнища, установени след 31 юли, и тя ще е около 15 милиона евро, обясни Танева в предаването „Преди всички“ по „Хоризонт“:   „Комисар Андрюкайтис се ангажира в много кратък срок - до 30 дни - Комисията да излезе с решение. Това решение ни е абсолютно необходимо, тъй като от процента, с който ще съфинансира ЕК разходите на България, половината ще ги преведе авансово и ние ще можем да започнем съответните обезщетения“.   Компенсациите от близо 15 милиона не са само индустриалните свинеферми, а за „всички, които са регистрирани и с регистрирани свине“ но:   „Към настоящия момент, от 30 огнища, 6 са регистрираните и шестте са индустриални ферми“.   Реално обезщетенията си свиневъдите могат да получат около месец след приключването на цялата процедура по унищожаването със съответните документи:   „Има срок от един месец, в който, по действаща наредба, се извършва оценката и след приемането на оценката се дължи обезщетението“.   На разговора с еврокомисар Витянис Андрюкайтис е станало дума и за прасетата, отглеждани в заден двор, обясни Танева. Държавата ще търси помощ от ЕК за създаване биосигурност в тях:   „Тема: „незаконни стопанства“ не съществува за ЕК, не следва да има изобщо, а камо ли да говорим за обхващането им в тези превенционни и планове или спешни мерки. Половината от срещата, на практика, мина в обяснения за ситуацията с личните стопанства, които не са регистрирани и нямат мерки за биосигурност. Ще предложим в Превенционния план за 2020 година мерки, които са в посока биосигурност на малките стопанства. Ще трябва да ги защитим и да намерим тяхното мотивиране в европейското ветеринарно законодателство, за да получим тази подкрепа. Идеята е тези стопанства да репопулират, който желае разбира се, и отглеждането на свине да става при условия на биосигурност и регистрация. Това трябва да направим! Договорихме тези предложения да ги опишем и да ги предложим като ревизия на Превенционния план за 2020 година. БАБХ започва работа от днес по тази тема“.   Легализирането на всички стопанства е мярка, която трябва да се предприеме независимо дали има африканска чума, категорична е Танева:   „Трябва да има изградени мерки за биосигурност, където се гледат свине. Това е основното, което трябва да направим… Това, което правим в Южна България, с цел да не допуснем вируса да се разрасне при домашната свиня в Южна България, е в полза на хората - за да усвоят месото, което са отглеждали. В момент на регистриране на огнище си има изрично законодателство, европейско, което се прилага веднага - умъртвяват се и се загробват.   Предвидените 300 лв, които държавата обеща на стопаните за дезинфекция, няма да отидат във фирми, категорична е тя:   „Това е с цел дворът на село, селският двор, да бъде прочистен от самия си стопанин, дезинфекциран, оправен, една година да не се гледат свине и, при репопулация, при условията на закона, с изградени минимални мерки за биосигурност, които ще бъдат дадени на областните дирекции по безопасност на храните, да се репопулира“.   Танева подчерта, че според закона в стопанства тип „заден двор“ могат да се отглеждат до 5 прасета за угояване, но без свине майки.   От 21-ви септември до 3 октомври ще има одит от Европейската комисия по отношение на мерките, които прилагаме за африканската чума по свинете, допълни Танева.   „Нямам притеснения по отношение на това, че мерките или плановете могат да бъдат отречени, по простата причина че плановете, по които се прилагат тези мерки, са одобрени от Комисията. Експертите, които бяха на посещение при нас, промениха плана по отношение на дивата свиня и там променихме мерките, които се прилагат. Има Европейска пътна карта за борба с АЧС на дива свиня и, на практика, тези мерки ни бяха наложени - по отношение на определяне на 200 квадратни километра инфектирана зона около установен случай, забрана за всякакви дейности в тези инфектирани зони, изключително и само претърсване за умрели трупове в рамките на два месеца, докато територията, на практика, се установи, че е чиста….“.   Министърът, която е от Сливен, заяви, че не познава част от хората, които протестират на пътя Сливен-Ямбол.   „Не можем да развалим нещо, което вече е направено. Ние само трябва да правим още и то много повече“, заяви Танева относно оградата по границата с Румъния, която трябва да предпазва страната ни от нахлуването на заразени диви свине.  ", "date": "2019.08.07", "title": "Танева: Нямаме притеснения за одита на ЕК на мерките срещу африканската чума по свинете"}
{"url": "http://epicenter.bg/article/Pet-sluchaya-na-laymska-bolest-v-Pernik-samo-za-sedmitsa/189916/2/0", "text": "Пет случая на лаймска болест са регистрирани в област Перник през изминалата седмица, съобщават от Регионалната здравна инспекция, предаде БНР. Заболели са четири жени и един мъж, като и петимата са били ухапани от кърлежи.   За периода от 29 юли до 4 август се наблюдава ръст на заразните заболявания. Седем жители на региона са с чревни инфекции. Те се лекуват в инфекциозно отделение на МБАЛ „Рахила Ангелова”.   Два случая на хепатит А са регистрирани в Трън, жена от Перник е с диагноза хепатит Б. В Специализираната болница за белодробни болести е хоспитализиран 42-годишен мъж с туберкулоза. Не отшумява и варицелата. Седем души - пет деца и двама възрастни, са се разболели от шарка, като всичките са от Перник.   Общо 21 са случаите на заразни болести през отчетния период. За предходната седмица са били 15.", "date": "2019.08.07", "title": "Пет случая на лаймска болест в Перник само за седмица"}
{"url": "http://epicenter.bg/article/Vlastite-v-Rim-zabraniha-na-turistite-syadaneto-na-Ispanskoto-stalbishte/189946/7/0", "text": "Градската управа в Рим забрани на туристите да сядат и да консумират храна и напитки на стъпалата на Испанското стълбище пред църквата \"Тринита дей монти\", съобщи Франс прес, цитиран от бТВ.   Нарушителите ще бъдат санкционирани с големи глоби. Във вторник полицаи предупреждаваха със свирки туристите, дръзнали да седнат върху стъпалата на архитектурната забележителност на столицата, свързваща площад \"Испания\" с църквата \"Тринита дей монти\". Глобата може да достигне до 400 евро.   Испанското стълбище, една от най-посещаваните римски дестинации, беше отворено за публиката през 2016 година след като бе изцяло реставрирано. \"Ла Скалината\" беше силно замърсена от бензиновите изпарения, от изхвърлените дъвки от туристите и от разлятото вино и кафе по стъпалата.", "date": "2019.08.07", "title": "Властите в Рим забраниха на туристите сядането на Испанското стълбище"}
{"url": "http://epicenter.bg/article/V-Italiya-konfiskuvat-49-miliona-evro-ot-upravlyavashtata-partiya--quot-Liga-quot-/189949/7/0", "text": "Италианският Касационен съд потвърди снощи, че се конфискуват 49 милиона евро от бюджета на управляващата крайнодясна партия \"Лига\" заради финансова измама на нейни бивши представители. Това ще принуди партията на вицепремиера и вътрешен министър Матео Салвини да възстанови тези средства на държавата, предаде БТА, цитирана от Новини.бг.    След петчасови разисквания съдът потвърди конфискацията на сумата, която бе постановена на 26 ноември от Апелативния съд в Генуа, но отмени обвиненията срещу двама бивши партийни ръководители поради давност, тъй като нарушенията им са извършени преди десетина години.    В периода 2008-2010 г. основателят на партията, която по онова време се казваше \"Северна Лига\", Умберто Боси беше обвинен в използване за лични цели 49 милиона евро, които са били възстановени от държавата предизборни разходи на партията. Бившият му шофьор и ковчежник Франческо Белсито пък беше обвинен, че е фалшифицирал партийното счетоводство.    Според цитирани в медиите през 2012 г. телефонни подслушвания и свидетелства, Умберто Боси, синовете му Ренцо и Рикардо, съпругата му и други роднини са бъркали в партийната каса, за да финансират лични разходи: ремонти на къщи, ръководено от съпругата частно училище, наем на луксозни коли и дори зъболекарски услуги. Ренцо Боси, комуто бяха нужни три години да вземе матура в Италия, е заподозрян и в купуване на университетска диплома в Албания, където \"завършва\" за една година следване, което обикновено продължава три.    Оттогава парите са изчезнали и друго разследване се опитва да открие милионите евро, които са се намирали в партийната каса. От конфискуваните от съда 49 милиона евро в сметките на \"Лига\" е имало само 3 милиона. Партията се ангажира да възстанови останалите 46 милиона, но с разсрочено плащане върху няколко десетилетия. ", "date": "2019.08.07", "title": "В Италия конфискуват 49 милиона евро от управляващата партия \"Лига\""}
{"url": "http://epicenter.bg/article/Napadenie-v-Kabul--14-zhertvi--145-raneni/189952/7/0", "text": "Броят на жертвите, загинали при самоубийствената атака в столицата на Афганистан, достигна до 14 души. Пострадалите са 145, предава AFP, като се позовава на местните власти. „Четиринадесет души бяха убити, 145 бяха ранени при днешната експлозия\", заяви заместник-министърът на вътрешните работи генерал Хошал Садат пред репортери, часове след като силен взрив разтърси афганистанската столица. Отговорност за него поеха талибаните.   По-рано бе съобщено, че кола-бомба се е взривила пред полицейско управление в столицата на Афганистан – Кабул.   Взривът се случи в сутрешния час пик в западната част на града. Талибаните обявиха, че един от техните самоубийствени-атентатори е атакувал „наборен център“.  „Голям брой войници и полиция бяха убити или ранени“, се казва в изявление на групировката, която в момента води преговори за изтегляне на американската армия от Афганистан след 20 години кръвопролития.  Говорител на Министерството на здравеопазването в Кабул съобщи, че в болниците са приети 95 ранени. Повечето от тях са цивилни и има много жени и деца, заяви той.    ", "date": "2019.08.07", "title": "Нападение в Кабул! 14 жертви, 145 ранени"}
{"url": "http://epicenter.bg/article/Turtsiya-i-SASht-shte-sazdadat--savmesten-operativen-tsentar--za-Severna-Siriya/189959/7/0", "text": "Анкара и Вашингтон се договориха да създадат съвместен оперативен център за управление на напрежението между кюрдските и турските сили в Северна Сирия, предава AFP, цитирана от \"Фокус\". В изявление на Mинистерството на отбраната в Анкара се казва, че двете страни са се съгласили да „приложат незабавно първите мерки, насочени към премахване на загрижеността на Турция. В тази рамка се предвижда бързо създаде в Турция съвместен оперативен център, който да координира и управлява със САЩ зоната за сигурност“. По-рано през деня представители на Турция и САЩ възобновиха преговорите за създаване на зона за сигурност в северната част на Сирия. Съответното обяви министърът на националната отбрана на южната ни съседка Хулуси Акар пред репортери в Анкара, като увери, че разговорите ще бъдат приключени в рамките на няколко часа.  „Повдигнахме всички въпроси, свързани със сигурността на Турция и обменяхме мнения с нашите събеседници\", добави министърът. Подчертавайки, че срещите са „положителни и конструктивни“, Акар заяви: „С радост наблюдаваме, че нашите събеседници се приближават до нашите възгледи за зоната за сигурност в Сирия“. Той подчерта, че Турция се надява да действа заедно със своя съюзник на САЩ, като повтори, че ако усилията за намиране на обща позиция с Вашингтон претърпят провал, Анкара ще трябва сама да създаде буферна зона. „Нашите планове за зона за сигурност в Сирия и разполагането на наши войски в нея са финализирани\", добави Акар. Турция очаква създаването на 32-километрова зона за сигурност в Северна Сирия, свободна от „терористи“. Към настоящия момент обаче Анкара и Вашингтон не са постигнали съгласие за нея. Министерството на външните работи на Турция предупреди миналия петък, че Анкара има „ограничено\" търпение и че ако усилията за намиране на обща позиция със САЩ не успеят, ще трябва да създаде буферната зона в региона със собствени усилия.  ", "date": "2019.08.07", "title": "Турция и САЩ ще създадат „съвместен оперативен център“ за Северна Сирия"}
{"url": "http://epicenter.bg/article/Trifonov-iska-partiya--quot-Nyama-takava-darzhava-quot--koyato-da-opravi-darzhavata--Seriozno-li-/189929/11/0", "text": "Вчера се разбра, че шоуменът Слави Трифонов и екипът му вече са приели учредителна декларация – първа стъпка към създаването на партия „Няма такава държава“.    От нея се вижда, че екипът на Трифонов проявява постоянство, отстоявайки революционни идеи. Постоянство, защото много от тезите в декларацията присъстваха и във въпросите за референдума на „Шоуто на Слави“. Революционни, защото, ако бъдат въведени наистина ще доведат до големи промени в обществото. Не е ясно обаче в каква посока. България със 120 депутати, с пряко избирани с мажоритарен вот главен прокурор, омбудсман и директори на областни дирекции на МВР,  без съмнение ще изглежда много по-различно от днешна България. Как си го представяте обаче това - гражданите от Плевен ще избират шефа на МВР в Монтана, например? Или всички граждани ще избираме всички МВР- шефове из страната? Това си е чиста лудост! Дали от това гражданите на страната  ще бъдат по-щастливи и по-богати, е друг въпрос. Или пък ще възтържествува всеобщата справедливост? Не е ясно! Сигурно ще бъдат толкова щастливи, колкото са били хората при всяка революция.  Но междувременно ще се радват на шоуто.   И във въпросите за референдума се искаше намаляване на броя на депутатите от 240 на 120, пряк избор на главен прокурор, омбудсман и директори на областни дирекции на МВР, както и за дистанционното гласуване по електронен път.    През юли 2016 г. Конституционният съд отхвърли тези точки като противоконституционни, т.е. несъответстващи на действащата конституция. Тя не е свещена крава, може да се промени. Но тези \"революционни\" идеи са в правомощията единствено и само на Велико народно събрание, което посмъртно не може да бъде свикано при настоящата политическа ситуация.   Броят на депутатите, записан в чл. 63. от основния закон - „Народното събрание се състои от 240 народни представители“, може да измени също само Велико народно събрание.   И все пак да видим как може да се свика Велико народно събрание. Може пък Слави да успее, щом се е нагърбил и с тази задача.   Пише го отново в Конституцията. Свикването на Велико народно събрание може да бъде инициирано по два начина - от най-малко 120 народни представители и от президента. За да има такава инициатива обаче, е нужен проект за промени в Конституцията, който да е внесен в Народното събрание поне два месеца преди разглеждането му.   Когато идеята за свикване на Велико народно събрание влезе за разглеждане в пленарната зала, тя трябва да бъде подкрепена от минимум 160 депутати. Тегава работа! Ама пък за шоумените няма невъзможни неща! Друга точка от учредителната декларация на бъдещата партия „Няма такава държава“ предвижда смяна на избирателната система от пропорционална към мажоритарна с абсолютно мнозинство в два тура. На пръв поглед тази промяна може да се осъществи лесно – с обикновено изменение в Изборния кодекс или с изцяло нов Изборен кодекс.    Тук тегобите са от техническо естество. Страната трябва да се раздели на 240 или 120 избирателни района (ако приемем, че преди това е било свикано Велико народно събрание, което е променило Конституцията и депутатите са сатанали 120). Ако това става по логиката - един депутат се избира от приблизително еднакъв брой граждани, при сегашната концентрация на населението в 4-5 големи града, въпросните градове ще изберат и по-голямата част от бъдещите народни представители. Дали това е справедливо, е отделен въпрос.    С други думи, за да бъдат предприети промените, за които настоява екипът на Слави Трифонов, се изисква не само сериозна политическа воля, но и всеобща убеденост, че трябва да променим държавното устройство. Защото изброените законодателни промените са сравними с тези, предприети в началото на промените. Но дори и волята да е налице, измененията ще отнемат доста време.  Време, през което цялото общество ще бъде заето с това да приказва, да гледа шоу, а не да работи.    И след толкова приказки като нищо може да се окаже, че се е получила държава, за която поетът да възкликне: „Е, няма такава държава!“    Но пък междувременно ще ни бъде забавно. Ако съдът не парира забавлението в зародиш, отказвайки да регистрира нещо, което се казва „Няма такава държава“, но пък има сериозни намерения да оправи тази държава.   Политиката може да прилича на шоу, но не е шоу. Изисква се сериозна експертност и познания, каквито екипът на Трифонов към този момент не демонстрира.    За да се изхвърлят популярно звучащи лозунги в публичното пространство не се иска експертиза, а умение да се общува с публиката, на която да й се казват неща, които предизвикват бурни апродисменти. Слави това го умее. Шоуто е в кръвта му.   Но, когато иска да прави политика и с тази цел пуска идеи, които няма как да бъдат реализирани, става дума просто за популизъм. И за откровена лъжа!  ", "date": "2019.08.07", "title": "Слави Трифонов иска да оправи държавата! Сериозно ли?!"}
{"url": "http://epicenter.bg/article/Andrey-Raychev--Kogo-obsluzhi-feyknovinata--che-Maya-Manolova-se-otkazva-ot-kmetskite-izbori/189943/11/0", "text": "     Две издания, приближени до правителството, излязоха последователно с тази новина, а после един от анализаторите на ГЕРБ я коментира с подигравателен за Манолова тон. Но преди това темата се предхождаше от две демонстративно направени изследвания, в които се даваше евентуална преднина от 16 пункта на г-жа Фандъкова срещу г-жа Манолова при евентуален балотаж. Възниква въпросът – защо.     Вариантите са два. Ако приемем, че е враждебно спрямо Манолова действие - това е безсмислено, тъй като тя може да заяви, че това не отговаря на истината. И тогава акцията няма да ѝ носи никаква печалба, напротив!   Вторият вариант е фейкновината да е насочена към Фандъкова. Социологическите изследвания, които рязко се отличават от останалите и показват предварително равенство между Манолова и Фандъкова, се правят за един човек – за Фандъкова.     Тогава г-жа Фандъкова беше техният кандидат за президент. Тя имаше всички шансове да победи, всички социолози ѝ даваха големи шансове, но тя се отказа.  И сега ѝ правят нещо като психотерапия, като ѝ казват, че ако се яви с Мая, ще спечели с много. А после ѝ казват, че Мая всъщност няма да се яви, за да я успокоят, че победата ѝ е в кърпа вързана. Това е единственият смисъл, който аз мога да разчета в този трик.  Ако това е вярно, значи г-жа Фандъкова се колебае много и те я убеждават с тези два аргумента.    Навремето първият философ Горгий е казал: „Нищо не съществува, но ако съществува, не може да бъде познато. А ако бъде познато, не може да се изкаже“. Те ѝ казват нещо много близко: „Ти ще победиш Манолова с много, но тя няма да се яви.“     Не ми се вярва г-жа Фандъкова да се съгласи да се кандидатира отново. Тя е човек с високо чувство за собствено достойнство. Тя се радваше на много голяма популярност в първите си мандати. Да си представим, че тя печели и тези избори – след това всеки ден ще бъде изложена на нападки, унижения, клюки. На човек трябва да му е приятно да ходи на работа. Струва ми се, че това няма да се отнася за Фандъкова при    Хората не искат да избират партия за кмет.    Ако Манолова има шансове да спечели, то е защото хората я различават от БСП. Хората не избират кмет-партия, за това си има бюлетини за съветници, но кметът е друга работа.  Разбира се, Мая Манолова не може да привлече десните, особено на първи тур, но за балотаж тя може да събере целия протестен вот.   . Това е цитаделата, мястото на генезиса на партия ГЕРБ. Да не забравяме, че пътят на Борисов към голямата политика тръгна от кметския стол в София.   Другите 60 на сто просто ще го напишат с малки букви на втора страница.   ", "date": "2019.08.07", "title": "Андрей Райчев: Кого обслужи фейкновината, че Мая Манолова се отказва от кметските избори"}
{"url": "http://epicenter.bg/article/Arh--Hristo-Genchev--Proektite-na-Largoto-ne-sa-praveni-ot-politicheski-oponenti--a-ot-raboteshti-hora-/189954/11/0", "text": "                                             Валери Петров    На 6-ти август 2019 г. лидерът на столичните социалисти даде пресконференция в която говори между другото за нашумелия проект “Ларгото” в София. Там той твърди че,       *   въпреки че, следя внимателно какво се случва в родния ми град. За разлика от други лидери на столетницата, които са ми познати с техните изяви (някои приветствам, други не) господинът не ми е познат с нито една инициатива, целяща да облекчи живота на обикновенните хора.    *   г. г-н Паргов очевидно не познава обекта АККК “Сердика”, който се развива в София от поне 50 години. В неговата реализация са участвали десетки архитекти и инженери. За да онагледим колко различни проекта са направени по него ще посочим че, само в последния етап на обекта архитектите са арх. Славей Гълабов, арх. Красен Андреев, арх. Васил Китов, арх. Юлий Фърков и арх. Христо Генчев.  Конкретно нашият екип отговаря за проектирането на куполите. Само проектът на куполите се състоеше от няколко части: Архитектура, Конструкции, Конструкции2, ОиВ, ВиК, Геодезия и др. правени от отделни колективи.      Как е възможно при наличието на толкова много публична информация за проектите, разрешенията за строеж и техните промени, общински съветник да не намери за нужно да посочи в чий проект, какво точно е проектирано некачествено?     Тези хора не участват в политически единоборства, а са обикновенни граждани с професии. Всички те искат да си гледат работата, да изхранват семействата си, а не да бъдат въвличани в предизборна мелница от жадни за медийно внимание политици. Не е ли правилно преди да се говори “щедро на едро” и да се хвърля вина върху тях, твърденията да бъдат внимателно проучени и да се разграничат прегрешилите от тези, които са си свършили съвестно работата?    * Не съм очаквал безидейността на столичното БСП да стигне до там, че столетницата да взема “назаем” опорна точка от “розовата” десница. Толкова ли не могат да се сетят от какво имат нужда хората[2] и да им го предложат? Откъсването от проблемите на обикновения човек[3] е толкова осезаемо че, чак боли.     Независимо от това дали предлаганите от левите партии политики ми допадат или не, аз си давам сметка че, ако една част от обществото ни не се чувства представена политически, това създава предпоставки за катаклизми.     За съжаление съм убеден, че нито един от десетките работниците, с които ежедневно общувам не би припознал политик в стил “дон Педро” за свой представител на политическата арена.  Quo vadis БСП? Защо забравихте грижата за “обикновените хора”?    А на г-н Паргов ще кажа едно - ако смятате, че нашия проект е сбъркан - готов съм да изслушам и отговоря на аргументите Ви както в личен разговор, така и в телевизионно студио.  ________________  [1] https://www.bspsf.bg/news/kaloyan-pargov-skandalt-ss-stroitelstvoto-na-largoto-se-tochi-veche-edna-godina-no-reshenie-nyama  [2] http://epicenter.bg/article/Hristo-i-Marin-Genchevi--Sofiya-ima-nuzhda-ot-obrat-v-politikata-/189629/11/0  [3] http://www.glasove.com/categories/komentari/news/novoto-lyavo-ili-kyde-ostana-grizhata-za-obiknovenite-hora", "date": "2019.08.07", "title": "Арх. Христо Генчев: Проектите на Ларгото не са правени от политически опоненти, а от работещи хора "}
{"url": "http://epicenter.bg/article/Spirat-proverkite-za-praseta-v-dvorovete-v-Svishtovsko/189935/4/0", "text": "Ветеринарните власти спряха проверките за неунищожени домашни прасета в община Свищов, където до края на седмицата заради чумата е в сила бедствено положение, съобщи Нова телевизия.   Трети ден в свинекомплекса в село Българско Сливово продължава умъртвяването на животните. Ветеринарите спират обхождането на дворовете, защото служителите на Областната агенция по храните са изпратени да контролират умъртвяването на 17 500-те прасета във фермата, засегната от чумата.   Вече са унищожени около 9000 от животните в Българско Сливово.   В сряда в изкопаването на ямите за загробване на прасетата трябва да се включи и армейска техника, тъй като общинската не достига. Акцията трябва да приключи до 11 август.   Междувременно в Добрич събирачи на трюфели излизат на протест заради забраната да извършват дейността си заради африканската чума.  ", "date": "2019.08.07", "title": "Спират проверките за прасета в стопанства тип “заден двор” в Свищов"}
{"url": "http://epicenter.bg/article/Kabinetat-otpusna-oshte-nad-116-mln--leva-za-modernizatsiyata-na-zhp-liniyata-Kostenets---Septemvri/189936/4/0", "text": "Правителството одобри увеличение на размера на националното съфинансиране за проекта \"Модернизация на железопътен участък Костенец – Септември\", финансиран по Механизма за свързване на Европа (МСЕ). Отпуснатите допълнителни средства са в размер на 116 431 166 лева, съобщиха от правителствената пресслужба.    Модернизацията на жп линията Костенец-Септември е един от четирите железопътни проекти, одобрени за финансиране по МСЕ в периода 2014-2020 г. През 2017 г. Национална компания \"Железопътна инфраструктура\" (НКЖИ) стартира обществена поръчка за строителството на участъка. Поръчката се обжалва повече от две години, като последното решение на ВАС от април 2019 г. потвърждава решението на НКЖИ за избор на изпълнител.    Към настоящия момент анализите показват, че изпълнението на договора ще излезе извън сроковете за допустимост на разходите на МСЕ и за да продължи финансирането от ЕС, трябва да се увеличи националното съфинансиране за дейностите, които ще се изпълняват след тези срокове.    С приетото решение държавата ще гарантира цялостната модернизация на жп линията между градовете Костенец и Септември, която е част от скоростната жп линия, свързваща сръбска граница с пристанище Бургас и границите с Гърция и Турция. Очаква се след 2024 г. над 2,5 милиона души да пътуват по-бързо и комфортно по направлението от София до Пловдив.    С реализацията на проекта ще се отстрани един от проблемните участъци на общоевропейската железопътна мрежа в Югоизточна Европа, който към настоящия момент не отговаря на техническите стандарти за пътнически и товарен транспорт.  ", "date": "2019.08.07", "title": "Кабинетът отпусна още над 116 млн. лева за жп линията Костенец – Септември"}
{"url": "http://epicenter.bg/article/Poet-e-angazhiment-za-osiguryavane-na-izgrazhdaneto-na-LOT-3-2--quot-Krupnik---Kresna-quot--na-AM--quot-Struma-quot-/189937/4/0", "text": "Правителството пое ангажимент за осигуряване на средства от държавния бюджет в размер до 741 073 600 лева за изпълнение на проект Лот 3.2 „Крупник-Кресна“, ляво платно, от км 375+860 до км 399+500, обходен път на гр. Кресна от км 396+137 до км 401+691=км 397+000 (от Лот 3.3), предвиден за частично финансиране по Приоритетна ос 2 на Оперативна програма „Транспорт и транспортна инфраструктура“ 2014-2020 г. от Кохезионния фонд на Европейския съюз.    С част от средствата ще се финансира и рехабилитацията на съществуващия път Е 79 /дясно платно/ от км 376+000 (от Лот 3.1) = 378+300 (по километраж на път I-1 /Е79/) до км 396+137 (по километраж на път I-1 /Е79/), съобщиха от правителствената пресслужба. Автомагистрала „Струма“ е част от Ориент/Източно-средиземноморския коридор от основната Транс-европейска транспортна мрежа в отсечката от пътен възел „Даскалово“ до ГКПП „Кулата“ и осигурява пряк маршрут през България към Егейско море.    Изграждането на пътния участък ще осигури значително подобрение на пътната мрежа в Югоизточна Европа и ще създаде условия за засилено сътрудничество между страните в южната част на Балканите. Новото трасе ще осигури по-безопасни условия на пътуване и намаляване на времето за пътуване по направлението север - юг на българска територия.  ", "date": "2019.08.07", "title": "Поет е ангажимент за осигуряване на изграждането на ЛОТ 3.2 \"Крупник – Кресна\" на АМ \"Струма\""}
{"url": "http://epicenter.bg/article/Balgarskata-petrolna-i-gazova-asotsiatsiya-alarmira-Bryuksel-za-naredba-na-Goranov/189939/4/0", "text": "  Това пише в съобщение до медиите, разпространено от БПГА.   Според текстовете от 1 октомври тази година на касовите бележки, издавани от бензиностанциите в страната, трябва да се появи нов реквизит: „покупна стойност”, се посочва в съобщението.   В него се казва още: \"БПГА се обърна към комисар Вестагер, тъй като според Асоциацията подобна информация представлява търговска тайна, която е защитена от европейското законодателство. Членовете на БПГА се опасяват, че изискванията на наредбата биха нарушили член 101 от Договора за функциониране на Европейския съюз (ДФЕС), както и влизат в противоречие със защитата на търговската информация.  Според БПГА новите текстове в подзаконовия нормативен акт на Министъра на финансите създават условия за нарушаване на конкуренцията и са заплаха за европейския общностен пазар.  От друга страна, неспазването на изискванията, предвидени в наредбата, ще предизвика налагането на санкции – запечатване на бензиностанции за срок от 30 дни и налагане на имуществени санкции. В този смисъл пред икономическите оператори стои невъзможният избор да нарушат разпоредбите или на националното, или на европейското законодателство. \" ”, се казва в писмото до комисар Вестагер. Припомняме, че Българската петролна и газова асоциация е сезирала многократно Европейската комисия за проблемите на пазара на горива в България. Една от темите, с които Асоциацията детайлно запозна Комисията, е големият размер на сивия сектор в бранша и избягването на данъчно облагане. Това е и една от причините в ежегодните препоръки за подобряване на икономическото управление на страните-членки, ЕК да отбележи като проблемна събираемостта на данъци в сектора на търговията с горива и да акцентира върху предприемането на целенасочени мерки в тази посока.\"  ", "date": "2019.08.07", "title": "Българската петролна и газова асоциация алармира Брюксел за наредба на Горанов"}
{"url": "http://epicenter.bg/article/Vazstanoviha-otkradnatata-ograda-na-AM--quot-Maritsa-/189920/3/0", "text": "Вандали задигнаха 80 метра от оградата на магистрала „Марица” и застрашиха живота на пътуващите. Освен оградата са откраднати и бетонни колове. Само за един ден оградата беше възстановена.   „В понеделник беше констатирана липсата на 80 метра предпазна оградна мрежа, която беше възстановена незабавно. Задигнатата ограда е била от участъка между 27-и и 28-и километър на АМ „Марица”, заяви инж. Радостин Ламбрев - директор на ОПУ-Хасково, пред Нова телевизия.   Той уточни, че липсата е констатирана, след като граждани са подали сигнал до Областна дирекция на МВР. Те от своя страна уведомили Областно пътно управление. „По най-бързия начин разпоредихме тя да бъде възстановена, тъй като всяка една кражба на такива обезопасителни системи улеснява достъпа на животни до трасето. При този интензивен трафик, може да има големи последствия”, каза още той.   По думите му това е поредната кражба, а цената на откраднатото в този случай е около 2 700 лв.", "date": "2019.08.07", "title": "Възстановиха откраднатата ограда на АМ \"Марица”"}
{"url": "http://epicenter.bg/article/Antimafioti-razbiha-nad-40-uebstranitsi-s-filmi/189924/3/0", "text": "Антимафиоти разбиха над 40 страници в интернет с филми, съобщават от МВР.   Задържан е 44-годишен мъж от София, който според първоначалните данни е създал и администрирал страниците, чрез които е разпространявал в интернет актуални филмови произведения, предаде БНР.   Първоначално публикувал филмите в една част от контролираните от него сайтове. След достигне на определен брой посетители и генериран трафик - за който респективно получавал заплащане от Гугъл, той свалял произведенията и ги споделял отново, но в част от другите домейни.   Процедурата се повтаряла 4-5 пъти до изчерпване на ресурса от контролираните от него сайтове. Така, за едни и същи обекти на авторско право, столичанинът получавал многократно заплащане от Гугъл, тъй като се касаело за интернет трафик към различни домейни.   По-голямата част от сайтовете били разположени в интернет пространството на една от най-големите международни компании за предоставяне на облачни услуги в САЩ.  ", "date": "2019.08.07", "title": "Антимафиоти разбиха над 40 уебстраници с филми"}
{"url": "http://epicenter.bg/article/Mazh-prebi-bez-prichina-8-godishno-momche-na-detska-ploshtadka-i-se-barikadira-v-doma-si/189926/3/0", "text": "8-годишно момче било пребито без причина от 65-годишен бивш миньор. Случаят е отпреди няколко дни и се разиграл на детската площадка в гълъбовското село Обручище, съобщава „Дарик“.   Детето получило наранявания и изпаднало в шок, но вече е физически стабилизирано и е при семейството си. Според бабата на пострадалото дете с него ще трябва да работи психолог.   8-годишният Галин бил на детската площадка в селото и чакал приятелите си, когато 65-годишният Иван Райков заобиколил мястото и го изненадал в гръб.   “Детето го е видяло и го е поздравило, а Райков го е напсувал. Докаго Галин си стои на люлката, той го хваща за тениската, тръшка го на земята и започва да го налага с юмруци по главата. Съсед е станал свидетел на побоя и се е развикал да спре”, разказа бабата Генка Сербезова.   Галин се прибрал у дома силно разтроен, оплаквайки се от болки в сърцето и главата. Близките му го откарали в Бърза помощ в Стара Загора с хематоми. Тогава дядото подал сигнал в полицията. Побойникът обаче се барикадирал в къщата си. Бил арестуван след двучасови преговори с намесата на кмета на Обручище. Ден по-късно в дома му са открити множество боеприпаси. Хората от селото го определят като конфликтна личност.   “Разхожда се с едно голямо куче, винаги носи нож. Заяжда се с хората без причина”, сподели Генка Сербезова. И изрази надежда Райков да получи справедливо наказание. На бившия миньор е наложена мярка \"постоянен арест\".", "date": "2019.08.07", "title": "Мъж преби без причина 8-годишно момче на детска площадка и се барикадира в дома си"}
{"url": "http://epicenter.bg/article/Grupa-turisti-se-izgubi-v-Pirin--spasiteli-ot-Sandanski-gi-izdirvat-ot-vchera/189927/3/0", "text": "Проведени са три спасителни акции за последното денонощие. Една от групите все още се издирва. Това съобщиха Планинската спасителна служба (ПСС), предаде Агенция „Фокус“.   От планинската служба поясняват, че са имали три случая като единият продължава и днес. При него група туристи са се изгубили в района на заслон „Спано поле“ в Пирин. 9 спасителя от планинската служба в Сандански продължава да ги издирва.   При друг случай от вчера вечерта двама туристи са се изгубили без храна, вода и осветление в района на заслон „Синята стрела“. Те също са се нуждаели от помощ, която им е оказана от планинските спасители и са били и отведени на безопасно място.   Третият случай е на жена с ранен крак на Боянския водопад, където група от планински спасители от отряд София са оказали помощ и са транспортира ли жената до безопасно място, където да й се окаже медицинска помощ.", "date": "2019.08.07", "title": "Група туристи се изгуби в Пирин, спасители от Сандански ги издирват от вчера"}
{"url": "http://epicenter.bg/article/Prokurorskata-kolegiya-na-VSS-prizovava-obshtestvoto-za-poveche-tolerantnost-otnosno-Ivan-Geshev/189930/3/0", "text": "Прокурорската колегия на ВСС призовава обществото за повече толерантност и отговорност в провежданото обсъждане на номинираната кандидатура за главен прокурор.   Това се посочва в позиция на Прокурорската колегия на Висшия съдебен съвет по повод публикувания на 02 август 2019 г. в интернет сайта „capital.bg“ коментар „Тоягата и морковът зад номинацията на Иван Гешев“, както и във връзка с постъпилата във ВСС Позиция на Асоциацията на прокурорите в България в защита на доброто име на прокурор Силвия Соколова от Специализираната прокуратура.     ПОЗИЦИЯ НА ПРОКУРОРСКАТА КОЛЕГИЯ НА ВИСШИЯ СЪДЕБЕН СЪВЕТ    - кандидат за главен прокурор на Република България, както и срещу прокурорите и следователите, подкрепили неговата кандидатура.    Тези прояви създават предубеност и поляризират общественото мнение с цел да дискредитират прокурорската институция и да насочат дебата изцяло извън законоустановената процедура и органа по нейното провеждане.   Подобни тенденциозни внушения присъстват и в посочения материал „Тоягата и морковът зад номинацията на Иван Гешев“, засягайки и прокурор Силвия Соколова от Специализираната прокуратура, Димитър Петров – административен ръководител на Специализираната прокуратура, и кадровите решения от последните заседания на Прокурорската колегия на ВСС.   Намираме за необходимо да заявим, че професионалният и обществен дебат по провежданата в момента от Пленума на ВСС процедура за избор на главен прокурор, следва да се води със сериозни аргументи и добронамерен тон.    Това би дало възможност на гражданите сами да направят изводи за качествата на издигнатия кандидат, би запазило независимостта на магистратите, които подкрепиха номинацията, както и непредубедеността на останалата общественост, заявила подкрепа. По този начин се създават гаранции за законосъобразно протичане на независим и обоснован избор от Пленума на Висшия съдебен съвет.   Горната позиция е разпространена от говорителя на Прокурорската колегия на ВСС, съгласно т. 2, пункт втори на „Механизма за публична реакция на ПК на ВСС в случаи на засягане на независимостта и доброто име на прокурори и следователи“, одобрен с решение на ПК на ВСС по протокол № 9 от 20.03.2019 г.  ", "date": "2019.08.07", "title": "Прокурорската колегия на ВСС призовава обществото за повече толерантност относно Иван Гешев"}
{"url": "http://epicenter.bg/article/Ograbiha-kmeta-na-Haskovo--zadignaha-mu-3-zlatni-pendara/189945/3/0", "text": "Кражба е извършена от къщата на 73-годишен мъж в Хасково на улица \"Стара планина\". Случаят е регистриран в бюлетина на Областната дирекция на полицията в града. Това е къщата на кмета на Хасково Добри Беливанов, потвърди лично градоначалникът пред  .   Сигналът за кражбата е подаден във вторник, съобщават от полицията. В жилището е проникнато след разбиване на патрона на входната врата посред бял ден - между 8:30 и 12:30 часа във вторник. Задигнати са 3 броя парички - златни пендара.   Кметът Беливанов заяви, че до късно е подреждал вещи в жилището си, тъй като всичко било разпиляно. Намерил разхвърлени включително и дрешките на внучката си.   По случая е образувано досъдебно производство.    ", "date": "2019.08.07", "title": "Ограбиха кмета на Хасково, задигнаха му 3 златни пендари"}
{"url": "http://epicenter.bg/article/Evakuiraha-za-kratko-mol--quot-Serdika-quot--v-Sofiya-zaradi-zaprashavane-ot-remont/189950/3/0", "text": "Запрашаване от ремонтни дейности в столичния мол \"Сердика\" стана причина за евакуация на посетителите, съобщи Канал 3. След като алармата се задействала, на място са пристигнали полицаи, които затворили сградата докато се направи проверка. Оказало се, че няма нищо тревожно и притеснително, но за всеки случай гражданите са били изведени от сградата за кратко, коментираха от пресцентъра на столичната полиция.   Инцидентът се случва малко след 14:00 часа, когато се задействали аварийните датчици. За 10 минути коридорите на търговския центъра се изпразнили.   \"Повечето от посетителите сами са решили да напуснат сградата, защото са се изплашили. Изчакали са в близост, докато на място са пристигнали специализираните екипи. Работата на мола е възобновена\", коментираха от полицията.  ", "date": "2019.08.07", "title": "Евакуираха за кратко столичен мол заради запрашаване от ремонт"}
{"url": "http://epicenter.bg/article/Razkriha-oshte-podrobnosti-za-prikaznoto-bogatstvo-na-arestuvaniya-v-Razgradsko-perach-na-pari/189956/3/0", "text": "Окръжната прокуратура в Разград внесе искания в Разградския окръжен съд за вземане най-тежката мярка за процесуална принуда – задържане под стража, на обвинените в пране на пари Сезгин З. и Сюзан С., съобщиха от пресцентъра на прокуратурата.   41-годишният Сезгин е привлечен към наказателна отговорност за пране на пари в особено големи размери, като случаят е особено тежък и извършен на два пъти. Живеещата с него на семейни начала 38-годишна Сюзан е обвинена от Окръжната прокуратура като съизвършител в прането на пари. И двамата са знаели, че средствата за придобиване на имоти и коли, са от тежко умишлено престъпление. В момента семейството е задържано за срок до 72 часа с постановление на Окръжната прокуратура в Разград с цел осигуряването им в съда.   Със средства от тежко умишлено престъпление в периода от 5 февруари 2009 до 6 август 2019 г. в село Ясеновец и в германския град Есен Сезгин си купил през октомври миналата година в Германия автомобил \"Мерцедес\", както и два имота. Единият придобил през 2009 г. в село Ясеновец, като се сдобил с недвижим имот от 930 кв. м с изградена къща, изба, кухня и стопанска сграда. Другият имот е апартамент от 120 кв. м в Разград заедно със стая в приземния етаж и таванско помещение. За двата имота и автомобила Сезгин платил общо близо 250 000 лева, \"спечелени\" чрез данъчно престъпление.   В съучастие с живеещата с него на семейни начала Сюзан държали и сумите от около 400 000 евро, 150 000 лева, около два килограма златни накити, като стойността на всичко това се изчислява на около 2 млн. лева, представляващи особено големи размери, като случаят е особено тежък.   38-годишната Сюзан С. придобила през 2018 г. апартамент с площ от 98 кв. м, заедно с изба и таван за сумата от почти 97 000 лева, както и търговско помещение в Разград за 15 300 лева. През юни тази година в Германия обвиняемата закупила и автомобил \"БМВ\" за 15 200 лева.   Както вече информира пресслужбата на Апелативната прокуратура във Варна, огромната сума пари в брой в евро и левове, както и златото бе намерено в специален тайник в стена, скрит зад картина.   След операцията, в която участваха служители на ГД БОП и ОД на МВР под ръководството на Окръжната прокуратура в Разград, бе задържан и бащата на Сезгин – 62-годишният Шакир М., който след 24-часовото полицейско задържане в момента също е с в ареста за срок до 72 часа.   Имотната фамилия от Ясеновец притежава и голяма къща с кухня, стопанска сграда и изба в селото, както и апартамент от 120 кв. м в Разград със стая в приземния етаж на кооперацията и таванско помещение.   Окръжната прокуратура в Разград е наложила забрана на обвиняемите да напускат страната.  ", "date": "2019.08.07", "title": "Разкриха още подробности за приказното богатство на арестувания в Разградско перач на пари"}
{"url": "http://epicenter.bg/article/Darzhavnoto-obvinenie-ima-novi-dokazatelstva-sreshtu-Ivan-Todorov-/189957/3/0", "text": "Държавното обвинение има нови доказателства срещу собственика на фирмата \"ТАД Груп\" Иван Тодоров. Това се разбира от искане на Николай Найденов, и.д. административен ръководител на Апелативната специализирана прокуратура до съда, който в четвъртък ще гледа делото по определяне на мярката за неотклонение на Тодоров.    Специализираният наказателен съд в края на миналата седмица освободи от ареста уличения за подбудител на хакерската атака срещу НАП срещу парична гаранция в размер на 100 000 лв. Защитата на Тодоров настоява за по-лека мярка, а обвинителите за постоянен арест.    До момента разследването установи с категоричност, че след като е източил данни от сървърите на НАП - служителят на \"ТАД Груп\" Кристиян Бойков, първо е изпратил информацията на автора в сайта \"Биволъ\" Атанас Чобанов. Това се потвърди и от публикуваните в края на миналата седмица доказателствени материали от прокуратурата, според които целта на незаконния достъп до информация е било всяването на паника и смут сред населението, дестабилизация на страната и сваляне на правителството.   Началникът на Главната дирекция за борба с организираната престъпност (ГДБОП) Ивайло Спиридонов съобщи, че властите са установили и самите поръчители на хакерската атака. По-късно в-к \"24 часа\" съобщи, че един от тях е активист на партия \"Да, България\" на бившия правосъден министър Христо Иванов, но той отрече. Прокуратурата поиска от френските власти разпит на Атанас Чобанов, тъй като живее във Франция.   Обвиняеми по делото засега са трима - Тодоров, Бойков и Георги Янков, търговски директор на компанията, която твърдеше, че се занимава с информационна сигурност. Спиридонов не изключи възможността Кристиян Бойков да склони и да свидетелства срещу началниците си в \"ТАД Груп\". Дали това се е случило ще се разбере в четвъртък.    Тогава на вниманието на въззивния съдебен състав ще бъдат представени нови доказателства срещу Иван Тодоров, които включват \"допълнителни разпити на лица в качеството им на свидетели, изготвени етапни експертни справки, документи и същевременно данни, които касаят множество търговски дружества и различни държавни институции\".    В тази връзка прокурор Найденов иска от съдебния състав да вземе решение и заседанието по мярката за неотклонение на Тодоров да се проведе при закрити врата, тъй като информацията, която ще бъде огласена се отнася до \"съществуващи взаимоотношения на клиенти със застрахователни и банкови дружества; на данъчно задължени лица и органите на приходите; междуфирмени търговски отношения, свързани с прякото развитие на икономика на страна както и защитата на личните данни на физически лица, намиращи се на територията на Република България\".    \"Не би било редно и правилно по отношение на тази информация, отнасяща се до физически и юридически лица и осъществяващи разнородна дейност подчинена на законовите изисквания в страна, да бъде изложена на показ и достояние на лица присъстващи в съдебната зала, защото те биха били застрашени по един или друг начин /икономически или психически/, както и със свои противоправни действия да застрашат националната сигурност на страната.   Напротив, намирам за правилно това, че следва да бъде защитен общественият ред, интерес и спокойствие на българските граждани и успоредно с това, органите на държавна власт и местно самоуправление и техните администрации да имат необходимия комфорт с оглед полагане и осъществяване на необходимите действия за своевременното и качествено обслужване на населението и подобряване на техните комуникационни и информационни системи\", пише още в искането на и.д. ръководител на Апелативната спецпрокуратура.    Държавното обвинение поиска мярката за неотклонение на Тодоров и пред първоинстанциония съдебен състав да се гледа при закрити врата, но искането не бе уважено.  ", "date": "2019.08.07", "title": "Държавното обвинение има нови доказателства срещу Иван Тодоров "}
{"url": "http://epicenter.bg/article/Biser-Petkov--Fakt-e--che-ima-golyamo-neravenstvo-v-dohodite/189905/2/0", "text": "Данните на КНСБ показват, че нарастват средствата за издръжка на живот, но искам да заявя, че също така нарастват доходите, вдигат се заплатите, включително и миниминалната, нарастват пенсиите. Всичко това е заложено в управленската програма и правителството го изпълнява.    Това каза в сутрешния блок на БТВ социалният министър Бисер Петков. \"Факт е, че има голямо неравенство в доходите. Всички знаем какво е положението за съжаление в Северозападна България. В един регион като София обаче има заетост и доходите непрекъснато растат. Ние следваме нашата управленска програма и изпълняваме обещаното пред гражданите. Тепърва ще се обсъжда финансовата бюджетна рамка за догодина. Сега не мога да кажа какви ще са изискванията от страна на нашето министерство. Със сигурност ще настоявам за ръст на средствата за хората с увреждания, за ръст на средствата за политиките свързани с децата и семейството. Ще разговаряме с финансовия министър и за отпускане на повече средства за нуждите на самото министерство и ръст на доходите на служителите в социалната сфера, като най-вече говоря за Агенцията за социално подпомагане. Тепърва предстоят тези разговори\", обяви социалният министър.    \"Законът за личната помощ действа от началото на тази година. Към днешна дата към 124 000 хора с увреждания са преминали през индивидуална оценка. Няма опасност някой гражданин с увреждания да не мине такава оценка. Към момента 24 000 лица ползват услугите \"личен асистент\", които се финансират от държавата. \"Личен асистент\" може да бъде човек от семейството, близък, професионалист - няма ограничения. Единственото ограничение е асистентът да не е под запрещение. Част от тези хора, които има асистент, имат право да получат и \"лична помощ\". Те трябва да минат индивидуалната оценка и да преминат плавно към личната помощ. Призовавам ги да преминат индивидуланата оценка до края на годината. Целта на това е да не се финансира една и съща услуга по няколко пъти\", каза Бисер Петков.  ", "date": "2019.08.07", "title": "Бисер Петков: Факт е, че има голямо неравенство в доходите"}
{"url": "http://epicenter.bg/article/Maya-Manolova--Ako-horata-iskat--shte-uchastvam-na-kmetskite-izbori/189906/2/0", "text": ".  Това каза по БНТ омбудсманът Мая Манолова.   Тя заяви, че се  Запитана какво би наклонило везните към едно такова решение, Манолова заяви пред БНТ: \" . От друга страна    Опитът да ме вкарат във всякакви некадърни сценарии, да говорят от мое име,  Показала съм, че решенията ги вземам аз, не под натиск и ги вземам в интерес на гражданите, така ч Но след като в една държава   Хората са беззащитни и гневни, защото властта се опитва да прехвърли вината за африканската чума върху тях.   Представителите на властта вчера казваха на стопаните как не са прочели някакви закони“, каза Мая Манолова.  „Тези, които е трябвало да регистрират животните, са хората от Министерството на земеделието и храните. Не може да се управлява само с чиновници от София, трябва да се отиде и на място.   защото нерегистрирането на животните е по вина на институциите“, обясни Манолова. Тя допълни, че се опитва да посредничи между стопаните на прасета и властта.  Омбудсманът коментира и уволнението на медицинската сестра Мая Илиева от Токуда, която е главен организатор на протести. „Ясно е защо Мая Илиева беше ударена по този начин като вдъхновителка на протести. Опитват се чрез нея да сплашат и останалите, които искат да изкажат мнението си. Прави се опит за разделение между лекари и медицински сестри. Когато протестите на медиците не спряха, започнаха уволненията и мачкането на хората, които ги организират. Утре в 10:00 часа пред болница „Токуда“ ще има протест в защита на Мая“, заяви Манолова.  Политически партии не коментирам, няма как да коментирам и политически проект, заяви Мая Манолова за бъдещата формация \"Няма такава държава\" на Слави Трифонов", "date": "2019.08.07", "title": "Мая Манолова: Ако хората искат, ще участвам на кметските избори. Властта няма да ме сплаши!"}
{"url": "http://epicenter.bg/article/Sofiya-veche-ima-parking-za-velosipedi-i-elektricheski-trotinetki/189947/2/0", "text": "Първи паркинг за тротинетки и велосипеди беше открит в столицата, съобщава БГНЕС.   Велопаркингът се намира на бул. \"Витоша\" в близост до пресечката с ул. \"Д-р Стефан Сарафов\" в посока Южен парк.   Освен него ще бъдат открити такива и около Ларгото, на ул. \"Московска\" и бул. \"Дондуков\".   Зоните за оставяне на велосипеди и тротинетки ще са в пешеходни пространства и в \"синя\" и \"зелена\" зона, защото там има разчертани места. 42 от тях ще бъдат в „синя” зона, а останалите в „зелена” зона. Паркирането на двуколесните превозни средства ще бъде безплатно. Идеята на Столичната община е да се подберат локации, където има интензивен трафик, и целта е да се избегнат недобрите практики от останалите европейски градове, в които електрически тротинетки и велосипеди се оставят навсякъде, което създава затруднение пред останалите участници в движението.   Държавната агенция за безопасност на движението по пътищата подготвят наредба, в която да бъде регламентирано използването на електрически тротинетки.   Идеята е гражданите да се придвижите пеша най-много до 500 м до мястото, което ги интересува.", "date": "2019.08.07", "title": "София вече има паркинг за велосипеди и електрически тротинетки"}
{"url": "http://epicenter.bg/article/Yuriy-Aslanov--Goreshtoto-lyato--koeto-prezhivyavame--podskazva--che-narastvat-po-radikalni-nastroeniya-sresht/189951/2/0", "text": "БСП е най-голямата, най-видимата и пълноценната алтернатива на управлението.   Това каза социологът Юрий Асланов в интервю за Агенция „Фокус“ по повод края на политическия сезон. Той посочи, че БСП е една от всички алтернативи на това управление.   „Разбира се, в момента най-голямата, най-видимата. Няма в какво друго да се превръща. Тя е опозиция, а всяка опозиция е алтернатива на управлението. В обществото има много алтернативи“, каза още той. По думите му друг е въпросът доколко тя се възприема от гражданите като такава. Асланов обърна внимание, че засега това не се случва. Социологът коментира и темата за президентското вето. „Опозицията подкрепя президента и поне ще го подкрепя, докато е опозиция. Не знаем как ще се държи, ако ролите се сменят и опозицията стане управляваща. Президентът не подсказва по никакъв начин, че ще промени поведението си. Ще продължи да оспорва всичко онова, с което не е съгласен или има критики към него, независимо кой е на власт“, обясни социологът. По думите му управляващите не възприемат това позитивно.   „Фактът, че досега нито веднъж не подсказаха с каквото и да е желание да вникнат в аргументите за президентската институция и отхвърлиха автоматично всички от тях. Дори не направиха частични поправки на приетите от тях закони, където беше нужно това“, допълни още Асланов.    Горещото лято, което преживяваме, подсказва, че нарастват по-радикални настроения срещу правителството, каза още Асланов в интервюто за „Фокус“.   „Мисля, че мнозинството и кабинетът не са заплашени отвътре. Това им създава привидна стабилност, поне погледнато отстрани. Нестабилността се увеличава, защото расте недоверието и към парламента, и към правителството, както и към всички институции“, каза Асланов. По думите му в парламента мнозинството е вътрешно стабилно, независимо от пререканията и различията вътре в патриотичната коалиция. Асланов прогнозира, че отделните нейни части ще продължат да подкрепят правителството. Социологът обобщи, че така наречената стабилност има две страни. „Едната е институционална, тя е вътрешна и мнозинството няма да се разпадне от само себе си. Отвън от гледна точка на общественото мнение нестабилността нараства“, обясни още Асланов.         - Този сезон беше под знака на приключилите европейски избори и нагласите за предстоящите местни избори. Годината е изборна и нямаше как да не се отрази на всички политически послания, поведения, знаци, действия и порчее. Така че продължи докрая на годината, докато не отминат местните избори. Винаги е било така в изборни години. Тази година имаше два избора. Един национален и предстоящи местни. Високият градус на политическата температура ще се запази поне докрая на есента, докато не отминат изборите. Изминалият сезон мина под знака на това. Всички действия в парламента, в правителството и извън тях в опозицията бяха подчинени на вземането на по-добри изборни позиции.   - Мисля, че мнозинството и кабинетът не са заплашени отвътре. Това им създава привидна стабилност, поне погледнато отстрани. Нестабилността се увеличава, защото расте недоверието и към парламента, и към правителството, както и към всички институции. Горещото лято, което преживяваме с тези протести и събития подсказва, че нарастват и по-радикални настроения срещу правителството сред общественото мнение. В парламента мнозинството е вътрешностабилно, независимо от пререканията и различията вътре в патриотичната коалиция. Отделните нейни части ще продължат да подкрепят правителството. Така наречената стабилност има две страни. Едната е институционална, тя е вътрешна и мнозинството няма да се разпадне от само себе си. Отвън от гледна точка на общественото мнение нестабилността нараства.      - То е необходим инструмент. Много важен за демократичния контрол. Възприема се различно, разбира се, от политиците. Опозицията подкрепя президента и поне ще го подкрепя, докато е опозиция. Не знаем как ще се държи, ако ролите се сменят и опозицията стане управляваща. Президентът не подсказва по никакъв начин, че ще промени поведението си. Ще продължи да оспорва всичко онова, с което не е съгласен или има критики към него, независимо кой е на властУправляващите не възприемат това позитивно. Фактът, че досега нито веднъж не подсказаха с каквото и да е желание да вникнат в аргументите за президентската институция и отхвърлиха автоматично всички от тях. Дори не направиха частични поправки на приетите от тях закони, където беше нужно това.      - БСП е една от всички алтернативи на това управление. Разбира се, в момента най-голямата, най-видимата. Няма в какво друго да се превръща. Тя е опозиция, а всяка опозиция е алтернатива на управлението. В обществото има много алтернативи, но повтарям БСП е най-голямата, най-видимата и пълноценната. Отделен въпрос е доколко се възприема тази алтернатива от мнозинството от гражданите. Засега не.      - За бъдещето на отделните патриотични формации не мога да гадая. До миналите европейски избори само една от тези три формации, които влизаха в патриотичната коалиция беше доказала, че има потенциал за самостоятелен успех. Това беше партия Атака. След тези избори виждаме, че и ВМРО е в подем. НФСБ остава формация, която още не се е доказала, че може да играе на избори сама и да изпълнява роли, които се одобряват от по-голям брой граждани. Не знам какво е бъдещето. По-скоро коалицията в досегашния формат няма бъдеще предвид това, че този разпад беше придружен нетолкова от идейни разногласия, а от остри междуличностни несъвместимости и спорове. Знаем, че начело на тези формати са лидери с характер и те трудно ще преодолеят егото и обидите си, да преглътнат. Не ги виждам заедно занапред. Дали трите формации ще имат самостоятелни проявления в бъдеще, не мога да кажа. Това със сигурност не се поддава на прогнози. Дали ще влизат в нови коалиции, също е трудно да се прогнозира. Така или иначе коалицията „Обединени патриоти“ се разпадна в края на сезона. Не мисля, че може да се възобнови във вида, в който съществуваше досега.      - Със сигурност да, но е рано да се каже доколко и в кои посоки. Тази ниша стоеше много дълго време празна. Тя беше опразнена от срива на доверие към партията на Николай Бареков, но хората подкрепящи подобни каузи останаха в нищото, грубо казано. Като че ли чакаха появата на нов подобен субект. Такава заявка вече има. Със сигурност, както знаем от опит поне за известно време този политически субект ще направи впечатление си зявите си. Към този момент е трудно преди да се е оформил, преди да артикулирал своите основни послания, преди да се е появила политическа програма, да гадаем доколко може да бъде успешен и кои други политически субекти ще ощети. Досегашните проявления на подобни нови показват, че почти в равна степен всички други политически и основни играчи са били ощетени от появата им. Това може да се случи и сега.      - Гореща. Местните избори попринцип у нас по традицията са заредени с изключителна енергия. В тях участват много повече хора, в тях са вплетени много повече лични съдби, каузи, амбиции, интереси, отколкото на други видове избори. Така че есента ще бъде много гореща.     ", "date": "2019.08.07", "title": "Юрий Асланов: БСП е най-голямата, най-видимата и пълноценната алтернатива на управлението!"}
{"url": "http://epicenter.bg/article/Nameriha-edin-ot-zagubilite-se-turisti-v-Pirin/189958/2/0", "text": "Планинските спасители от Сандански откриха единия от двамата изгубени туристи в района на \"Спано поле\" над Сандански в Пирин, съобщи началникът на ПСС Емил Нешев.   Снощи в 22 часа бе подаден сигнал, че двама възрастни планинари са се изгубили и досега екипи на ПСС ги издирваха.   Намереният е в добро здравословно състояние и сега ще води спасителите до мястото, където е останал вторият. Подадено е искане да се локализира местоположението на мобилния телефон на издирвания мъж.", "date": "2019.08.07", "title": "Намериха един от загубилите се туристи в Пирин"}
{"url": "http://epicenter.bg/article/Otkriha-trup-na-gligan-kray-Devin--izsledvat-go-za-afrikanska-chuma/189960/2/0", "text": "Мъртво диво прасе е намерено в землище край Девин, изследват го за африканска чума, съобщава  .   Информацията бе потвърдена от шефа на Областната дирекция по безопасност на храните в Смолян д-р Сава Бозуков. Според него животното е открито под мост, като служител на дирекцията е взел проба.   \"Вчера, колега е взел гръдна кост от намереното прасе, което е умряло доста отдавна. Има съмнение, че то е било ударено от кола\", коментира д-р Бозуков.    \"Пробата е изпратена в специализирана лаборатория и преди излизането на резултатите не може да се коментира повече по конкретния случай\", категорични са специалистите.   Освен това в момента тече и лов на дивите прасета в региона, като от всяко застреляно диво животно се вземат проби. До този момент няма засечен случай на африканска чума по свинете.", "date": "2019.08.07", "title": "Откриха труп на глиган край Девин, изследват го за африканска чума"}
{"url": "http://epicenter.bg/article/Rumyana-Bachvarova-ofitsialno-vstapi-v-dlazhnost-kato-poslanik-na-Balgariya-v-Izrael-/189961/2/0", "text": "Извънредният и пълномощен посланик на Република България в Държавата Израел Румяна Бъчварова връчи на държавния глава Реувен Ривлин своите акредитивни писма за встъпване в длъжност.    По време на срещата между двамата в рамките на официалната церемония бяха обсъдени редица теми за сътрудничеството между Република България и Държавата Израел, както и бъдещата съвместна работа между двете страни.    Президентът посочи заслугата на България за спасяването на българските евреи и изтъкна основните постижения в двустранните отношения.    Той подчерта потенциала на партньорството и акцентира, че то може да бъде засилено още за развитие на двустранното икономическо сътрудничество, особено в сферата на иновациите, науката и енергетиката.    В рамките на разговора посланик Бъчварова засвидетелства още веднъж ангажимента и решимостта на българската страна да работи приоритетно за постигането на конкретни практически резултати по вече съществуващите споразумения, както и да бъде положено началото на нови.    Двамата се обединиха в разбирането, че близките връзки и партньорства ще направят исторически установените връзки между България и Израел много по-здрави и устойчиви.", "date": "2019.08.07", "title": "Румяна Бъчварова официално встъпи в длъжност като посланик на България в Израел "}
{"url": "http://epicenter.bg/article/Napalno-obnovena-e-ul---quot-Parva-quot--v-momchilgradskiya-kv---quot-Mamulitsa-quot-/189962/2/0", "text": "Кметът на община Момчилград Сунай Хасан и заместникът му Алие Ибрахим направиха оглед на напълно обновената улица \"Първа\" в квартал \"Мамулица\". Обектът е част от капиталовия списък на община Момчилград за 2019 година.   Улицата, която е дълга 400 метра и досега беше покрита с чакъл, вече е изцяло асфалтирана. Поставени са бордюри и предстои изграждането на тротоар. Изградени са канализация за отпадни води и улично осветление. Заедно с това беше изградена и подпорна стена, дълга 60 метра и висока 4,5 метра. С нея се укрепиха бреговете на дерето, което преминава близо до улицата. \"Успяхме да разрешим трайно един проблем на живеещите в квартала. Предвидили сме да продължим изграждането на подпорната стена, за да бъде укрепено напълно преминаващото край улицата дере. Имаме проектна готовност за това и е въпрос на време да намерим финансов ресурс\", заяви кметът Сунай Хасан.", "date": "2019.08.07", "title": "Напълно обновена е ул. \"Първа\" в момчилградския кв. \"Мамулица\""}
{"url": "http://epicenter.bg/article/Darzhavata-si-postavi-srok-za-ovladyavane-na-chumata-po-svinete---nachaloto-na-esenta/189963/2/0", "text": "До началото на есента е срокът, който държавата си постави за овладяване на чумата по свинете. Новината идва след среща между Министерството на земеделието, учени и ветеринарни експерти.   Обмисля се и стратегия за контрол и ликвидиране на африканската чума у нас. В нея са заложени конкретни мерки за гарантиране на биосигурността.   Предвижда се и промяна в закона за лова, която да позволи на министъра на земеделието да удължава ловния сезон при кризисна ситуация.   „Държавата ще подкрепи мерките за дезинфекция, почистване и съответен период, в който  не се отглеждат прасета. Ще направим модул с мерки за биосигурност според големината на стопанствата. Тази тема е коментирана, за да може стопаните да бъдат подкрепени при репопулацията, след изтичане на съответния период. Животните трябва да са регистрирани и, който има желание да отглежда домашни свине, това да става при мерките за биосигурност”, заяви министърът на земеделието и храните Десислава Танeва.", "date": "2019.08.07", "title": "Държавата си постави срок за овладяване на чумата по свинете - началото на есента"}
{"url": "http://epicenter.bg/article/Udalzhavat-do-5-septemvri-bedstvenoto-polozhenie-v-obshtinite-Isperih--Samuil-i-Zavet/189964/2/0", "text": "Бедственото положение заради африканската чума по свинете на териториите на общините Исперих, Завет и Самуил се удължава до 5 септември, съобщават от областната администрация.    Заповедта за обявяването му бе издадена на 31 юли за седемдневен срок поради обстоятелството, че част от населените места в тези общини попадат в обхвата на 20-километровата зона около свинекомплекса в Исперих.    Решението е взето с цел ограничаване и ликвидиране на болестта африканска чума по свинете и постигане на пълна координация и взаимодействие за предотвратяване възможностите от възникване на огнища на болестта.    Междувременно бяха установени положителни проби за африканска чума по свинете в Държавно ловно стопанство \"Воден - Ири Хисар\" и поради възникналата епидемиологична обстановка областният управител на Разград издаде заповед за удължаване на срока на бедственото положение, посочват от областната администрация.", "date": "2019.08.07", "title": "Удължават до 5 септември бедственото положение в общините Исперих, Самуил и Завет"}
