{"url": "http://epicenter.bg/article/Skandalite-s-obshtinskite-zhilishta-v-Haskovo-prodalzhavat--VIDEO-/177781/2/0", "text": "Скандалите с общинските жилища в Хасково продължават. През седмицата бТВ показа как заместник-кмет живее в жилище за социално слаби. Оказа се обаче, че чиновник е продал друго общинско жилище, без никой от кметството да разбере.  През юли миналата година Асен Стоянов купува срещу 23 хиляди лева общинско жилище. Радостта на новодомеца обаче е помрачена, когато получава призовка за неплатени наеми.  „Той се е явил на място, като е представил договор за покупко-продажба на този апартамент, в който ние все още го водим като наемател”, обясни Янко Петев – директор на „Общинска собственост” в община Хасково.  Според общината договорът е фалшив.  „Което е фрапиращо, че тази сума не е постъпвала в общината”, каза кметът на Хасково Добри Беливанов.  „Парите са предадени, имаме документ, който е издаден от г-н Беливанов, оригинален документ. Как са го издали, как са направили тази афера, нищо не знаем”, каза Асен Стоянов.  Последвала проверка показала, че жилището изобщо не е било обявявано за продажба, а сделката е сключена от адвокат и бивш общински служител извън кметството.  „23 хиляди лева и 100 лева отгоре им дадохме. Викам, айде нали ще имате разходи сега, тук там, пийте едно кафе, и в последствие разбирам, че съм измамен”, заяви Асен Стоянов.  Измамата е можела да лъсне далеч по-рано, ако от кметството са потърсили по-рано неплатените вноски за наем.  „Това, че има такива случаи не означава, че няма контрол”, категоричен е Янко Петев.  Случаят се разследва от Районна прокуратура – Хасково.  ", "date": "2019.03.16", "title": "Скандалите с общинските жилища в Хасково продължават (ВИДЕО)"}
{"url": "http://epicenter.bg/article/Vesela-Lecheva--Trevozhno-e-sluchvashtoto-se-v-parlamenta--doverieto-v-nego-kloni-kam-nula-/177760/2/48", "text": "\"Фокусът на вниманието трябва да е насочен към парламента като най-висш орган в държавата. Тревожно е това, което се случва там. Доверието в него клони към нула. Той е загуба и на време, и на ресурси\". Това заяви по БНТ зам.-председателят на ПГ на \"БСП за България\" Весела Лечева, съобщиха от пресцентъра на НС на БСП.  Според нея за БСП са най-важни проблемите на хората, а депутатите от левицата изпълняват обещаното към гражданите. Тя припомни, че редица законопроекти на БСП не са били приети от управляващото мнозинство.  \"Ние приложихме всички парламентарни механизми, за да реализираме нашата програма и нашите виждания, въпросите, свързани с дневния ред на българските граждани. Нищо от това не беше възприето. Ето защо се наложи много ясно и категорично да заявим нашата позиция, да бъде разбрана и видяна от всички, от цялото българско общество, че такъв парламент е вреден и безполезен за българските граждани. Всеки ден се приемат поправки на приети предния ден закони\", каза Лечева и добави, че парламентът не е в услуга на българското законодателство.  Тя припомни, че излизането на левицата от парламента е следствие на решение на Националния съвет на партията.  \"Националният съвет на БСП ще реши кой да е водачът на листата за предстоящите европейски избори\", каза Весела Лечева. Тя изрази личното си мнение, че Елена Йончева е подходящ европредставител на левицата.  \"Изключително подготвен, мотивиран и доказан професионалист, който може да отстоява каузи\", добави Лечева.  \"Сергей Станишев беше 13 години лидер на БСП и имаше своята възможност и период да работи, да действа и да се докаже като лидер. Всеки има своя потенциал и пик в живота си. Сега Елена Йончева има своя пик и има възможност да е добър водач на тази листа\", поясни Весела Лечева.  ", "date": "2019.03.16", "title": "Весела Лечева: Тревожно е случващото се в парламента, доверието в него клони към нула "}
{"url": "http://epicenter.bg/article/Akad--Stefan-Vodenicharov--Mashinite-za-glasuvane-tryabva-da-se-proizvezhdat-v-Balgariya-/177763/2/0", "text": "Ако у нас се въведат машини за гласуване, те трябва непременно да са българско производство. Това заяви академик Стефан Воденичаров, известен изобретател, бивш министър на образованието и председател на БАН, цитиран от БНР.  На форум във Варненския свободен университет академик Воденичаров каза, че се е срещнал с изобретателя на нашата машина за гласуване и е впечатлен от нейната защита и възможности.  \"Компютърната машина се прави в Пловдив, печатащото устройство се прави в Благоевград. Единственото нещо, което е купувано, е тъч скрийнът и той така си е направил своята конструкция, че - първо - тя не е свързана с интернет. Всичко е пред очите на хората и накрая комисията няма да брои до 12 часа през нощта, а секунди, след като приключат изборите, протоколът е разпечатан. При това положение няма абсолютно никаква възможност за манипулация. При тази машина няма откъде да се бръкне\", каза акад. Стефан Воденичаров.  ", "date": "2019.03.16", "title": "Акад. Стефан Воденичаров: Машините за гласуване трябва да се произвеждат в България "}
{"url": "http://epicenter.bg/article/Mustafa-Karadaya-ot-Barutin--Darzhavata-ni-e-po-inertsiya--zashtoto-nyama-viziya-i-prioriteti-za-razvitie-/177764/2/0", "text": "Едни европейци в Брюксел, с обратни действия в България, така председателят на ДПС Мустафа Карадайъ определи политиците от ГЕРБ в своето изказване по време на възпоменателния митинг-събор в с. Барутин, който се провежда в памет на жертвите на т. нар. „възродителен процес“ от 1972 г. Това съобщиха от пресцентъра на Движението.  Председателят на Движението направи кратка оценка на политическата ситуация в страната. За ГЕРБ, лидерът на ДПС коментира, че в България за тях по-голяма ценност са национализмът и националистите, а не демокрацията и европейските ценности. Ето за това е тази шизофренна политика в България, продължи Карадайъ. ГЕРБ ни лъжат, за да ни вземат гласа тук - в Доспат и Барутин, за да може нашият глас в Народното събрание на работи против самите нас, бе категоричен той.  Карадайъ не пропусна и да отбележи и грешките на БСП. Той подчерта, че БСП пречат за постигането на целите на консултативния съвет по национална сигурност и вредят на тези процеси и се опитват пак да ни противопоставят. Няма да им позволим нито на едните нито на другите, уверено заяви председателят на ДПС.  Мустафа Карадайъ заключи с оценка на общата картина в страната, а именно наличието на парламентарна криза, от една страна и политическа криза от друга страна. Държавата ни е по инерция, защото няма визия и приоритети за развитие на страната.  От трибуната в с. Барутин бе отправен призив час по-скоро системните и отговорните партии да седнат на масата и да определят националните приоритети на страната.  Нашите партийни приоритети са чиста вода, чиста храна, чист въздух и зелена енергия, високи технологии и включване на свободните и активни граждани в процеса на вземане на решения и тяхната реализация. На база тези приоритети е разработена програмата на ДПС, която има за основна идея всеки един да има достоен живот в своето родно мястп. За това ние сме длъжни да очертаем посоката на страната. Тази политическа криза няма решение с модела „стани да седна“, необходима е ясна визия за ускорено и догонващо развитие на страната, бе категоричен Карадайъ.  Възпоменателния митинг-събор в памет на жертвите на т. нар. \"възродителен процес\" от 1972 година мина под надслов \"Паметта ни помага. Настоящето ни свързва, а бъдещето е в собствените ни ръце!\"  На мероприятието присъстваха още зам.-председателите на ДПС Ахмед Ахмедов и Янко Янков, зам.-председателят на НС д-р Нигяр Джафер, зам.-председетелят на ПГ на ДПС Йордан Цонев, членовете на ЦОБ Рушен Риза и Станислав Анастасов, евродепутатът и председател на Младежко ДПС Илхан Кючюк, евродепутатът Неджми Али, народните представители д-р Хасан Адемов, Ихсан Хаккъ, Хайри Садъков, Елхан Кълков, Сергей Кичиков, Имрен Мехмедова, Севим Али, Ерол Мехмед, Джейхан Ибрямов, кметове, областни и общински председатели на ДПС от областта и страната, представителят на ДПС за Истанбул Фахри Ватансевер.  Пред паметната плоча в селото бяха поднесени венци и цветя в памет на жертвите.  ", "date": "2019.03.16", "title": "Мустафа Карадайъ от Барутин: Държавата ни е по инерция - няма визия и приоритети за развитие!"}
{"url": "http://epicenter.bg/article/Rehav-protest-s-iskane-za-ostavka-na-pravitelstvoto-/177765/2/0", "text": "Пред парламента се проведе протест с искания за оставка на правителството и пряко участие на гражданите във властта, предаде БНР.  Обявеният като мега протест в социалните мрежи се оказа недоволство на стотина души, облечени в жълти жилетки, които обаче успяха за кратко да блокират движението пред Народното събрание и дори заплашиха да щурмуват парламента.  Полицията ги призова да освободят пътното платно, те обаче отказаха да го направят и бяха изтласкани към паметника на Цар Освободител. Така в крайна сметка движението около парламента беше пуснато.  Оказа се, че полицаите са повече от протестиращите и в един момент те решиха да променят и мотото на протеста си от \"Оставка на правителството\" към \"По-високи заплати за полицаите\".  Групата стигна до Министерски съвет, като обещава да се върне в сряда пред Народното събрание.  ", "date": "2019.03.16", "title": "Рехав протест с искане за оставка на правителството "}
{"url": "http://epicenter.bg/article/Komandosite-ot-armiyata-da-uchastvat-v-aktsii-na-MVR--predlaga-voennoto-ministerstvo-/177768/2/0", "text": "Специалните сили на армията да получат нови задачи в подпомагане на МВР в антитерористични операции и тежки криминални престъпления, предвижда поправка в Закона за отбраната и въоръжените сили. Предложението за промяната в Закона за отбраната и въоръжените сили, което трансформира 68-ма бригада в Пловдив в Командване на силите за специални операции и дава нови задачи на командосите, е качено за обществено обсъждане на сайта на Министерство на отбраната и в strategy.bg, предаде бТВ.  То гласи: „С приемане на законодателните промени ще се регламентират функциите на СКСО по подбор, подготовка на личен състав и формирования, планиране, координиране, осигуряване на взаимодействието и централизираното провеждане, командване и управление на пълния спектър от специални операции, самостоятелно, в състава на съвместни сили, така и във взаимодействие с други държавни структури от архитектурата за националната сигурност”.  Навръх 76-тата година от създаването на парашутната дружина, специалните сили се очаква да се разраснат от бригада до Командване, като задачите ще бъдат свързани и с помощ на МВР, в случаи когато е нужна специалната им подготовка по разузнаване, издирване и залавяне на особено опасни лица. Поправките са наложени от случаите, в които командосите от парашутната бригада бяха ползвани в операцията по издирване на убиеца в Пещера и в Нови Искър.  Военният министър и силов вицепремиер Красимир Каракачанов очаква от Комисията по отбрана в Народното събрание да се произнесе по предложението, което ще позволи на специалните сили да подпомагат МВР със специфичните си умения при възникнала необходимост. Той се мотивира със ситуации, които вече са възникнали около издирването на шесторния убиец в Нови Искър и убиеца от Пещера, когато бяха ползвани военни полицаи и командоси от специалните сили в Пловдив.  „Аз предлагам чисто законово да го регламентираме при тежки престъпления или масови убийства. Не става дума да вадим армията, самолети и танкове, а специализираната част от армията – специалните сили, които имат способности да извършват разузнаване, преследване и за засади”, обяви Каракачанов.  Според него необходимостта, наложена от практиката, трябва да бъде предвидена в закона.  „Това, което сме предложили, е само след решение и по искане на министър-председателя. Няма как някой произволно да реши нещо, да хвърли специалните сили в чисто полицейски функции”.  Министърът на отбраната се мотивира и с терористичните атаки в Европа, които наложиха военни формирования да бъдат включени в анитерористични дейности. Командирът на 68-ма бригада Специални сили в Пловдив бригаден генерал Явор Матеев подкрепя предлаганите промени, защото те регламентират включването на командосите в помощ на МВР при необходимост.  „Промените, които се предлагат, трябва да се четат във вече съществуващ член в Закона за отбраната, в който наред с използването на армията за противодействие на различни терористични заплахи, се допълва разширяването на специални операции и не само за неутрализирането на терористични заплахи, а подпомагане на други структури от архитектурата за национална сигурност и най-вече на МВР за противодействие на тежки криминални престъпления с изключителна обществена опасност.  Престъпления, които водят до напрежение в големи групи хора и границата между масовата психоза и тероризма е много малка.”  Генерал Матеев отново даде пример с Пещера:  „В Пещера се извършва тежко убийство със заплаха към останала част от семейството и група хора от този град, създава се психоза и след като не е неутрализиран този човек, не мисля, че има нещо по-нормално да са ползват специалните сили чрез нашите способности за разузнаване, анализиране на обстановката и директни акции да подпомагаме МВР. Промените в закона в този член касаят само силите за специални операции, не цялата армия. Ние нямаме тежко въоръжение и някакви оръдия и танкове.”  Според командира на специалните сили „Жандармерията” има други функции, Специализираният отряд за борба с тероризма на МВР (СОБТ) е малко формирование и за да се реагира на едновременно възникнали ситуации в няколко града ще трябва да се разчита на командването на силите за специални операции, което също ще се създаде с поправките в закона.  Новото командване ще има щаб в Пловдив и в пъти по-голям бюджет за капиталови разходи, модернизация и превъоръжаване:  „Ако досега сме разполагали с хиляди левове за модернизация, превъоръжаване и капиталови разходи, сега ще разполагаме с милиони. Тези промени се готвят от 2001 г. Надявам се съвсем скоро те да бъдат реалност” , обясни генерал Матеев.  До средата на годината той очаква да няма вакантни места за войници в парашутната бригада в Пловдив.  При приемането на промяната в закона и преобразуването на бригадата в Командване на силите за специални операции, съществуващите батальони ще бъдат преобразувани в групи за специални операции с 50% увеличение на числеността.  „Архитектурата на командването ще се състои от щаб в Пловдив, ще има групи за специални операции, които ще имат възможност сами да конструират в тактически групи за специални операции, ще има самостоятелни щабни формирования, за логистична поддръжка и бойна поддръжка и център за подготовката на силите за специални операции.  В структурата ще има и елемент за взаимодействие и координиране на стратегическо и оперативно ниво с други основни елементи от архитектурата на националната сигурност. Той ще бъде в София. Планира се след 2020 г. да започне изграждане на нова група за специални операции в района на град София”, обясни още командирът на специалните сили.  Новата структура вероятно ще включи и тактическата група, която изпълнява задачи за военноморските сили, стана ясно от думите на генерал Матеев.  Според него новото командване, както и досега, трябва да бъде на пряко подчинение на началника на отбраната.  Предстои след съгласуване проектозаконът да бъде разгледан от Министерски съвет и обсъден в Комисията по отбрана преди текстовете да бъдат окончателно приети от Народното събрание.  ", "date": "2019.03.16", "title": "Командосите от армията да участват в акции на МВР, предлага военното министерство "}
{"url": "http://epicenter.bg/article/Krasimir-Valchev--Ochakva-se-do-sredata-na-godinata-vsichki-uchilishta-da-izgradyat-zashtiteni-wi-fi-mrezhi/177770/2/0", "text": "До средата на тази година се очаква всички училища в страната да са изградили със средства на Министерството на образованието и науката wi-fi мрежи със защитена интернет-среда. Това заяви министър Красимир Вълчев на среща в Банско с учители, директори, преподаватели от професионални гимназии и детски градини, общински съветници, кметове и народни представители, съобщиха от пресцентъра на министерството.  Министърът подчерта, че това е само част от цялостната среда за електронно обучение. Към нея трябва да се добавят също и електронни образователни ресурси.  „Един от новите проекти на МОН предвижда създаването на отворен облак. Това ще бъде платформа с безплатни образователни ресурси. Министърът акцентира върху възможността тя да съдържа електронни уроци, разработвани от самите учители. Преподавателите ще преминават първо през обучение за използването и създаването на подобни ресурси, обяви още Красимир Вълчев.  Учителите трябва да бъдат мотивирани да създават и споделят нови уроци, каза министърът. По проекта са предвидени и средства за възнаграждения на авторите-учители.  Министър Вълчев обърна внимание, че при използването на информационни технологии е особено важно усвояването на дигитални умения от страна на учениците не просто като потребители на електронни устройства, а за насърчаването им да се превръщат в дигитални създатели. След въвеждането на предмета „Компютърно моделиране“ в трети клас предстои и финансиране на дейности по интереси още от първи клас.  По-рано министър Вълчев посети началните училища „Св. Паисий Хилендарски“ в Банско и „Св. Климент Охридски“ в Добринище, както и Професионалната гимназия по електроника и енергетика в Банско.  ", "date": "2019.03.16", "title": "Красимир Вълчев: Очаква се до средата на годината всички училища да изградят защитени wi-fi мрежи"}
{"url": "http://epicenter.bg/article/Dimo-Gyaurov--Teroristat-ot-Nova-Zelandiya-e-imal-fiksatsiya-varhu-Turtsiya-/177772/2/0", "text": "Очевидно, че терористът е човек, който търси символика и популярност. Вероятно и съвсем естествено е избрана тази цел. Това заяви бившият шеф на разузнаването ген. Димо Гяуров в предаването \"Офанзива с Любо Огнянов\" по Канал 3 по повод избора на цел на атентатора от Нова Зеландия, който бе част от атаките срещу джамии в новозеландския град Крайстчърч.  \"Не съм далеч от мисълта за провокация, но по-скоро има някаква фиксация и върху Османската империя, и върху днешна Турция. Защото всичко, оставено като съобщение, и срещу Ердоган, и срещу кмета на Лондон, показва, че е насочено срещу Турция. Любопитно е защо Европа, защо мъсти за Европа. Защо се намесва и Балканската война\", каза Гяуров.  Дали обаче нарочно се намесват българските имена и събития с името на терориста Брендън Тарънт?  \"Не ми се вярва. Още повече от известните до момента факти става ясно, че той е посетил Турция, пребивававал е там 40-50 дни. Посетил е бивша Югославия. Вероятно не е случайно, че в България е посещавал места, свързани с Руско-турската война. Всичко това обаче задава повече въпроси. Защото службите, не само българските, а и европейските, трябва да проверят с кого е общувал. Защото едва ли тази музика, тази информация е събрана само от интернет\", каза още Гяуров.  Възможно ли е терористът да не е вълк единак и зад него да стои някоя организация или дори разузнаване?  \"На мен ми се струва, че трябва да се насочим към паравоенни организации, някакви националистически структури, които най-малкото са предоставяли информация. Защото тези пътувания изглеждат организирани\", каза Гяуров.  \"Тези надписи ми се струват страничен фактор. Фиксацията е върху Турция. Не е случайно това негово пребиваване и призив за убийство на турския президент. И на тази основа по-скоро е общувал с някого, който му е разяснил някакви проблеми, свързани и етнически, на Балканите”, каза още бившият разузнавач и отхвърли за себе си идеята зад атентатора да стои някоя служба.  ", "date": "2019.03.16", "title": "Димо Гяуров: Терористът от Нова Зеландия е имал фиксация върху Турция "}
{"url": "http://epicenter.bg/article/MVR--Tarant-e-patuval-v-Balgariya-kato-turist--nyama-danni-za-teroristichna-deynost-/177739/3/0", "text": "Основният заподозрян за терористичното нападение в Нова Зеландия - 28-годишният австралиец Брентън Тарант, е пътувал в България като турист и основно е посещавал исторически обекти.  Това потвърди днес главният секретар на МВР Ивайло Иванов, цитиран от БНР.  Той допълни, че към момента няма никакви данни, които да доказват дейност на австралиеца, свързана с тероризъм.  \"През нощта колегите не са спрели да работят. Установен е контакт с партньорските служби, установен е целият маршрут на движение на територията за страната, сега се проверяват конкретни данни и връзки. Искам да успокоя всички, че до този момент категорично няма данни за някаква дейност, която да е свързана с тероризъм на територията на България. Засега данните, които имаме, са, че той е идвал в България като турист. Сега проверяваме местата, където е преспивал той, имаме информация,\" подчерта главният секретар на МВР.   \"Да, може да проверим дали се е срещал с български граждани или с чужди граждани на територията на страната”, обясни Иванов, цитиран от \"Фокус\". По думите му обаче данните засега сочат, че през цялото време е пътувал сам.  „Исторически обекти е посещавал. Пак казвам, няма никакви данни за извършване на някаква дейност, свързана с тероризъм на територията на страната”, заяви главният секретар на МВР.  Той съобщи, че Тарант е спал в Плевен, но отказа да даде повече информация за това, къде точно.  „Имаме я тази информация, но не мога да ви я кажа. На няколко места е спал, установени са, знаем населените места. Няма как да ви кажа, докато не извършим необходимите проверки”, допълни Иванов.  Той заяви, че все още няма информация как Тарант е плащал у нас – кеш или с карта.  „Всичко това се проверява, имаме добра връзка с колегите от ДАНС, контратерористичният център работи, там има колеги от всички служби, отделно държим интензивен обмен с партньорските служби”, допълни Иванов.  „Това е най-важното според мен, че нямаме никакви данни за терористична дейност на територията на страната”, обясни Иванов.   ", "date": "2019.03.16", "title": "МВР: Тарант е пътувал в България като турист, няма данни за терористична дейност "}
{"url": "http://epicenter.bg/article/Targovskata-voyna-na-Tramp-e-struvala-na-amerikanskata-ikonomika-7-8-miliarda-dolara-/177742/4/0", "text": "Търговската война на президента Доналд Тръмп е струвала на американската икономика 7,8 милиарда долара или 0,04 процента загуби за брутния вътрешен продукт на страната през 2018 г. Това сочат резултатите от изследване на екип от икономисти от водещи американски университети, публикувано снощи, предават Ройтерс и БТА.  Авторите на проучването посочват, че са анализирали краткосрочното отражение на действията на Тръмп и са заключили, че вносът от страните, срещу които са били взети ограничителни мерки, е намалял с 31,5 на сто.  В същото време американският износ, станал обект на ответните санкции, се е свил с 11 процента.  Освен това икономистите са пресметнали, че годишните загуби за потребителите и за производителите от увеличилите им се разходи за вноса са общо 68,8 милиарда долара.  След като се нарече \"човека на митата\", Тръмп се ангажира да намали търговския дефицит като премахне несправедливия внос и предоговори търговски споразумения, припомня Ройтерс.  ", "date": "2019.03.16", "title": "Търговската война на Тръмп е струвала на американската икономика 7,8 милиарда долара "}
{"url": "http://epicenter.bg/article/Politico--Kak-novite-evropeyski-idei-motiviraha-streletsa-ot-Kraystcharch--/177754/11/33", "text": "Въпреки че нападението стана от другата страна на света, човекът, който го извърши, заяви, че започва своето планиране след пътуване до Франция - вдъхновен от идеи, които се филтрират в десния дискурс в Европейския съюз, пише европейската редакция на авторитетното издание Politico, цитирана от Агенция \"Фокус\".  Връзките бяха показани в манифест от 73 страници, че привърженикът на превъзходството на бялата раса, който се нарича Брендън Тарант в социалната мрежа „Туитър“, обяви защо е убил 49 мюсюлмански поклонници по време на петъчните молитви в Крайстчърч, Нова Зеландия.  Документът е пълен с препратки към европейски събития, фигури и идеи - започвайки с неговото заглавие.  Терминът \"Голямата замяна\" е извлечен от тезата, публикувана през 2011 г. от френския десен интелектуалец Рено Камю, както е обяснено от неговия автор, неговата централна идея е проста: \"Имате народ на едно място, в едно поколение, поставяте на негово място един или няколко други народи, ”пише той преди няколко години.  Тарант е засегнат от изхода на френските избори с това, което той нарича поражението на Ле Пен от \"антибелия\" политик Еманюел Макрон.  Книга на Камю, озаглавена \"Голямата замяна\", не е особено търсено произведение. Но неговата централна идея - че бялото население на Франция е заменено от мюсюлмански имигранти, пристигащи масово от бивши колонии в Северна Африка - бързо придобива известност в десните кръгове.  Робърт Менард, бивш активист за свободата на печата, който се превърна в крайно десен кмет на южния град Безие, го възприе като пример за това, което се случва в неговия регион. Същото се случи и с десния полемист Ерик Земмур, автор на бестселър \"Самоубийството на Франция\" и Ален Финкилкраут, член на Френската академия, институцията, която пази френския език.  Демографите отхвърлиха голямата идея за заместването като расистка и ненаучна. Но основната идея, която се корени в расовата наука от 30-те години на миналия век и антисемитската литература от нацистката епоха, остава привлекателна за някои благодарение на измамната си простота.  Много вероятно е убиецът от Крайстчърч да е влязъл в контакт с идеята, ако не и със самата книга, в годините, довели до атаката му. Според манифеста му, убиецът е прекарал време във Франция през 2017 г., година на избори, по време на която острият антиимиграционен език се е разпространил в ефира, както и в онлайн общностите, в които участва.  Опитът във Франция и излагането му на \"слухове\", които е чел за мюсюлманите, са засилили решителността му да извърши убийствата.  „От много години слушах и четях за нахлуването във Франция на не-бели, за много от тези слухове и истории смятах, че са преувеличавания, създадени, за да прокарат политически идеи“, пише Тарант. , Разбрах, че историите не само са истински, но и дълбоко подценявани. Във всеки френски град имаше нашественици. \"  Езикът на крайно десните кампании през 2017 г. отразява това мислене. Докато френският крайнодесен лидер Марин Льо Пен отхвърли голямата замяна като публична „теория на конспирацията“, някои от нейните съюзници, включително и племенницата ѝ, Марион Марешал Льо Пен, бяха по-малко категорични. Една година преди изборите по-младата Льо Пен присъства на събрание, на което Камю е звездата, и често изказва идеята, че Франция е изложена на риск да загуби своята християнска идентичност заради чужденците.  По-възрастната Льо Пен - която Тарант е нарекъл \"квази-националист\", не е достатъчно екстремна по негово мнение - стабилно се приближава към тази линия, докато кампанията се е движила, определяйки изборите като \"цивилизационен избор\" между про- и антиимиграционния избор сили.  Не е ясно доколко Тарант е проследил френската предизборна кампания, ако изобщо го е правил. Френските власти все още не са потвърдили присъствието му там. Но идеите, които се разпространяват - включително голямата подмяна и по-екстремния му вариант, \"белият геноцид\" - се филтрираха в англоезичния интернет свят и станаха популярни по време на изборите.  Във всеки случай, той е повлиян от резултата, от това, което той нарича поражението на Льо Пен от \"антибелия\" политик Еманюел Макрон, и описа победата на последния като повратна точка, която го е накара да започне да планира атака, когато се е върнал обратно в Австралия.  За политолога Жан-Ив Камю (няма връзка с великия теоретик за замяната), Тарант е преди всичко един твърд привърженик на бялото превъзходство, която се подразбира от идеята му от 14 думи: „Трябва да осигурим съществуването на нашите хора и бъдеще за нашите деца“. Визия, която провъзгласява, че белите или арийците са по-добри от другите раси, е по-екстремна от идеите на Льо Пен или дори Камю и говори за радикализацията на убиеца в „тъмния интернет“.  Но няма съмнение, че престоят му в Европа е попълнил идеологическия му инструментариум. Възхищавайки се на британски фашист Осуалд Мозли, неговото преклонение към норвежкия убиец Андерс Брейвик и неговото описание на себе си като „фашист”, всички сочат те към идеология, която е изкована в европейската ковачница, и атака, която отговаря на възприеманите обстоятелства в Европа.  \"Това са идеи, които са родени във Франция, но пътуват далеч и широко и сега оформят политическия дискурс в голяма част от Европа\", казва Жан-Ив Камю.  ", "date": "2019.03.16", "title": "Politico: Как новите европейски идеи мотивираха стрелеца от Крайстчърч? "}
{"url": "http://epicenter.bg/article/Vezhdi-Rashidov-s-pokana-ot-Istanbulskiya-universitet-/177730/6/0", "text": "Председателят на парламентарната Комисия по културата и медиите Вежди Рашидов е поканен като почетен гост на изложбата „С поглед към България“ в салона на Ректората на Истанбулския университет. Това съобщиха от комисията. Експозицията се открива във вторник, 19 март 2019 г. и е част от културната програма в рамките на Българското ротационно председателство на Организацията за Черноморско сътрудничество в периода януари – юни 2019 година.  Организатор на проявата е Генералното консулство на България в Истанбул в партньорство с Ректората на Истанбулския университет.  В изложбата са представени изявени творци от двете страни, получили образованието си и творческия си опит в България.  ", "date": "2019.03.16", "title": "Вежди Рашидов с покана от Истанбулския университет "}
{"url": "http://epicenter.bg/article/Petar-Stoychev-s-vtora-svetovna-titla-v-ledeni-vodi-/177766/8/0", "text": "Петър Стойчев спечели за втори път световната титла в 1000-метровата дистанция по плуване в ледени води, предаде БНР.  В руския град Мурманск българинът финишира с време 12 минути и 10 секунди, с което подобри и собствения си световен рекорд.  Днес той беше с 5 секунди по-бърз от рекордното си плуване в предишното издание на шампионата.  С успеха Стойчев защити първото си място в дисциплината, спечелено през 2017 година в Германия.  ", "date": "2019.03.16", "title": "Петър Стойчев с втора световна титла в ледени води "}
{"url": "http://epicenter.bg/article/Danang---plazhno-pirshestvo-v-syankata-na-nay-snimanite-mostove-v-sveta/177774/10/0", "text": "За повечето българи Виетнам е смътен спомен за усърдни гастарбйтери, дошли у нас по линия на социалистическото сътрудничество, евтино кафе с не особено добро качество и островърхи сламени шапки. От всичко изброено верни са само шапките. В днешен Виетнам, или поне в Дананг, откъдето се завърнах неотдавна, не срещнах човек, който да знае къде е България, камо ли, че негови сънародници са строили пътища и заводи у нас. Кафето не е евтино, но пък има незабравим аромат и туристите го купуват, опаковано като сувенир. Е, островърхите шапки съществуват, но също са за тях, а не за виетнамците, които предпочитат световните модни марки. Впрочем, и пълчищата велосипеди са заменени от новички мотоциклети. Само правилата за движение са непроменени – пресичате на собствен риск, дори и на зелено.  Както вече се досетихте, ще ви водя до Виетнам   Може да не сте чували за град Дананг, но със сигурност в социалните мрежи сте ахкали пред две от забележителностите му. Единият мост - Драгон бридж е най-сниманият и показван обект в Инстаграм за 2018 година. Особено във вечерните часове, когато главата на дракона бълва огън.  Другият – Голдън бридж поразява въображението с архитектурната хрумка да бъде придържан от гигантски човешки ръце. Видео с него от месеци събира лайкове във Фейсбук.    Извън „мостовите“ места за туристическо поклонение, Дананг може да се похвали с 32 километра плажна ивица, поръбила крайбрежието на Южнокитайско море като азиатска шевица. Казано накратко – този виетнамски курорт е всичко онова, което нашите черноморски летовища вече не са.  Тук планината слиза до брега и нежно целува водата без бетонни препятствия.  Пясъкът е ситен, бял и само пред големите хотели „нашарен“ с чадъри и шезлонги, спасителни постове и шатри за водни спортове. Заведенията се гушат под палмите извън широкия поне 20 метра плаж, а в хотелите „на първа линия“ не могат от балкона да си топят краката в морето.   Местата за отсядане са чак оттатък шосето. Нищо, че са представители на най-големите вериги в света. Един от тях, разположен извън града, е открит през 2017 година специално за срещата на Тръмп, Путин и  Си Дзинпин и в него на видно място се пазят столовете им под тежък 2,5 тона кристален полилей.  Курортът се гордее с най-дългия басейн във Виетнам - цели 250 метра, който спира при първите песъчинки на крайбрежието.   Списание „Форбс“  класира плажовете на Дананг сред най-красивите на планетата. В работни дни човек може да се почувства там като Робинзон на пустинен остров. Местните смятат бялата кожа за изключително достойнство и затова предпочитат да тичат сутринта преди изгрев по пясъка или да поседнат на крайбрежната алея с приятели след залез слънце. Това важи и за многобройните корейски и японски туристи.    Ако вече се чудите къде е този Дананг – намира се на брега на Южнокитайско море в северната част на Виетнам, на 759 км от столицата Ханой и на 960 км от Хошимин, популярен повече като Сайгон.  Населението му е около милион, а общата площ 1283 кв.км.  Но тези факти в съчетание с информацията, че градът е традиционно голямо пристанище не бива да ви отказват от идеята да го посетите.   Пояснявам: практически селищата са две. Курортната част е отделена от типично градската от река Хан, която е широка няколко стотин метра. На Запад са кадаифът от улици с рева на мотопедите, магазините и местното население.  На изток от реката е кротката туристическа зона със зелени оазиси, луксозни хотели, не особено интензивно движение и някой и друг мол.     Добрата новина е, че вече не е необходимо да прекачвате три самолета, за да стигнете до този филиал на рая, благодарение на Qatar Airways.  От Доха полетът до Дананг е директен и трае 7 часа, а четирите часа от София до катарската столица кой ги брои.   И понеже още от времето, когато в Дананг са изпращали на почивка американските войници от близката военна база, са осъзнали, че природните дадености не са достатъчни, за да се привлече един гост, местните непрекъснато обогатяват атракциите.   За рядката маймунка червенокрак лонгур и как замъците на Лоара се пренасят в Дананг ще ви разкажа следващия път.    След толкова далечна екзотика, антидотът е родолюбивата  рубрика на Светослав Марков и Теодор Борисов „50 места от българската история отвъд България“. Да посетим паметника на българските студенти-партизани Словакия, че дълъг път ни чака. Чак до Никарагуа.   Мира Баджева е известно име в българската журналистика, тя е първата носителка на наградата Черноризец Храбър и дългогодишен главен редактор на „Жената днес“, а в момента – издател на списанието за пътешествия „Воаяж“. Тя бе на една мечтана разходка из Централна, или както Мира я нарича, Мезо Америка – Гватемала, Никарагуа, Ел Салвадор, Хондурас…   Понеже в съзнанието ни Никарагуа присъства главно със словосъчетанието „оръжие-пари—контри“ и диктатора-трафикант Мануел Нориега, помолих Мира Баджева да ни покаже другото лице на тази непозната страна – бедна, но колоритна. С колониална архитектура, градове, където на всеки ъгъл се чете поезия, музей на шоколада, в който го сервират под формата на напитка със стрити люти чушки и разходки с карета из старинни квартали.     Освен това Никарагуа е фиеста, страхотни плажове на двете океански крайбрежия, езеро, вулкани, сладководно море … И много вкусна кухня. Е, Мира Баджева не се е престрашила да опита печена игуана, но пък си е хапнала наволя от местните специалитети.   На страницата на Покана за пътуване ще намерите и колоритни снимки, и завладяващи четива ", "date": "2019.03.16", "title": "Дананг - плажно пиршество край най-сниманите мостове в света"}
{"url": "http://epicenter.bg/article/Ima-detsa-sred-zhertvite-i-ranenite-ot-teroristichnite-napadeniya-v-Nova-Zelandiya/177725/7/0", "text": "  \"Въпреки че заподозреният е изправен само пред едно обвинение, ще бъдат повдигнати и още обвинения\", каза полицейският комисар Майк Буш, който обеща подробности за тях да бъдат оповестени възможно най-скоро. Вчера австралийската телевизия Ей Би Си идентифицира нападателя като Брентън Тарант. Преди нападенията той е публикувал в социалните мрежи манифест със заглавие \"Голямата замяна\", в който казва, че е искал да атакува мюсюлмани. Фейсбук, Инстаграм, Туитър, ЮТюб и Редит взеха спешни мерки, за да премахнат каченото от извършителя видео от стрелбата в джамиите, съобщи Асошиейтед прес.   Министър-председателят на Нова Зеландия Джасинда Ардърн каза, че заподозреният е пътувал спорадично до страната и не би го определила като дългосрочен жител, предаде Ройтерс. Съветът за сигурност на ООН вчера осъди стрелбата като \"отвратителна и страхлива\". Позицията на Съвета за сигурност, който почете с минута мълчание паметта на жертвите, беше приета по предложение на Кувейт и Индонезия.   \"Ранените са от малки деца до възрастни хора. Те включват мъже, жени и деца и те са както сред убитите, така и сред ранените\", съобщи премиерът на Нова Зеландия. Тя похвали смелостта на двамата полицаи, задържали нападателя, който, както съобщи Ардърн, е имал намерение да продължи атаката. Джасинда Ардърн пристигна в Крайстчърч, където се срещна с оцелели и със семейства на жертвите. \"Нова Зеландия е единна в скръбта\", каза тя. Според новозеландското радио 28-годишният заподозрян, на когото беше повдигнато обвинение в убийство, е бил спокоен в съдебната зала и е направил пред медиите жеста за \"окей\". Той ще остане в ареста до април, когато делото ще бъде внесено във Висшия съд на Крайстчърч. От четиримата арестувани в петък един е бил гражданин, който се е опитвал да помогне на полицията с огнестрелно оръжие. Полицията се опитва да установи каква е връзката на останалите двама с нападението. \"Никой от задържаните няма предишно криминално досие нито тук, нито в Австралия. Те не са били в никой списък на подозрителни лица тук или в Австралия\", каза Джасинда Ардърн. Новозеландската полиция съобщи, че според данните от следствието отговорност и за двете нападения носи един човек - задържаният по решение на съда Брентън Тарант.", "date": "2019.03.16", "title": "Терористът от новозеландската джамия влезе в съда"}
{"url": "http://epicenter.bg/article/V-Pentagona-schitat--che-ruskata-armiya-shte-bade-razgromena-v-sluchay-na-ataka-v-Baltika-ili-na-Balkanite/177731/7/96", "text": "В Пентагона считат, че руската армия ще бъде разгромена в случай на нападение в Балтика или на Балканите, пише руското издание “Военное Обозрение“, цитирано от Агенция \"Фокус\".  Генерал Къртис Скапароти, който оглавява европейското командване на САЩ, в доклад до Конгреса заяви, че влиянието на Русия на Балканите непрекъснато се увеличава през последните месеци. В същото време Скапароти увери политическите лидери на Съединените щати, че американските въоръжени сили в региона са на \"най-високо ниво на готовност\", откакто той пое командването преди три години.  Според командира готовността на американските сили е \"значително по-висока\" от преди три години: той обяснява това както с увеличеното финансиране, така и с променения фокус на Министерството на отбраната, тъй като сега готовността на силите в европейския регион е основен приоритет.  Генералът отбеляза, че е загрижен за руската програма за военна модернизация. В същото време той вярва, че силите на САЩ и НАТО на източната граница на Европа значително надхвърлят руската армия и последните могат бързо да бъдат победени, ако Москва предприе агресивна атака срещу балтийските или балканските региони.  Службата в близост до руските войски край източната граница означава, че войските под командването на генерал Скапароти често се сблъскват с „много агресивните” стъпки на руските си колеги.  „Понякога това ме притеснява много“- каза той.  Генералът не уточнява конкретни руски стъпки, освен да потвърди дейността на Русия в Черно море, в хода на която е била демонстрирана най-голямата група от руски кораби през последните 15 години.  Що се отнася до оръжейните системи, Скапароти повтори предишните си забележки, че артилерийските и залпови системи на далечни разстояния, както и системите за противовъздушна отбрана и противоракетна отбрана в региона, са „фундаментални“ за сигурността в Европа.  Въпреки че миналата година мащабните руски военни учения в Балтийския регион и в близост до него разтревожиха САЩ, лидерите на ЕС и техните съюзници, шефът на европейското командване заяви пред Конгреса, че е по-загрижен за \"намесата на Русия на Балканите\".  Оттогава неговото мнение не се е променило.  „Аз съм притеснен за Балканите и за засилването на вредното руско влияние през изминалата година“ – казва Скапароти  Всъщност, според генерала, руските \"кампании за дезинформация и подкрепа за маргинални, антиправителствени и антинатовски групи в някои балкански страни\" са се засилили през последните шест до осем месеца.  Според генерала на САЩ руското правителство се опитва да използва подобна тактика, за да разубеди Черна гора да не се присъедини към НАТО или да го предотврати, но опитът е неуспешен. Същите стъпки, уверени в Пентагона, Русия поема Северна Македония (променя името си под натиск от Гърция), която скоро може да се присъедини към Северноатлантическия блок.  Висш военен представител обясни, че стабилността на Балканите е един вид външен слой, който винаги е под заплаха. Но намесата на Русия може да доведе до факта, че \"хората ще загубят надежда\" и желанието за членство в НАТО ще намалее.  По време на доклада за състоянието на отбраната в Европа, Скапароти също отбеляза, че е отчетен значителен напредък в обучението на украинските военни: те са в състояние да провеждат бригадно и по-високо обучение, което, в сравнение с предишни постижения, когато работата е била провеждана на ниво батальон и по-надолу, е значителна промяна  ", "date": "2019.03.16", "title": "В Пентагона считат, че руската армия ще бъде разгромена в случай на атака в Балтика или на Балканите"}
{"url": "http://epicenter.bg/article/Tramp-nalozhi-parvoto-si-prezidentsko-veto-/177733/7/96", "text": "Американският президент Доналд Тръмп наложи вето на решението на Конгреса в САЩ да отмени извънредното положение по границата с Мексико, информира бТВ. Това е първият път от встъпването си в длъжност в Белия дом, в който държавният глава на САЩ се възползва от това свое право.  Мярката беше приета от контролираната от Републиканската партия горна камара на Конгреса преди два дни с 59 срещу 41 гласа.  С обявяването на извънредно положение Тръмп искаше да намери алтернативен начин да осигури милиарди долари за финансирането на \"стена\" по границата с Мексико за спиране на нелегалната имиграция, след като Конгресът отказа да му отпусне тези средства.  12 сенатори републиканци се опълчиха на държавния глава на САЩ, който още тогава се зарече да наложи вето с лаконичен туит след гласуването: „ВЕТО!”.  За да преодолее ветото, Конгресът ще се нуждае от мнозинство от 2/3 и в двете камари. Спред експерти, това е малко вероятно.  ", "date": "2019.03.16", "title": "Тръмп наложи първото си президентско вето "}
{"url": "http://epicenter.bg/article/Britanski-ekspert--Tsenite-vav-Velikobritaniya-shte-se-povishat-zaradi-Brekzit-/177737/7/0", "text": "Цените в магазините във Великобритания ще се повишат заради Брекзит, предупреди пред БНР Джонатан Портес от лондонския мозъчен тръст \"Обединеното кралство в променяща се Европа\".  Според него единствената по-лоша ситуация за бизнеса в Обединеното кралство от несигурността е твърд Брекзит. Засега отказът на британския парламент страната да напусне Европейския съюз без сделка дава глътка въздух, но тя не е достатъчна, за да потуши негативните ефекти, смята той.  По думите му несигурността около развода между Лондон и Брюксел е накарала част от чуждите инвеститори да се изтеглят от страната, а и компаниите, и потребителите да се презапасяват с продукти от първа необходимост. Британската икономика търпи удар след удар, категоричен е Портес.  \"За момента икономическите последици са разрушителни, но ограничени. Огромният ефект се вижда върху инвестициите, защото компаниите изчакват с инвестициите си в Обединеното кралство заради несигурността. В същото време съм убеден, че повечето бизнеси ще предпочетат продължаваща несигурност вместо Брекзит без сделка,“ коментира той.  За финансовия сектор вече е част от ежедневието да е готов за най-лошото, добавя Портес.  Колкото повече продължава несигурността, толкова повече това ще се отразява негативно върху акциите на компаниите, подчерта Наим Аслам от една от големите брокерски къщи на Острова.  \"Естествено, никой не очаква позитивни ефекти, още повече, че политиците слагат на масата все една и съща идея и след това я отхвърлят. Те просто не знаят какво искат. Когато разберат какво искат, тогава пазарите отново ще оценят компаниите и цялостната бизнес среда. Докато политиците ни казват само \"ние знаем какво не искаме\", тогава несигурността, следователно по-ниските цени и загубите са част от ежедневието,\" заяви Аслам.  Покупателната способност може да се промени и заради цената на паунда, която варира според политическия развой, коментира Аслам.  \"Това просто е хаос, който е безпрецедентен. Никога не сме виждали такова нещо досега. По отношение на гласуванията от тази седмица в парламнета - те вече бяха оценени от пазара, защото се очакваше Брекзит да бъде забавен и като че ли това е най-добрият възможен изход. Разбира се, паундът поскъпна сериозно, след като парламентът отхвърли варианта за Брекзит без сделка. Двойката паунд - долар достигна до 1,45. Това обаче е само една от валутните двойки и не трябва да мислим за това като трайна тенденция. Следващата седмица ще бъде наистина взривоопасна,\" смята Наим Аслам.  ", "date": "2019.03.16", "title": "Британски експерт: Цените във Великобритания ще се повишат заради Брекзит "}
{"url": "http://epicenter.bg/article/Pensioner-obvini-Poroshenko-za-bednostta-v-Ukrayna-/177738/7/0", "text": "С нов неприятен инцидент приключи поредната предизборната обиколка на украинския президент Петро Порошенко, който се кандидатира за втори мандат на изборите на 31 март, предава БНР.  При посещението в град Хуст, Задкарпатска област, местен жител го иронизира, изразявайки „благодарността си” за бедността в страната.  Порошенко първоначално не реагира, но след това внезапно се обърна и рязко отвърна на жителя: „Не за бедността, а за борбата срещу бедността”.  „Вие ни доведохте до тази бедност”, отново му възрази пенсионерът, на което Порошенко заяви: „Ако сте пенсионер, трябва да имате съвест”.  Това не е първият инцидент в предизборната кампания на Порошенко, отбелязват агенциите.  ", "date": "2019.03.16", "title": "Пенсионер обвини Порошенко за бедността в Украйна "}
{"url": "http://epicenter.bg/article/-quot-Zhaltite-zhiletki-quot--blokiraha--quot-Shanz-Elize-quot--veche-ima-sblasatsi-s-politsiyata--NA-ZhIVO--/177743/7/0", "text": "Участниците в движението \"жълти жилетки\" започнаха да се събират в центъра на френската столица от 8 часа местно време, часове преди началото на 18-ата седмична протестна акция, предаде БТА.  Десетки протестиращи са блокирали движението в горната част на авеню \"Шанз Елизе\", вече има сблъсъци с полицията, става ясно от разпространените кадри. Спецчастите използват сълзотворен газ.  Според данни на телевизионния канал Бе Еф Ем на площад \"Шарл дьо Гол\" са се събрали вече над 300 души. Според полицията вече има 31 задържани. Полицейски отряди са поставили железни заграждения в долната част на парижкия булевард. Мобилни щитове са поставени и пред близките правителствени сгради.  В социалните мрежи предстоящата акция е наречена \"Акт-18 - Ултиматум - Цяла Франция в Париж\".  Един от лидерите на \"жълтите жилетки\" - Eрик Друе, каза, коментирайки днешната акция, че очаква активизиране на протестите тази събота.  Миналата седмица, на 9 март, според данни на вътрешното министерство в демонстрациите в цялата страна са се включили по-малко от 30 000 души. Това бе най-слабата активност на движението в цялата му история.  В първия протест, на 17 ноември 2018 г., участваха 282 000 души, припомня ТАСС.  ", "date": "2019.03.16", "title": "\"Жълтите жилетки\" блокираха \"Шанз Елизе\", вече има сблъсъци с полицията (НА ЖИВО) "}
{"url": "http://epicenter.bg/article/Upravlyavashti-i-opozitsiya-s-izravneni-sili-v-golemite-gradove-predi-mestniya-vot-v-Turtsiya-/177746/7/0", "text": "Спад в икономиката, повишаване на инфлацията и ръст на безработицата обуславят кампанията за предстоящите местни избори в Турция, насрочени за 31 март. Тези въпроси доминират и в посланията на кандидатите, а анализаторите все още не могат да отговорят категорично дали икономическите проблеми ще повлияят на резултата, предава БНР.  Последните социологически проучвания сочат, че в битката за големите градове резултатите между управляващи и опозиция са изравнени.  Залогът на местните избори не бива нито да се преувеличава, нито да се подценява. Изходът от тях няма да промени съществуващата система на управление, но те са важни, защото дават допълнителни възможности на местно ниво на партиите, спечелили вота във всяка община.  По време на миналите местни и парламентарни избори в Турция се откроиха ясни тенденции в електоралната подкрепа за различните формации. Управляващата Партия на справедливостта и развитието има силно присъствие във всички райони, но най-добри резултати тя има в анадолските области, където със силни позиции е и Партията на националистическото действие.  От своя страна Народнорепубликанската партия се представя добре в големите градове, Тракия и крайбрежните райони, а Демократичната партия на народите - в югоизточните, населени с кюрди провинции.  Тазгодишната предизборна кампания се характеризира с партньорството между националистите и партията на президента Реджеб Ердоган, които са си обещали подкрепа за 51 областни центъра и три големи общини.  Народнорепубликанската и Добрата партия също обещават да подкрепят кандидатите си в 19 големи общини и 38 области.  Прокюрдската Демократична партия на народите не издигна свои кандидати в 11 от големите градове в Западна Турция.  Акцент в предизборната кампания тази година се поставя на състоянието на икономиката, която според опозицията е в лошо състояние, а за управляващите вотът е жизненоважен въпрос за нацията. Посланието на Народнорепубликанската партия пък напомня, че \"след края на март настъпва пролетта\".  Логично най-оспорвана се очаква да бъде надпреварата за петте най-големи града в страната.  В Истанбул за доверието на избирателите се борят бившият премиер Бинали Йълдъръм и младият кмет на един от кварталите в мегаполиса от Народнорепубликанската партия Екрем Имамоглу. Макар според социолозите Имамоглу да успява да набира подкрепа и да стопява разликата, шансове за победа има Бинали Йълдъръм, който се очаква да бъде подкрепен от преселническите общности в Истанбул.  В столицата Анкара засега проучванията дават превес на кандидата на опозицията Мансур Яваш срещу Мехмед Йозхасеки - издигнат от управляващата партия.  В местните избори тази година се включва и руската гражданка Анастасия Петрова-Четинкая. Тя работи като бизнес-консултант, но се кандидатира за независим кандидат за кмет в Алания.  Синдикалният лидер и работничка в текстилна фабрика - Фатма Акън, е кандидат на Комунистическата партия в един от кварталите на Истанбул.  Ще се кандидатира и 84-годишният Йълмаз Йенер, който от 51 години е избиран за кмет на махала в област Маниса.  Тази година в изборите ще има кандидати, които за последните 25 години са се състезавали за кметско място с листите на 6 различни партии.  ", "date": "2019.03.16", "title": "Управляващи и опозиция с изравнени сили в големите градове преди местния вот в Турция "}
{"url": "http://epicenter.bg/article/Dvama-politsai-uspeli-da-sprat-terorista-ot-Kraystcharch-da-ubie-poveche-hora-/177747/7/0", "text": "Кръвопропролитната стрелба в новозеландския град Крайстчърч е била спряна само благодарение на намесата на двама полицаи от съседно селище половин час след смъртоносните атаки.  Това заявиха днес новозеландските власти, изразявайки благодарност към двама за тяхната смелост, предаде Франс прес, цитирана от Канал 3. Днес Брентън Тарант застана пред съда. Премиерът г-жа Джасинда Ардърн подчерта, че австралиецът Брентън Тарант вероятно е щял да убие повече хора, ако двамата полицаи не са се намесили.  При атаките срещу две джамии в новозеландския град загинаха 49 души.  Стрелецът се движел с кола, в която е имало още огнестрелни оръжия, използвани от него. Изяснено е, че той е имал намерение да продължи нападението си, заяви Ардърн пред журналисти в Крайстчърч.  На видео, заснето от преминаващ автомобил по пътя, където нападателят е бил арестуван, може да се види колата на стрелеца, засечена от полицейска кола и спряла срещу тротоара, след като се е сблъскала с патрулката.  За всеки, който е видял тези картини, е ясно, че Нова Зеландия за тях е приоритет, допълни премиерката, имайки предвид двамата полицаи. \"Аз съм изключително горда със стореното от тях\", каза още Ардърн.  Нова Зеландия е сред страните, в които полицаите не носят оръжия в нормално време, но при специални обстоятелства могат да бъдат изпратени въоръжени агенти.  ", "date": "2019.03.16", "title": "Двама полицаи успели да спрат терориста от Крайстчърч да убие повече хора (ВИДЕО)"}
{"url": "http://epicenter.bg/article/Moskva--Nyama-da-ostavim-bez-otgovor-sanktsiite-na-ES-vav-vrazka-s-intsidenta-v-Kerchenskiya-proliv-/177748/7/97", "text": "Русия задължително ще отговори на новите антируски санкции, наложени от ЕС срещу руски граждани заради инцидента в Керченския пролив. Това се посочва в публикувано днес комюнике на руското външно министерство, цитирано от ТАСС и БТА.  \"Мотивът за включването на наши сънародници в незаконните санкционни списъци на ЕС поразява с лицемерието и цинизма си. По същество става дума за сътрудници на граничната служба на Федералната служба за сигурност на Руската федерация, които мъжествено изпълняват своя дълг за защита на държавната граница на нашата страна. \"Вината\" на нашите граничари е в това, че със своите решителни действия те са се противопоставили на грубата провокация в района на Керченския пролив, организирана от киевските власти на 25 ноември 2018 г. Руската страна няма да остави без отговор враждебната акция на ЕС\", се посочва в комюникето на руското външно министерство.  ", "date": "2019.03.16", "title": "Москва: Няма да оставим без отговор санкциите на ЕС във връзка с инцидента в Керченския пролив "}
{"url": "http://epicenter.bg/article/Stanishev--Az-i-Elena-imame-nay-mnogo-nominatsii/177726/2/0", "text": "Президентът на ПЕС Сергей Станишев заяви в предаването \"Събуди се\" на Нова телевизия, че има номинации за червената евролиста в 85% от организациите на БСП. Най-много номинации имат той и говорителят на ПГ на \"БСП за България\" Елена Йончева, каза още Станишев.   В навечерието на партийния пленум утре, който трябва да определи водача на листата и местата на коалиционните партньори в нея, Станишев призова максимално бързо да се подреди листата и да се отиде към кампания, защото времето на изборите на 26 май е малко.   \"Трябва да покажем, че БСП може да бъде алтернатива на ГЕРБ. Трябва да бъдем убедителни, сериозни и солидни. Залогът на евроизборите е дали ще има предсрочни парламентарни избори и как ще се отиде на местните избори\", бе категоричен той.   „БСП е демократична партия и това е наше силно предимство. Вече повече от 1 месец в страната върви процес на номинации на кандидати. Над 200 конференции са минали, но не са приключили всички. Това, което знам, е, че имам номинации в, може би, 85% от общините. Но няма как да има официална информация преди да са минали всички конференции. Обаждат ми се мои другари и ми казват как е протекла конференцията им. Очевиден е един факт – аз и Елена имаме най-много номинации от всички останали от партийните структури”, бяха точните думи на Станишев. \"Това е лично доверие към мен и аз го оценявам като много голяма отговорност\", добави той.   В началото на разговора в студиото Сергей Станишев очерта своите мотиви да участва в надпреварата за Европейския парламент - БСП да се яви като европейска партия, в ЕП да отидат хора, които умеят да защитават националния интерес, в кампанията да се покаже червен картон на ГЕРБ.   \"С Елена сме приятели, ако някой си мисли, че ще ни скара, няма да успее. Ние сме приятели, помагаме си, в това число и политически\", каза Станишев, отговаряйки на въпросите как ще реагира на това, че пленумът в неделя ще избира водач между него и Елена Йончева. Водещата му показа снимка от 2002 г., когато той като лидер на БСП поведе похода към Бузлуджа на мотор. А на гърба на якето му бе изписано - \"Ако четете това, значи Елена е паднала от мотора\". \"Помните ли тази снимка, знаете ли какво пише на гърба на якето ви?\", попита водещата Мира Иванова. \"Да, това е една рокерска шега\", коментира Станишев. И спомняйки се онези години каза - \"това беше една много хубава емоционална акция, приключение, ако щете. Даде много хубав тонус за Бузлуджа!\"   „Нека съм ясен - на мен не ми е на всяка цена да съм водач на листата на БСП. Но имам няколко каузи и няколко принципни разбирания. Първо, БСП трябва да се яви с ясна политическа физиономия, като партия, на тези избори. И то европейска! За да опровергаем нашите опоненти”, заяви Станишев.  „Второ, трябва да имаме хора в европейския парламент, които могат да защитят българския интерес. Смятам, че аз умея да печеля приятели и да защитавам интересите на страната ни. И съм го доказал с действия и резултати. Говорим и за позицията на ЕП по влизанетони в Шенген и за промяната в Дъблинския регламент, който касае миграцията”, продължи Станишев. „Трето, смятам, че трябва да покажем, че БСП може да бъде силна и достоверна не само опозиция, а и алтернатива на ГЕРБ във вътрешен план. На четвърти план, тази кампания трябва да се използва като възможност да се покаже червен картон на ГЕРБ. Но ние трябва да бъдем убедителни, сериозни и солидни в нашите предложения”.  „Залогът на евроизборите не е само кой ще има 5, кой ще има 6 евродепутати, а това дали ще има предсрочни парламентарни избори, първо, и второ - как ще се отиде към местните избори, които са много важни за всяка партия”, бе категоричен президентът на ПЕС.   \"За мен като лидер на ПЕС е изключително важно да разсея една тенденция, която се опитва да копае окопи между БСП и ПЕС, която е вредна за БСП и във вътрешен план, и в международен\", посочи Станишев. Запитан откъде идва тази тенденция, той отговори, че \"има такива хора, които се опитват да внушават такава линия\".   Станишев подчерта, че между приетата от БСП \"Визия за Европа\" и одобрения от конгреса на ПЕС Манифест има 99% съвпадение в думите, резултатите и целите, които се преследват.   \"В тази кампания много хора, мои другари, се ангажираха да ме подкрепят. Защото смятат, че така е правилно. Те застанаха с имената си и аз не мога да ги предам, защото хората в БСП знаят - когато аз казвам \"да\" е \"да\", когато казвам \"не\", е \"не\", подчерта Сергей Станишев.   Запитан дали сега да не се окаже лидер на вътрешнопартийната опозиция, Станишев отговори - \"Не преследвам такава цел!\"   Аз ще направя всичко, което зависи от мен, за да излезе БСП и утре, и след следващия пленум единна на тези избори, зарече се той.   \"Трябва час по-скоро да отидем на терен, при хората\", призова той.  Тези, които ме критикуват, да кажат те колко избори са спечелили, отговори Станишев на напомнянето на свои събартийци в медиите, че е загубил 11 избора. И се пошегува, че изборите, които е загубил се увеличават в последно време. \"Аз влизам в тази кампания с амбицията да победим ГЕРБ. Защото това е важно и за БСП, и за България -открива нови възможности за промяна!\"   На директния въпрос има ли конфликт с лидера на БСП Корнелия Нинова, той отговори така: \"Аз никога не водя войни в БСП с никого, когато ме нападат, отговарям.\"   Когато левицата се опитва да бъде по-патриотарска от националистите, тя не печели, тя само легитимира това говорене, подчерта Станишев.   Запитан президентът на ПЕС би ли приел второ, трето или четвърто място в евролистата на БСП, Станишев каза: \"Аз не съм само председател на ПЕС, аз съм член на БСП и уважавам моята партия. Аз имам какво да предложа и да дам за тази кампания. Когато участвам в кампания, го правя със сърце, с емоция и с убеждение!\"   Аз не смятам, че БСП се е отклонила от основните ценности на ПЕС, подчерта Станишев в отговор на припомнянето на различните позиции на ПЕС и БСП по Истанбулската конвенция. \"Не е имало гласове за изключване на БСП от ПЕС, такъв въпрос не е поставян!\", заяви Сергей Станишев.   В ПЕС имаме различия, но моята работа е да събирам, а не да разделям. Например - резолюцията срещу Русия. Аз гласувах против, изтъкна още в разговора пред Нова той. \"Аз съм живял по времето на Студената война и не ми харесва реториката, която като по спирала създава и нагнетява напрежение\", подчерта Станишев. Той обърна внимание, че социалистите и демократите в ЕП са внесли поправка към тази резолюция - да се размраси веднага диалогът между ЕП и парламента на Русия. Станишев защити идея за диалог с Русия като подчерта, че \"без разговор нищо не става - тогава всеки си стои в стаята и гледа сърдито\".   След 2009 г. ЕНП започна да руши социална Европа и сега в името на властта все повече хвърлят мостове към крайните националисти, обърна внимание Станишев. Европейската левица, ПЕС са щитът срещу крайните националисти, които ще разрушат мира и взаимното уважение между народите в Европа, ние сме щитът за социална Европа, подчерта той.   В началото на разговора в студиото Станишев бе запитан като бивш премиер как оценява действията на властите по трагедията в Нова Зеландия и българската следа там - премиерът трябвало ли е да събира службите. „Правилно са събрани службите, защото когато има каквато и да е информация, която е тревожна, хората трябва да знаят, че държавата предприема действия да се направи анализ“, заяви Станишев. „Аз нямам информация за същността на анализа, но предполагам, че този терорист по-скоро случайно е преминавал през България, отколкото това е свързано с това ужасно нападение“, добави той.        ", "date": "2019.03.16", "title": "Станишев: Трябва да покажем червен картон на ГЕРБ в кампанията за евровота!"}
{"url": "http://epicenter.bg/article/Zapochna-ozelenyavaneto-na-izhodite-na-Momchilgrad-/177728/2/98", "text": "Започна озеленяването край пътните участъци около изходите на Момчилград. 70 фиданки черен орех бяха засадени от работници на общината от двете страни на пътя към Крумовград. Новите насаждения бяха направени от края на Момчилград до село Соколино. Предстои засаждане на фиданки и на останалите изходи на града.  \"Стартиралото залесяване е част от политиката ни, свързана с подобряване на околната среда. Целта е Момчилград да стане още по-зелен и красив\", коментира кметът Сунай Хасан.  Той припомни, че миналата есен момчилградчани масово се включиха в залесяване на района на бившата хижа, където част от съществуващата борова гора беше поразена от корояд.  В събота от 10 часа по инициатива на младежите от ДПС ще се проведе акция по пролетно почистването на района около бившата хижа. Община Момчилград съдейства на инициаторите като осигурява ръкавици и чували и се ангажира с извозването на събраните отпадъци.   ", "date": "2019.03.16", "title": "Започна озеленяването на изходите на Момчилград "}
{"url": "http://epicenter.bg/article/Mineralni-bani-specheli-proekt-za-multimediyno-shou-na-krepostta-/177729/2/98", "text": "Община Минерални бани спечели проект за Изработване и интегриране на мултимедийно шоу в археологически обект по Програмата за трансгранично сътрудничество България – Турция.  Проектът ще се осъществява с валийството в Къркларели, като водещият партньор по проекта е община Минерални бани, информира зам.-кметът Нуртин Сабри.  Общата стойност на проекта е около 170 000 евро. Дейността по проекта цели пропагандиране, маркетинг и реклама на археологическата забележителност – Крепостта „Топликос” чрез мултимедийно аудиовизуално шоу.  То трябва да бъде с възпитателна цел и трайно въздействие, както и да проследява историческото развитие на района, представяйки развитието на крепостта през епохите, поясни още Нуртин Сабри.  Според концепцията на проекта чрез мултимедия в комбинация от звук, светлина, анимация и пушечно шоу ще бъде направена историческа ретроспекция на региона през различните периоди и дейността на човека, свързана с минералните извори.  Проектът предвижда още да покаже богатството на природата в Източните Родопи като туристическа дестинация, траките и рудодобива, Рим и построяването на крепостта, както и лечението на римските войски.   ", "date": "2019.03.16", "title": "Минерални бани спечели проект за мултимедийно шоу на крепостта "}
{"url": "http://epicenter.bg/article/Prof--Vladimir-Chukov--Streletsat-ot-Nova-Zelandiya-e-rasist-i-zhivee-v-minaloto-/177732/2/0", "text": "Арабистът проф. Владимир Чуков направи профил на терориста Брентън Тарант, който отне живота на 49 души в новозеландския град Крайстчърч. В предаването „Тази събота” по бТВ той заяви, че стрелецът има психични проблеми.  „Това е човек, който е расист, човек, който живее в миналото и се опитва да възпроизведе събития от миналото в настоящето – няма значение къде е мястото, няма значение, че той не е европеец, защото той се обръща към Европа и счита европейците за висшата раса”, каза Чуков.  Според арабиста, службите трябва да проверят дали стрелецът е имал връзка с паравоенни формирования. Той допълни, че обиколката на Тарант на Балканския полуостров, включително и Турция, показва, че всичко това, за което говори и пише, той го е видял с очите си.  „Той се е запознавал с историческите места, за които е чел. Интересна личност е този австралиец, живеещ в Нова Зеландия. Той сякаш е искал да попие историята на Балканския полуостров, искал е да попие събитията, които са се случили от XII в. до XIX в., включително и нашето Освобождение. В неговото съзнание излизат тези съдбоносни битки, които Османската империя губи. В неговото съзнание се проиграват някакви събития, които постфактум определят неговото поведение като терорист”, посочи Чуков.  Според арабиста, един неевропеец говори като европеец и балканец. Чуков допълни, че терористът е бил последовател на Радован Караджич (бивш президент на Република Сръбска в Босна и Херцеговина, осъден като военнопрестъпник), както и че събитията и личностите върху оръжията му не са случайни – всички те са пример за надмощие над Османската империя (Битката при Шипченския проход, имената на Константин Асен и Фружин, Иван Страцимир и Иван Шишман).  „Събитията, свързани с историята на България, са част от една поредица. Там се появява името на Милош Обилич – сръбският Крали Марко, който се счита, че е убил султан Мурад I. Той казва, че турците трябва да живеят само на изток от Босфора, джамията „Света София” трябва да се превърне отново в черква и да бъдат разрушени всички минарета”, допълни Чуков.  Българката Валерия Делчева, която живее в новозеландския град Крайстчърч, заяви, че след двата атентата градът е притихнал. По думите ѝ, днес е ден на съчувствие и траур.   „Толкова много любов показаха новозеландците, ако вчера беше ден за проява на омраза в най-уродливата ѝ форма, днес състраданието взе превез”, каза българката и допълни, че мюсюлманската общност в града е голяма, защото има две джамии. Делчева допълни обаче, че всички в Крайстчърч живеят мирно, въпреки голямото разнообразие на националности.  ", "date": "2019.03.16", "title": "Проф. Владимир Чуков: Стрелецът от Нова Зеландия е расист и живее в миналото (СНИМКИ, ВИДЕО)"}
{"url": "http://epicenter.bg/article/11-godishno-momche-stana-nay-mladiyat-student-v-Balgariya--VIDEO--/177735/2/0", "text": "11-годишно момче от Асеновград стана най-младият студент в България. Петокласникът Димитър Самаров наскоро взе първия си изпит с резултат - 250 от 300 възможни точки, предаде Нова тв.  Учебното заведение го поздрави специално в официалната си страница, където буквално за една вечер хиляди лайкове превърнаха Димитър в едно от най-известните млади лица в IT сферата.  Въпреки крехката си възраст, момчето с лекота създава сложни софтуерни програми, с които могат да работят големи икономически компании.  „Не е лесно да направиш игра или програма. Изисква усилие и време. За първи път използвах компютър на 3 години. Беше ми интересно да разучавам всички функции”, сподели Димитър Самаров.  Когато навършило 7 години, момчето редовно започнало да посещава градския клуб по компютри.   ", "date": "2019.03.16", "title": "11-годишно момче стана най-младият студент в България (ВИДЕО) "}
{"url": "http://epicenter.bg/article/Pravno-stanovishte-na-ES--Brekzit-ne-mozhe-da-se-otlozhi-sled-1-yuli-/177734/7/0", "text": "Брекзит не може да бъде отложен след 1 юли, ако Великобритания не вземе участие в изборите за Европейски парламент в края на май. Това гласи правното становище на ЕС, което беше представено на посланиците на страните-членки на Европейския съюз в петък, предава Нова тв.  Документът, изготвен от правните експерти на ЕС, разяснява юридически въпроси, които ще бъдат повдигнати от Великобритания при искане за удължаване на срока по член 50. Именно това се очаква да направи Тереза Мей на пролетната среща на върха следващата седмица.  В текста се посочва, че въпреки желанието за напускане на Съюза Великобритания все още ще е правно обвързана да организира избори за Европейски парламент между 23 май и 26 май. Ако не го направи и новият парламент проведе първата си сесия на 2 юли с тази страна, която все още е в блока, институциите на ЕС \"престават да действат в сигурен правен контекст\".  \"От това следва, че не трябва да се предоставя удължаване след 1 юли, освен ако изборите за Европейски парламент не се проведат на задължителната дата\", се казва в документа.  ", "date": "2019.03.16", "title": "Правно становище на ЕС: Брекзит не може да се отложи след 1 юли "}
{"url": "http://epicenter.bg/article/Evrostat--Okolo-1--ot-balgarskoto-naselenie-e-ot-strani-izvan-ES--rusnatsite-u-nas-sa-22-000-/177736/2/0", "text": "Към 1 януари 2018 г. у нас са пребивавали около 71 хил. граждани на страни извън ЕС, което е около 1 % от българското население, наброяващо 7 050 000 жители към въпросната дата. Това показват данни от анализ на Евростат за миграционните процеси в страните на общността към 1 януари 2018 г, съобщи БНР.  В същото време в страната ни са пребивавали и около 13 хил. граждани на страни от ЕС-28, което съставлява едва 0,2 % от българското население. Регистрирани са и 1870 чужденци, които са пребивавали без поданство у нас, показва европейската статистика.  Според анализа в Топ 5 на страните, които са имали най-много жители пребиваващи у нас - най-многочислена е била групата у нас с произход Русия - около 22 хил. души. Следващите по численост групи са представители на Турция и Сирия - по около 12 800 души, на Украйна - около 6 хил. души и на други страни.  В същото време страната ни е била сред държавите в общността със сравнително нисък миграционен натиск през последните една-две години - през 2018 г. общо 2536 лица са потърсили закрила у нас, като само на 317 е бил предоставен статут на бежанец, а отказ са получили 1362 лица.  За първия месец на тази година у нас са потърсили закрила само 147 души, като на 26 от тях е бил предоставен статут на бежанец.  ", "date": "2019.03.16", "title": "Евростат: Около 1% от българското население е от страни извън ЕС, руснаците у нас са 22 000 "}
{"url": "http://epicenter.bg/article/Mustafa-Karadaya-izkaza-saboleznovaniya-za-zhertvite-v-Nova-Zelandiya-/177741/2/0", "text": "Председателят на ДПС Мустафа Карадайъ изказа от свое име и от името на Движението най-искрени съболезнования за жертвите и пострадалите при престрелки в джамии в град Крайстчърч, Нова Зеландия. Това съобщиха от пресцентъра на ДПС.  От мое име и от името на Движение за права и свободи изказваме нашите най-искрени съболезнования за жертвите и пострадалите при престрелки в джамии в град Крайстчърч, Нова Зеландия. Категорично осъждаме проявите на тероризъм и омраза във всичките им форми. Терористите нямат народност, нямат религия, нямат оправдание за престъпленията си срещу човечеството и срещу мира.  Пожелаваме бързо възстановяване на ранените и пострадалите.   ", "date": "2019.03.16", "title": "Мустафа Карадайъ изказа съболезнования за жертвите в Нова Зеландия "}
{"url": "http://epicenter.bg/article/Valentin-Radev--Sluzhbite-v-Balgariya-rabotyat-dobre--nie-sme-nay-stabilnata-darzhava-na-Balkanite-/177744/2/0", "text": "Службите в България работят добре. Ние сме най-стабилната държава на Балканите. Това заяви депутатът от ГЕРБ и бивш министър на вътрешните работи Валентин Радев в предаването „Денят започва с Георги Любенов“ по БНТ.  Няма по-добра защита срещу страховете на хората от казването на истината, без да пречи на разследването, добави Радев. По думите му, добрите отношения между България и Турция трябва да продължават.  Радев призна, че потенциалната опасност от бежанска вълна остава. Европа не може да говори, че кризата с миграцията е свършила. Близо 90% е намалял натискът, но това не означава, че Европа е станала по-притегателно място.  „Кризата не е приключила. Пикът е преминал. Европа работи малко бавно, но взехме правилните решения. Трябва да направим това, което премиерът постоянно говори – там, където се случват нещата, да дадем пари и инвестиции, да опазим границите“, каза Радев.  ", "date": "2019.03.16", "title": "Валентин Радев: Службите в България работят добре, ние сме най-стабилната държава на Балканите "}
{"url": "http://epicenter.bg/article/Asla-Aydantashbash--Turtsite-sa-se-primirili--che-Osmanskata-imperiya-ne-mozhe-da-bade-vazstanovena-/177749/2/0", "text": "Преувеличават се силата, влиянието и намеренията на Турция на Балканите, каза пред БНР журналистката Асла Айдънташбаш от \"Вашингтон пост\".  „Не съм срещала нито един турски държавник да казва, че балканските държави не бива да се стремят към членство в Европейския съюз и че Анкара предлага нещо по-добро. Турция дори не е най-големият икономически играч там. И политически не е - в повечето страни в региона, с изключение на Босна. … С България е различно. Не сравнявам България със Западните Балкани - заради големия интерес на Турция към населението ѝ от турски произход. На Западните Балкани има желание за установяване на връзки с мюсюлманските общности. Но Турция не е първостепенен фактор във вътрешната политика на Албания, Косово, Сърбия. Там най-важни, естествено, са Съединените щати, Европа, Германия“, коментира тя в интервю за предаването \"Събота 150\".  Журналистката е убедена, че Турция има интерес от стабилни Западни Балкани.  „Регионът е първостепенният маршрут за турския износ към Европа. А и за да спечели част от икономическите изгоди от Балканите, най-прекият път е европейското им включване“, обясни тя.  Айдънташбаш обясни защо Турция би подкрепяла евроатлантическите аспирации на Западните Балкани, ако собственият ѝ път към Евросъюза е блокиран.  „Има очакване, че когато западнобалканските страни влязат, ще формират протурска лига в Европа. Че Албания, Косово, дори Сърбия, Северна Македония - няма да подкрепят мерки, които Анкара би възприела като много антитурски. Турция иска също икономическа и политическа стабилност в региона. Но ако Турция бъде напълно отхвърлена от Европейския съюз или ако връзките й със Запада по принцип бъдат сериозно разтърсени и това доведе до поставяне на членството на Турция в НАТО под въпрос, картината ще се промени. Но това не се е случило към момента,“ коментира тя.  Журналистката не смята, че ще се стигне до пълно скъсване на Турция със Запада, защото цената за това ще е твърде висока.  Според нея лидерите от Западните Балкани се държат много умно с турския президент:  \"Те разбират, че той има проблеми с Европа, че се опитва да се представи като регионална свръхсила. Но е отхвърлен от Запада заради нелибералния завой на страната и по много други причини. Затова му дават това, което отчаяно иска - уважението и признанието, което му отказват западните лидери. Със Запада той не може да се отърве от усещането, че отношенията са неравнопоставени - че никога няма да доминира. Затова със символичните си жестове лидерите от Западните Балкани си осигуряват благоволението на Ердоган\".  Неоосманското говорене до голяма степен е заглушено, използва се само за вътрешна консумация, каза още Асла Айдънташбаш.  „Има прагматизъм и примирение с факта, че Османската империя няма как да бъде възстановена. Никой от съседите ни не кани турците обратно, дори в разкъсваната от война Сирия“.  ", "date": "2019.03.16", "title": "Асла Айдънташбаш: Турците са се примирили, че Османската империя не може да бъде възстановена "}
{"url": "http://epicenter.bg/article/V-Barutin-pochitat-godishnina-ot-Vazroditelniya-protses--VIDEO--/177756/2/0", "text": "В доспатското село Барутин днес почитат 47-годишнината от Възродителния процес и насилствената смяна на имената, предаде бТВ.  При трагичните събития през 1972 г. са загинали двама жители на село Барутин, трима са ранени, а десетки са били интернирани в различни краища на страната.  \"Тероризмът няма народност, няма религия и етнос, няма оправдание с актовете си против човечеството и мира. Затова ние осъждаме тероризма във всичките му форми. Пожелаваме скорошно възстановяване на ранените\", заяви председателят на ДПС – Мустафа Карадайъ по повод стрелбата в джамии в Нова Зеландия, при която загинаха 49 души.  Той, заедно с представители на ръководството на ДПС и депутати участваха във възпоменателен митинг в селото.  Системните партии да седнат на масата за дефиниране на националните приоритети, призовава Мустафа Карадайъ.  Десет години държавата ни е в състояние на инерция, защото няма визия и приоритети за развитието на страната, посочи председателят на ДПС. По думите му от една страна има парламентарна криза, а от друга „сме на ръба на политическа”.  ", "date": "2019.03.16", "title": "В Барутин почитат годишнина от Възродителния процес (ВИДЕО) "}
{"url": "http://epicenter.bg/article/Vizhte-kak-uraganen-vyatar-myata-TIR-ove-na-magistrala-v-Teksas--VIDEO--/177750/7/96", "text": "Два тежкотоварни камиона бяха обърнати в движение на магистpалата от фучащия с над 120 км/ч ураганен вятър в откритата долина близо до Амарило, в северната част на щата Тексас, предава Канал 3.  Фотографът Блейк Браун заснел с камерата си как огромен влекач с 18 колела е подхванат от вятъра и издухан край магистралата. За щастие няма тежко пострадали, още повече, че наоколо нямало други коли.  Вторият камион (на куриерската фирма FEDEX), обаче, бе раздрусан и обърнат откъм ремаркето на лявата си страна, като почти препречи шосето, докато пътуваше в една от средните ленти, с доста коли около него, както се вижда на видеото.  Още няколко камиона бяха повдигани леко от други подобни пристъпи на вятъра, но се измъкнаха невредими от коварния участък.  ", "date": "2019.03.16", "title": "Вижте как ураганен вятър мята ТИР-ове на магистрала в Тексас (ВИДЕО) "}
{"url": "http://epicenter.bg/article/V-Krim-i-Sevastopol-otbelyazvat-5-ata-godishnina-ot-referenduma-za-nezavisimost-ot-Ukrayna-/177751/7/97", "text": "На фона на новите европейски, американски и канадски санкции срещу Русия жителите на Крим и Севастопол тържествено отбелязват петата годишнина от референдума за независимост от Украйна, предава БНР.  Празничните мероприятия включват митинги, шествия, концерти и уроци по патриотично възпитание в училищата.  Тържествата започнаха още вчера с шествие в Симферопол, което премина от сградата на кримското правителство до площада пред парламента на републиката.  В шествието участваха няколко хиляди души, сред които председателят на Държавната дума Вячеслав Володин, лидерите на парламентарните фракции, ръководителят на Република Крим Сергей Аксьонов и председателят на местния парламент Владимир Константинов.  „Пет години отлетяха като един ден. Изминахме труден път, но ако беше необходимо, щяхме да го повторим хиляди пъти“, заяви Аксьонов.  Лидерът на партията „Справедлива Русия“ Сергей Миронов предложи 16 март да бъде обявен за национален празник и почивен ден на територията на цяла Русия.  „Донбас и Луганск са потънали в кръв и за това е виновна Москва. Те трябваше да бъдат защитени така, както Крим“, каза на свой ред председателят на Либерално-демократическата партия Владимир Жириновски.  ", "date": "2019.03.16", "title": "В Крим и Севастопол отбелязват 5-ата годишнина от референдума за независимост от Украйна "}
{"url": "http://epicenter.bg/article/Deripaska-sadi-SASht-zaradi-nezakonni-sanktsii-sreshtu-nego-i-kompaniite-mu-/177752/7/0", "text": "Рускитя бизнесмен Олег Дерипаска е подал иск пред американски съд срещу министерството на финансите на САЩ заради \"незаконни\" санкции срещу него и компаниите му, съобщават руските медии.  \"Над 30 години от своя живот съм прекарал в създаването на компании, които са основни играчи в световната икономика и няма да позволя този тежък труд, наред с милионите работни места, да бъде унищожен от политически интриги\", заяви Дерипаска в интервю за РБК.  Милиардерът добавя, че вярва в справедливостта на американския съд. Той също така призовава американското Управление по контрол за чуждестранните активи (OFAC) да представи доказателства за \"необоснованите слухове и инсинуации\", които са станали причина за санкциите срещу него.  По-рано стана ясно, че Дерипаска е внесъл иск в американски съд срещу министерството на финансите на САЩ и министър Стивън Мнучин заради санкциите срещу себе си. Бизнесменът твърди, че е станал жертва на несправедливо и незаконно преследване от страна на ведомството, заради което е загубил над 7 милиарда долара.  През април 2018 г министерството на финансите на САЩ въведе санкции срещу 14 руски компании, в това число \"Базов елемент\", En+ и \"Русал\", собственост на Олег Дерипаска. Те включваха ограничаване на финансирането и сътрудничеството с компаниите, както и замразяване на активи на територията на САЩ, припомнят руските медии.   ", "date": "2019.03.16", "title": "Дерипаска съди САЩ заради незаконни санкции срещу него и компаниите му "}
{"url": "http://epicenter.bg/article/Redzhep-Tayip-Erdogan-prizova-za-spravedlivost-za-zhertvite-v-Nova-Zelandiya-/177755/7/0", "text": "Президентът Реджеп Тайип Ердоган призова Нова Зеландия да привлече виновните за нападенията на джамиите в петък, като описва инцидента като \"клане\", предава Анадолската агенция, цитирана от \"Фокус\".  Обръщайки се към митинг в северозападната провинция Текирдаг, Ердоган заклейми стрелеца, убил поклонници и споменал Истанбул в манифест, който публикува в социалните медии.  „Той е идвал в Истанбул веднъж за три дни и още веднъж за 40 дни. Какви са връзките му? Ще разберем!“, зарече се Ердоган.  „Той говори глупости, като казва: „Ще дойдем в Истанбул и ще унищожим всички джамии и минарета“. Къде е Нова Зеландия и къде е Турция?”, запита президентът.  \"Как може един убиец на другия край на света да действа с такава злоба срещу мюсюлманите и турците?\", запита Ердоган.  ", "date": "2019.03.16", "title": "Реджеп Тайип Ердоган призова за справедливост за жертвите в Нова Зеландия "}
{"url": "http://epicenter.bg/article/Demonstranti-razgrabvat-magazini-v-Parizh--troshat-vitrini--NA-ZhIVO--/177761/7/0", "text": "Демонстрантите разграбиха магазини на булевард \"Шанз-Елизе\" в Париж в събота, по време на 18-ия протест на \"жълтите жилетка\", характеризиращи се с насилие, след като в последните седмици участието в тях намаляваше, предава AFP, цитирана от \"Фокус\".  Магазин за мъжки облекла и ресторантът от висок клас бяха сред обектите, в които нахлуха групи маскирани протестиращи, мятайки камъни по полицията, охраняваща военния мемориал на Триумфалната арка. Полицията отговори със сълзотворен газ и водни оръдия.  Полицията и „жълтите жилетки“ влязоха в нови сблъсъци по време на днешните протести в Париж, съобщи АФП. Провокатори, облечени в черно, с качулки на главите и маски на лицата, хвърляха камъни по полицията, която отвърна със сълзотворен газ.   Клон на банка \"Тарно\" и два репа за вестници бяха подпалени на централния бул. \"Шан-з-Елизе\", което наложи намесата на пожарната.  Майка и дете бяха спасени от огнеборците, тъй като имаше опасност пожарът да обхване горния етаж на сградата, където те живеят.  Единайсет души, включително двама пожарникари, са пострадали при пожара, съобщи говорител на парижката служба за пожарна безопасност, цитиран от Асошиейтед прес.  Стълкновенията станаха в района на булевард „Шанз Елизе“, където бяха изпочупени витрините на множество магазини.  Протестиращите се движеха по няколко лъча към центъра на френската столица, вече се съобщава за над 80 арестувани.  \"Между 7000 и 8000 души участват в манифестациите в Париж, от тях около 1500 са крайно агресивни, които дошли да правят погроми\", обяви министърът на вътрешните работи Кристоф Кастанер.  Полицията използва водно оръдие срещу „жълтите жилетки“ в опит да ги разпръсне. Малко след началото на 18-я пореден съботен протест демонстранти се опитаха да преобърнат полицейски микробус, изпратен за охрана на маршовете във френската столица.  Протестиращите блокираха движението по централния парижки булевард „Шанз Елизе“. Полицията вече постави метални заграждения и допълнителна охрана около правителствените сгради в района.  Протестите във френската столица се провеждат при засилени мерки за сигурност. Маршовете на „жълтите жилетки“ тръгнаха от няколко ключови места в Париж и ще се съберат край президентската резиденция – „Елисейския дворец“.  Демонстрацията съвпадна с последния ден от инициирания от президента Еманюел Макрон „Голям национален дебат“ за преодоляването на кризата, възникнала през ноември миналата година заради планираното поскъпване на горивата в страната.  В социалните мрежи предстоящата акция е наречена \"Акт-18 - Ултиматум - Цяла Франция в Париж\".  Един от лидерите на \"жълтите жилетки\" - Eрик Друе, каза, коментирайки днешната акция, че очаква активизиране на протестите тази събота.  Миналата седмица, на 9 март, според данни на вътрешното министерство в демонстрациите в цялата страна са се включили по-малко от 30 000 души. Това бе най-слабата активност на движението в цялата му история.  В първия протест, на 17 ноември 2018 г., участваха 282 000 души, припомня ТАСС.  ", "date": "2019.03.16", "title": "Демонстранти в Париж подпалиха банка, разграбиха магазини и потрошиха витрини (ОБНОВЕНА, ВИДЕО) "}
{"url": "http://epicenter.bg/article/Tragediya--3-godishno-dete-zaginalo-v-ratsete-na-bashta-si-v-Kraystcharch-/177762/7/0", "text": "Tригодишно дете е загинало в ръцете на баща си по време на терористичната атака в джамията в Крайстчърч. Мюкад Ибрахим е бил на петъчната молитва с баща си и по-големия си брат Абди Ибрахим, когато стрелецът нахлул в джамията Ал-Нур в Крайстчърч и започнал да стреля по хората, съобщава \"Дейли мейл\", цитиран от Нова тв.  Детенцето е опитало да избяга от стрелеца, а баща му и брат му са успели да се спасят, защото са се престорили на умрели.  Семейството на Мюкад се надявало да открие сина си, но се смята, че детето е една от 49-те жертви на атентата в Крайстчърч.  \"Ние принадлежим на Господ и трябва да се върнем при Него. Ще ни липсваш много\", написа братът на Мюкад във Facebook.  В събота сутрин приятел на семейството потвърди, че малкият Мюкад е починал предишната вечер в ръцете на баща си.  „Mюкад Ибрахим е починал в ръцете на баща си. Почивай в мир, приятелю. Ти беше лъч светлина, който ще ни липсва\", каза той.  ", "date": "2019.03.16", "title": "Трагедия! 3-годишно дете загинало в ръцете на баща си в Крайстчърч "}
{"url": "http://epicenter.bg/article/Atina--Erdogan-razpalva-naprezhenieto-v-Egeysko-more-/177767/7/51", "text": "Коментари на турския президент Реджеп Тайип Ердоган, че страната му ще реагира всеки път, когато гръцки изтребители летят над Егейско море са описани от гръцкото външно министерство като „напълно неприемливи\" и част от умишлено усилие на Анкара да поддържа напрежение, съобщават в. Kathimerini и Агенция \"Фокус\".  На фона на почти всекидневни нарушения на гръцкото въздушно пространство от турски изтребители, Ердоган каза че турските самолети отговарят само на действията на гръцките им колеги, които също правят същото. „Гръцките изтребители не са туристически самолети“, каза той, добавяйки, че ако „излитате, то и моите ще направят същото“.  „Когато понякога нашите самолети излитат над Егейско море, виждате самолети, които също излитат от Гърция. Но когато гръцките самолети започнат да излитат, ние пускаме нашите“, заяви той.  В отговор, гръцкото външно министерство излезе с изявление, в което се казва, че е неприемливо да се сравняват нарушенията на гръцкото въздушно пространство от турски изтребители с гръцките усилия да ги прихване.  „Усилията на Турция да приравни полетите на турските военни самолети, които нарушават националния суверенитет на Гърция с мисиите за идентификация и прихващане, които Гръцките военновъздушни сили изпълняват в защита на националния суверенитет, са напълно неприемливи“, се казва в съобщение на министерството. То призова Турция да „осъзнае, че международното право трябва да бъде зачитано от всички и изцяло“.  „Турските военни самолети нарушават почти ежедневно гръцкото национално въздушно пространство, включително чрез прелитания на ниски височини над населени гръцки острови. Това е практика, която Гърция систематично осъжда и докладва както на двустранни, така и на компетентни международни органи“.  Скоро след коментарите на Ердоган, две двойки турски F-16 прелетяха над източните егейски острови Ойнус и Панагия в това, което се виждаше като знак от Анкара, че не само ще продължи да нарушава гръцкото въздушно пространство, но ще го прави и над населените острови.  Ердоган каза също, че Гърция се е снабдила с руските ракетни системи С-300, предшественика на С-400, в опит да оправдае решението на правителството му да продължи с покупката на последните от Москва.  Неговите коментари бяха направени само дни преди следващата среща на гръцките и турските външни министри Йоргос Катругалос и Мевлют Чавушоглу, които ще обсъдят облекчаването на напрежението в Егейско море и свързаните с това мерки за изграждане на доверие.  ", "date": "2019.03.16", "title": "Атина: Ердоган разпалва напрежението в Егейско море "}
{"url": "http://epicenter.bg/article/Mitskoski--Prezidentskite-izbori-sa-shans-da-bade-pobeden-zaevizmat-/177771/7/51", "text": "Председателят на ВМРО-ДПМНЕ Християн Мицкоски се срещна с гражданите на Свети Никола, където посочи, че президентските избори са шанс да бъде победен заевизмът, съобщава македонската агенция „Максфакс“, цитирана от \"Фокус\".  На срещата той посочи, че бруталността на несправедливостта може да бъде победена само със съпротива, постоянство и борба до победа, за истинска справедливост.  „Никога не трябва да се отказваме от това, което смятаме за правилно и за, което си струва да се борим“, каза Мицкоски.  Мицкоски подчерта, че трябва да се стои твърдо на краката и да се продължи борбата. Как ще минат годините, добави Мицкоски, всеки от нас ще може да каже, че сме стояли твърдо, противопоставихме се и спечелихме.  Междувременно членовете на Изпълнителния комитет на ВМРО-ДПМНЕ, Орце Георгиевски и Игор Божиновски, заедно с депутата Слагана Митовска, посетиха района на Куманово, в населените места Младо Нагоричане и Стрезовце, съобщава скопското електронно издание „Курир“.  Гражданите заявиха, че животът от ден на ден става все по-труден. Именно те посочиха, че правителството не предприема нищо срещу безработицата и лошата икономическа ситуация в страната.  Георгиевски подчерта, че от посещенията, които е направил в Куманово, заключението е, че гражданите искат да прекратят злото, наречено СДСМ, което унижава и обеднява държавата.  По време на посещението беше подчертано, че то трябва да бъде спряно от пропадането на държавата, което прави това правителство на СДСМ, като добави, че гражданите ще имат тази възможност на предстоящите президентски избори.  ", "date": "2019.03.16", "title": "Мицкоски: Президентските избори са шанс да бъде победен заевизмът "}
{"url": "http://epicenter.bg/article/Armiyata-na-Rusiya-e-gotova-za-zaplaha-ot-prevantiven-yadren-udar-na-SASht-/177782/7/97", "text": "Пентагонът настоява на правото на САЩ да нанесат предупреждаващ ядрен удар, тъй като считат, че това ще накара противника да приема по-балансирани решения. От военното ведомство отбелязват, че има редица ситуации, при които забраната на превантивен ядрен удар е нежелателна за президента на САЩ Доналд Тръмп.  Военният експерт Юрий Кнутов отбелязва, че Вашингтон е избрал линия на правото да започне Трета световна война без шансове за другите страни. Според него това е много прискръбна ситуация, пише Руско-български кръстопът.  „Онези политически сили, които се намират на власт във Вашингтон, гледат на войната като на нещо непонятно, както на холивудски филми. На тях им дошла мисълта за това, че може да победят, ако нанесат превантивен удар. САЩ отдавна се готвят за това: произвеждат се ядрени бомби, които могат да се установяват на самолети и да се разполагат в Европа”, отбелязва Кнутов.  Военният експерт на фонда „Народна дипломация”, представител на експертно-аналитичния клуб „Бъдещето е днес” Сергей Простаков заяви, че руската армия демонстрира своята готовност за заплахи.  „Сега руските въоръжени сили притежават всички възможности за нанасяне на пълноценен ответен удар, не по-малко разрушителен, отколкото първият от страна на САЩ. За сега американските военни безуспешно се опитват да създадат ПРО, гарантиращо предотвратяване на отговора, но са далеч от успех, в това число и по причина на боеспособността на руската армия. Притежавайки ефективно оръжие и постоянно усъвършенствайки го, въоръжените сили на нашата страна демонстрират безусловна готовност за отговор на всякакви заплахи за сигурността на държавата”, обобщава Сергей Простаков.  ", "date": "2019.03.16", "title": "Армията на Русия е готова за заплаха от превантивен ядрен удар на САЩ "}
{"url": "http://epicenter.bg/article/Kamen-Donev--Gneven-sam-ot-nespravedlivostta--bezhaberieto-i-glupostta/177759/6/0", "text": "„Пътят, по който вървя не е към Европа, не е към Америка, а към моята душа. Искам да се развия във вътрешен аспект, да стана по-добър, защото чувствам, че не съм добър. В мен все още има гняв, раздразнение, отрицателни емоции, които искам да ги премахна”.   \r\n Това заяви режисьорът и хореограф Камен Донев пред bTV и допълни, че тези емоции се предизвикват в него от несправедливостта, безхаберието и глупостта. \r\n   \r\n Камен Донев каза още, че не му е уютно в България, защото той не вижда в уюта успокоение, за него това е чувство на лъжа. „Това е равностойно на спирка, когато кажеш „уютно мие, добре ми е” – това означава, че нещо не е наред. За мен трябва да има провокация, трябва да ми е студено и да има с какво да се боря, а не като някой дядка да седна и да си пия питието”, посочи  режисьорът. \r\n   \r\n „Най-уютно ми е на сцената, в залата, в колата и по време на работа, когато създавам нещо, тогава се чувствам добре. Моят филм „Уют” е за човек, който се заключва с жабката на колата си и прекарва там 16 години. Те не могат да отворят жабката и започват да му подават храна, медикаменти, средства за развлечение, неговите роднини започват да идват в колата, но той не може да стои нормално в жабката и иска да пътува. Наема шофьор, който да обикаля в България и Европа и докато е в жабката, той му разказва какво се случва наоколо”, обясни Донев, коментирайки новия си филм \"Уют\". \r\n Режисьорът допълни, че на филмовия герой дори му водят жена, която в последствие забременява и заживяват заедно в жабката на колата. С типичното си чувство за хумор, той каза още, че е възнамерявал името на лентата да бъде „Жабка”. \r\n \r\n   \r\n  ", "date": "2019.03.16", "title": "Камен Донев: Гневен съм от несправедливостта, безхаберието и глупостта"}
{"url": "http://epicenter.bg/article/Gazorazvodniyat-protses-mezhdu-Rusiya-i-Ukrayna-shte-zasegne-i-Balgariya-/177769/11/33", "text": "Русия прекратява доставките на газ по Трансбалканския коридор от 2020 г., съобщи министърът на енергетиката на България Теменужка Петкова, като се позова на изпратено от „Газпром“ писмо до ръководството на страната. Това означава, че и транзитът през Украйна ще бъде съкратен с около 17,5 млрд. куб. м. Какви ще са загубите за Киев и защо това е само първата крачка към ликвидацията на украинската газопреносна система? Отговорите от РИА „Новости“.  Трансбалканският газопровод преминава от Украйна до Турция през Румъния и България. Анкара е основният потребител на газ по този маршрут. През 2017 г. Турция е закупила 29 млрд. куб.м. газ, от които 15,9 млрд. са доставени по „Син поток“, а останалите – по Трансбалканския коридор.  Този газопровод захранва с гориво Румъния (1,2 млрд.куб.м. годишно) и България (3,3 млрд.куб.м.). Украйна пренася по тръбата около 17,5 млрд. куб.м. годишно. Общият обем на газа, транзитиран чрез украинската газопреносна система през 2017 г. възлизаше на 94 млрд. куб. м., а миналата година намаля до 86,8 млрд.  Това означава, че след 2020 г. „Газпром“ ще съкрати почти с четвърт доставките на газ през Украйна. Като изчислим загубите от транзитни такси в размер на 25 долара за 1000 куб.м., то от следващата година украинската хазна ще олекне с около 440 млн. долара.  Посочената в писмото на „Газпром експорт“ дата съвпада с въвежането в експлоатация на двете тръби на „Турски поток“, всяка от които е с мощност 15,75 млрд. куб. м. годишно. През ноември, на тържествена церемония в Истанбул, Владимир Путин и Реджеп Ердоган отбелязаха завършването на морския участък от новия газопровод. Малко по-рано стана известно, че газът по „Турски поток“ ще потече най-късно до края на 2019 г.  По време на церемонията Путин отбеляза, че „Турски поток“ не е насочен срещу интересите на трети страни и има съзидателен характер. Думите му бяха потвърдени от турския му колега: Ердоган заяви, че Анкара планира да доставя половината от постъпващия газ в Европа.  Разбира се, загуби от закриването на Трансбалканския коридор ще понесат всички страни по пътя му. България, например, ще загуби около 110 милиона долара годишно от транзитни такси.  Впрочем, българският министър на енергетиката твърди, че това ще е само временно. През януари София, в лицето на „Булгатрансгаз“ (оператор на българската газотранспортна система) взе окончателно решение за строителството на нов газопровод. След като бъде въведен в експлоатация, по него се очаква да потече газ от втората тръба на „Турски поток“ – както заяви Ердоган по време на ноемврийската си среща с Путин.  В бъдеще се предвижда втората тръба на „Турски поток“ да бъде продължена до Унгария, така че обемът на транзита (и, съответно, на транзитните такси) за София ще нарасне.  Отделно, до пускането на „Турски поток“ в пълния му обем, България ще може да задоволява собствените си нужди от синьо гориво чрез доставки от Турция по същия този Трансбалкански газопровод в реверсен режим. Като едновременно с това ще получава транзитни такси за преноса на газ до Румъния и Молдова.  Анализаторите отбелязват, че за прекратяването на транзита по Трансбалканския газопровод след пускането на „Турски поток“ се знае отдавна и не е нужно София да бъде специално уведомявана. Затова писмото на „Газпром експорт“ се разглежда по-скоро като сигнал към Киев за това, че скоро Украйна действително ще остане без руски газ. И то основно заради позицията на „Нафтогаз“, чието ръководство, по време на тристранните преговори за продължаване на транзита, постави няколко ултимативни условия на „Газпром“. И по-конкретно – не само да осигури такъв обем на транзита, който да гарантира рентабилност на украинската газопреносна система, но и да изплати на Украйна 2,5 млрд. долара по решението на Стокхолмския арбитраж.  Руският министър на енерегетиката Александър Новак напомни в отговор, че новият транзитен договор ще бъде подписан, едва след като бъдат изчистени всички съдебни претенции между страните.  \"Газпром\" обвинява \"Нафтогаз\" в нарушаване на договорната клауза „вземи или плати“ (по договор украинската страна се задължава да заплати доставката на 52 млрд. куб. м. газ годишно) и настоява за погасяване на задълженията за доставения газ през времето на спора в арбитражния съд.  \"Нафтогаз\", от своя страна, настоява да бъде обявена за нищожна клаузата „вземи или плати“, да бъде намалена цената на газа и да й бъдат изплатени компенсации за недостатъчни количества транзитен газ. След отчитане на всички претенции, арбитражът постанови, че „Газпром“ дължи около 2,5 милиарда долара.  Киев, изглежда, се надяваше, че САЩ и Евросъюзът ще заставят Русия да прекрати сторителството на „Северен поток 2“ и Украйна ще продължи да бъде основна транзитна страна, но сгреши. И сега се оказва пред реалната перспектива да загуби целия транзит.  Проблемът не е толкова във финансите, макар че без транзитните такси – а това са три милиарда долара годишно – Украйна няма шанс да изплати дълговете си. По-важното е, че без руския газ Киев ще трябва да се прости с плановете си за привличане на чуждестранни партньори в газопреносната си система.  Да припомним, че в началото на септември изпълняващият длъжността управител на „Нафтогаз“ Сергей Коновец уведоми с писмо премиера Владимир Гройсман за необходимостта от продажбата на 49 процента от акциите на газопреносната система на страната за седем милиарда долара на западен инвеститор, който да преговаря с Русия за запазването на транзитните обеми.  \"Нафтогаз\" оценява газопреносната система на Украйна на 14 милиарда долара. Ако чуждестранният партньор заплати седем милиарда за 49 процента от акциите, подобна инвестиция може да се разглежда като известна гаранция за запазването на доходите от транзит на сегашните им нива“, се казва в писмото.  Но за да иска някой да инвестира в украинската газотранспортна система, трябва да му бъдат гарантирани големи доставки. А с непомерните си искания „Нафтогаз“ направи невъзможно подписването на нов договор за транзита.  А ето, че сега украинският участък от Трансбалканския газопровод, с дължина 980 километра, остава съвсем празен. Като се има предвид, че същата съдба очаква и цялата останала газопреносна система, то Киев трудно може да се надява на сериозни инвеститори.  ", "date": "2019.03.16", "title": "Газоразводният процес между Русия и Украйна ще засегне и България "}
{"url": "http://epicenter.bg/article/Idva-krayat-na-bezkontrolno-postavenite-sergii-i-pavilioni-po-Chernomorieto-/177753/4/0", "text": "Край на безразборното поставяне на бараки, сергии и павилиони по родното Черноморие. С приемането на последните промени в Закона за устройство на територията, влизат по-строги мерки и правила за преместваемите обекти, предаде бТВ.  Въпреки че през последните години периодично бяха събаряни незаконни постройки, броят им в курорта Слънчев бряг още е голям. Точният им брой обаче не знаят дори в Община Несебър, която до сега отговаряше за премахването им.  За незаконно поставени обекти вече ще следи Дирекцията за строителен контрол, не само в държавните имоти, каквито са плажовете, но и в частните. Това предизвика недоволството на част от бизнеса, които се заканиха да оспорят промените в съда.  Огромните навеси, превзели тротоарите край морето, до няколко дни трябва да бъдат премахнати. Собствениците не разкриват откъде е дошъл ултиматумът. Павилионите, които са в концесията на плажа обаче остават.  По сега действащата наредба на Община Несебър – преместваемите обекти трябва да са до 15 квадратни метра.  „От една страна няма контрол, от друга страна всеки си прави каквото си иска, т.е. един слага 20 квадрата, друг 30-50-100. Бизнес не се прави в павилионче, това беше 90-те години”, коментира.  За да има контрол, правилата за поставяне на преместваеми обекти ще обхванат общинските, държавните и частните територии. Как да изглеждат постройките – ще решават главните архитекти на общините, а срокът за премахването им е съкратен. Част от бизнеса намира мерките за прекалено строги.  „Имам право да разполагам някъде около 700 кв/м. Ако трябва да ги разделя на по 15 квадрата, сами разбирате, че ще станат някъде около 46 модула. Вместо да стане нещо по-красиво, то ще стане един битак”, каза Николай Димитров, концесионер на плаж „Крайморие”.  Преди няколко години собственици на павилиони обжалваха наредбата за преместваемите обекти на Община Бургас.  \"Съдът казва, че в частен имот не може да бъде прилагано такова ограничение, защото това е дискриминационно\", допълни Димитров.  За новите промени ще искат да бъде сезиран Конституционният съд. Новите правила ще влязат в сила до една година за градовете и до три години за националните курорти.  ", "date": "2019.03.16", "title": "Идва краят на безконтролно поставените сергии и павилиони по Черноморието (ВИДЕО)"}
{"url": "http://epicenter.bg/article/Otnovo-smart-na-patya--Edin-zaginal-pri-chelen-udar-mezhdu-tir-i-kola-na-E-79--VIDEO--SNIMKI--/177740/3/0", "text": "Тежка катастрофа взе жертва на главния път Е-79. Инцидентът е станал тази сутрин около 8.00 ч. между Ботевград и село Скравена, предаде бТВ.  Ударили са се тежкотоварен камион и лека кола. По неизяснени засега причини шофьорът на автомобила е навлязъл в насрещното платно и се ударил челно в идващия тир.  Загинал е на място. Шофьорът на камиона е с отрицателна проба за алкохол.  Движението в участъка е затворено. Откъм Ботевград се е образувала колона от камиони.  ", "date": "2019.03.16", "title": "Отново смърт на пътя! Един загинал при челен удар между тир и кола на Е-79 (ВИДЕО, СНИМКИ) "}
{"url": "http://epicenter.bg/article/Signal-za-bomba-evakuira-Tsentralna-avtogara-i-zhp-garata-v-Sofiya--VIDEO-/177775/3/0", "text": "Сигнал за бомба евакуира Централната автогара и жп гарата в София. Обаждането по телефона е получено в 17:45 ч., предаде бТВ.  След това започва спешна евакуация на пътници и служители.  Сигналът се оказва фалшив.  Промяна в разписанието на автобусите нямаше, но качването и пристигането на хората се случваше сред колите на бул. „Мария Луиза”.  ", "date": "2019.03.16", "title": "Сигнал за бомба евакуира Централна автогара и жп-гарата в София (ВИДЕО)"}
{"url": "http://epicenter.bg/article/Spetsekip-ot-VVS-obezvredi-granati--otkriti-v-chasten-imot-v-Lukovit-/177783/3/0", "text": "Специализиран екип от военно формирование 52090 – Долна Митрополия унищожи три ръчни гранати тип \"бухалка\". Боеприпасите са намерени при ремонтни дейности в частен имот в гр. Луковит, област Ловеч, съобщават от пресслужбата на Министерството на отбраната.  До пристигането на военнослужещите от състава на Военновъздушните сили районът е бил охраняван от служители на МВР.  Около 18:00 ч. днес след извършено разузнаване на боеприпасите специализираният екип от ВВС транспортира и унищожи гранатите в безопасен район на 3 км. от гр. Луковит.  ", "date": "2019.03.16", "title": "Спецекип от ВВС обезвреди гранати, открити в частен имот в Луковит "}
{"url": "http://epicenter.bg/article/Todorovden-e--Mazhete-splitat-opashkite-i-grivite-na-konete/177727/2/0", "text": "  Празникът е в памет на свети великомъченик Теодор Тирон. Най-интересният момент от Тодоровден е кушията. Мъжете сплитат опашките и гривите на конете, украсяват ги с мъниста, пискюли и цветя и ги отвеждат на водопой. После идва ред на любимото на всички конно състезание.   Победителят се награждава, като конят получава обикновено юзда, а неговият стопанин - риза или кърпа. Спечелилият надбягването обикаля с коня си всички домове, за да честити празника. Навсякъде го посрещат радушно и поят коня му с вода.   Според легендите светията се явил на Цариградския Архиепископ Евдоксий, известил му наредбата на Юлиан Отстъпник и му заръчал да съобщи това на верните - да предупреди християните през тази седмица да не вземат никаква храна от пазара.   На запитването на Архиепископа: какво да ядат през тия дни, св. Теодор отговорил:  . Архиеп. Евдоксий запитал: кой е този, с когото говори, и св. Теодор му известил името си. Предупредени за наредбата, християните не взимали никакви храни от пазара. Юлиан разбрал, че лукавият замисъл е разкрит, останал посрамен и пуснал неосквернена стока на пазара.   Народното поверие гласи, че на този ден Свети Тодор  . По изгрев слънце мъжете сплитат опашките и гривите на конете, украсяват ги с мъниста, пискюли и цветя и ги отвеждат на водопой.  . Варят и жито, което се благославя в църковния храм. На този ден празнуват и младите невести. Според обичая до Тодоровден те нямат право да месят и пекат хляб. Извършват се и обреди за здраве и плодовитост на младоженките.   Преди кушията жените си  . След това хвърлят водата на улицата след конете, за да са дълги и здрави косите им.   Тодоровден при Първата българска държава е денят за пролетния преглед на българската войска. Тогава е извършван преглед за годност на войни, оръжия и коне. На този ден имен ден празнуват Тодор, Теодор, Теодора, Божидар, Богдана, Найден. Традиционно на трапезата има пита с мая, леща, чорба от гъби.", "date": "2019.03.16", "title": "Тодоровден е! Мъжете сплитат опашките и гривите на конете"}
{"url": "http://epicenter.bg/article/Karayancheva--Razsrochvame-zadalzheniyata--za-da-mogat-myusyulmanskite-duhovnitsi-da-si-poluchat-zaplatite/177745/2/0", "text": "Основният аргумент за разсрочването на задълженията за вероизповеданията е, за да могат мюсюлманските духовници да си получат заплатите, както другите свещенослужители. Това каза председателят на Народното събрание Цвета Караянчева в интервю за предаването „Седмицата“ по Дарик радио.  „Темата за разсрочването на вероизповеданията е много тънка. И когато започна да се изпълнява новият Закон за вероизповеданията, се оказа, че всички ще си получат субсидията освен мюфтийството, защото има тези задължения. По каква причина не са ги плащали, не мога да кажа“, заяви Караянчева.  Попитана дали мюфтийството има имоти за милиони, председателят на парламента посочи, че това ще кажат данъчните служби.  „Оказва се, че втората по големина общност в България ще остане без средства за заплати на духовните лица. Много анализатори казаха, че възможността да се запазим от радикален ислям са именно българските мюсюлмани. И мислейки в тази посока, може би това е стъпката, която предприехме, за да можем да помогнем на това вероизповедание да продължи религиозната си дейност“, подчерта тя.  На въпрос за това, че и Софийският университет, и Народния театър имат задължения, но на тях дълговете не им се опрощават и така излиза, че за ГЕРБ джамията е по-важна, Караянчева отговори, че това със сигурност не е така.  „Всеки един български гражданин е важен за управляващите и Народното събрание. Всеки може да подаде документи по ДОПК и да бъде взето отношения по тази тема. Но според мен причината за случилото се е свързана с невъзможността на мюсюлманските духовни лица да си вземат заплатите, защото те втори-трети месец остават без заплати“, коментира тя.  Караянчева посочи, че лихвите при разсрочването на задълженията на вероизповеданията ще бъдат на общия ред така, както е в ДОПК.  През последните години тероризмът засили своето влияние в цяла свят и това, което се случва, е много притеснително, каза Караянчева по повод терористичното нападение в Нова Зеландия.  Тя обясни, че по темата за българската връзка с извършителя на нападението знае толкова, колкото и българските граждани.  \"Очаквам службите да ни разкажат повече. Не мога да давам оценка на работата им, защото не съм запозната в дълбочина с тяхната работа. Надявам се, че си вършат добре работата, защото тя е за сигурността на България\", коментира Караянчева.  „Наистина ужасно събитие. Където и да се случи такова събитие, е кошмар“, каза още тя.  ", "date": "2019.03.16", "title": "Караянчева: Разсрочваме задълженията, за да могат мюсюлманските духовници да си получат заплатите"}
{"url": "http://epicenter.bg/article/Elena-Yoncheva-e-s-nay-mnogo-nominatsii-ot-Stara-Zagora-za-kandidat-za-evrodeputat/177757/2/0", "text": "Журналистът и говорител на ПГ на \"БСП за България\" Елена Йончева е с най-много номинации от област Стара Загора за кандидат за депутат в Европейския парламент, стана ясно по време на заседанието на Областния съвет на БСП – Стара Загора.   През м. март се проведоха 11 конференции на общинските партийни организации. 49 са общо предложените кандидати за евродепутати. Партийните форуми номинираха лидера Корнелия Нинова, зам.-председателя на парламентарната група на левицата Драгомир Стойнев, досегашните евродепутати Сергей Станишев, Момчил Неков, Петър Курумбашев и Георги Пирински. Номинации получиха още Деница Златева, Румен Гечев, Георги Гьоков, Александър Симов, Иван Кръстев, Крум Зарков, Антон Кутев, Николай Бериевски и др.   „Водачът на листата за евроизборите ще бъде гласуван утре на заседанието на Националния съвет, предстои в началото на април да бъде подредена и евролистата на БСП\", каза Драгомир Стойнев, член на ИБ на НС на БСП. ", "date": "2019.03.16", "title": "Елена Йончева е с най-много номинации от Стара Загора за кандидат за eвродепутат"}
{"url": "http://epicenter.bg/article/Ritsarite-tamplieri-ot-Severna-Makedoniya-shte-podaryat-na-papa-Frantsisk-darven-tron-/177758/2/0", "text": "Рицарите тамплиери от Северна Македония подготвят дървен трон за подарък на Папа Франциск. Очаква се Светият Отец да седне в него, докато е на площада в центъра на Скопие. Това съобщи в Стара Загора Румен Ралчев, Велик приор на Ордена на рицарите тамплиери в България. Той допълни, че тронът ще бъде позлатен от българин – художника-реставратор Климент Атанасов от Бургас, предава бТВ.  Българските рицари, които са привърженици на икуменизма – движението за сливане на всички християнски църкви в една, готвят за папата свой подарък – дървена икона, която се изработва в Пловдив, съобщи още Ралчев.  По предварителна информация папата ще дойде на Балканите тъкмо с послание за икуменизъм. Папа Франциск ще направи посещение в България и Северна Македония през първата седмица на месец май. У нас той ще кацне на 5 май, а в Скопие ще бъде на 7 май.  По време на посещението му у нас, в аулата на Софийския университет ще се проведе хоров фестивал на Ордена, но денят съвпада случайно с първия ден от папската визита в София.  Вчера в Стара Загора Орденът на рицарите тамплиери, които са около 500 души в цялата страна, проведе своя 11 поред Духовен събор.  ", "date": "2019.03.16", "title": "Рицарите тамплиери от Северна Македония ще подарят на папа Франциск дървен трон "}
{"url": "http://epicenter.bg/article/Sluchaite-na-morbili-v-stranata-sa-veche-124-/177773/2/0", "text": "Случаите на морбили в страната вече са 124, съобщи главният държавен здравен инспектор Ангел Кунчев на дискусия \"Ваксинопрофилактика и хроничниз аболявания\", организирана от Федерация Български пациентски форум в Пампорово. Това предава БНР.  112 са вече глобените родители, тъй катно не са имунизирали децата си по време на задължителната кампания милалата година, съобщи за програма \"Хоризонт\" д-р Кунчев. По думите му влияние за взрива от епидемия от морбили имат и антиваксинарните движения.  \"За сега инфекцията не излиза от Благоевградско и София - Ихтиман, само двама са в Бургас и варна. Но вирусът е много мобилен и очакваме да ммигрира и на още места.\" В момента в България тече \"тест\" за товмма, кой е лъгал и кой не по въпросите за имунизацииете. Решителни по думите му ще са тази и следващата години.  В Украйна от 56 000 заразени деца, 700 са починали. В Румъния при 5 000 заразени - починалите са 60. В Сърбия заразените с морбили са 3 500, а в Гърция - 2 500. За момента Македония е с 450 заразени деца и 4 починали от коварната болест.  Има и глобени джипита за ненавременно или некачествено поставени ваксини.  ", "date": "2019.03.16", "title": "Случаите на морбили в страната са вече 124 "}
{"url": "http://epicenter.bg/article/Maya-Manolova--Ochevidno-strahat-ot-men-e-golyam--chernata-kampaniya-zapochna--VIDEO--/177776/2/0", "text": "\"Сблъсках се с този парадокс още първите си дни, след като встъпих в длъжност като омбудсман. Тогава - предвид многобройните жалби от граждани в началото на отоплителния сезон - 2015-2016-а се сблъсках със ситуация, при която граждани бяха съдени за минимални суми - за стотинки, за левчета, за 5-10-20 лева. Суми, които те биха си платили, стига да бяха уведомени затова, че ги дължат. И върху тези суми се начисляваха огромни разноски - съдебни такси, експертизи, такси на частни съдебни изпълнители. Но сред всички тези съдебни такси особено се откроява един вид такса - това е таксата юрисконсулт на \"Топлофикация\", която в различните случаи стигаше до 950 лева\". Това обяви в предаването \"Офанзива с Любо Огнянов\" по Канал 3 националният омбудсман Мая Манолова по повод делата, които води срещу \"Топлофикация София\" и конкретно за юрисконслутските такси, чрез които дейността на дружеството започва да наподобява юридически бизнес.  \"Например, имало е случаи, при които за дълг от 15,48 лева, който има лихва от 1,09 лева, юрисконсултите искат 300 лева по заповедното производство, а ако гражданинът възрази, искат още 300 лева в исковото и след това в изпълнителното още 350 лева. В крайна сметка сумата набъбва от 15 до 950 лева. Масовият случай е този, при който гражданите изобщо не разбират, че са съдени за тези 15 лева. Веднъж имат 300 лева и после още 350 при ЧСИ, плюс всички останали съдебни такси\", поясни Манолова.  Тя коментира и дали тези суми всъщност се отразяват на останалите потребители.  \"След като осъзнах, че \"Топлофикация\" води дела, само за да прибере от тях юрисконсулстски възнаграждения за своите юристи, поисках съответните справки от Софийски районен съд. И се оказа наистина, че за 2015-а \"Топлофикация\" е завела 21 хиляди дела. Има 7000-8000 дела при частни съдебни изпълнители, т.е. 30 хиляди дела - минимално по 300 лева юрисконсулстско възнаграждение, което прави една сума от 9 милиона лева. Осъзнах, че всъщност делата се водят единствено и само клиентите да бъдат натоварени с допълнителни разноски, които да влязат в касата на \"Топлофикация\". И започнах, отначало с добро, с опити да убедя изпълнителния директор на \"Топлофикация\", след това Столичния общински съвет (СОС), неговия председател, шефовете на различните комисии в СОС, защото да припомня, Столична община е принципала на \"Топлофикация\", да ги убедя с добро, че не трябва да съдят граждани за стотинки, без да са ги уведомили и не трябва да им начисляват юрисконсултски възнаграждения върху сумите за парно.  С добро не стана, проведохме множество разговори, подадох жалба в Конституционния съд, писах във Върховния касационен съд да искам тълкувателно решение, накрая внесох законодателно предложение и убедих депутатите от правната комисия да намалят тези юрисконсултски възнаграждения и те ги намалиха шест пъти. Но проблемът остана - едно от средствата, които се опитах да използвам тогава, бе по Закона за достъп до обществена информация да получа информация от дружеството колко лева са поискали във вид на юрисконсултски възнаграждения служителите на \"Топлофикация\" от столичани. И сагата със съдебното дело започна така\", разказа омбудсманът.  \"Те отказаха да ми отговорят, три години ние се разкарвахме по съдилищата, спечелихме на две инстанции и в резултат на съдебните решения онзи ден шефът на \"Топлофикация\" ми предостави исканата информация. Която разкри още по-фрапантни факти.  Първо в това, което се убедих от отговорите на изпълнителния директор е, че \"Топлофикация\" не знае точно колко дела е завела през 2015-а, вероятно и през следващите години. Колко юрисконсултски възнаграждения е поискала, колко са ѝ присъдени и колко са събрани. Казвам го, защото данните, които ми предостави изп. директор се разминават с други данни, които се намират в официални документи, издадени от самата \"Топлофикация\". Например размерът на присъдените юрисконсултски възнаграждения. Според отговора на изп. директор за 2015-а са присъдени в размер на 4 милиона 232 хиляди лева. Но според доклада на \"Топлофикация\" за 2015-а и годишния счетоводен отчет за 2015-а, заверени от одитор, присъдените суми са 6 милиона 115 хиляди лева. Мисля, че тези 2 милиона не са някаква пренебрежимо малка цифра, която просто да бъде махната с ръка\", заяви Манолова.  Откъде обаче идва разликата от 2 милиона лева - от некадърност или от присвояване.  \"Не мога да правя подобни твърдения. Единственото, което твърдя е, че очевидно има разминаване в информацията в абсолютно официални документи и явно ръководството не знае или не иска да даде информация за присъдените и събраните суми от юрисконсултски възнаграждения. По мои сметки, тъй като през 2015-а са заведени близо 30 хиляди дела, присъдените възнаграждения са минимум 9 милиона лева. Но поне по единия от документите, изходящи от \"Топлофикация\" става въпрос за 6 милиона.  Още по-интересно е какво се случва през следващите години. През 2016-а присъдените суми от юрисконсултски възнаграждения са 10 милиона 224 хиляди, а през 2017-а са 10 милиона 844 хиляди\", заяви Манолова.  \"Става дума за огромни суми, които се претендират от столичани, които не са за парно, не са за топла вода, не са даже за сградна инсталация. Това са паразитни разноски, които се начисляват върху сумите на столичани. Освен това не всички от тези хора са такива, които нямат възможност или нямат желание да си платят. Според Вас дали гражданинът, който е дължал 15,48 лева не би си платил тази сума, вместо да бъде натоварен после първо с 300 лева, после с още 350 лева и после евентуално с още 300, плюс евентуално и две експертизи и за по 150 лева и разходите за ЧСИ. И дългът от 15 лева реално може да нарасне до 1015 или 2015 лева. Дали гражданинът не би събрал 15 лева или би отишъл на съдебна процедура, която да го доведе до минус 2000 лева\", попита риторично обмбудсманът.  \"На фона на тези огромни приходи от юрисконсултски възнаграждения и предвид факта, че в правна дирекция на \"Топлофикация\" през 2015-а са работили 67 души, на фона на това \"Топлофикация\" наема външни адвокатски кантори, на които плаща хонорари, за да ги представлява по делата. Те имат 67 души в правна дирекция, а наемат адвокатски кантори. Тези адвокатски кантори, видно е от отговора, са получили 2 милиона 250 хиляди лева през 2015 г., забележете, за явяването по 7 дела\", обяви Манолова.  \"А заплатите на тези служители в правна дирекция са в размер на близо 800 хиляди лева, тази информация я черпя не от отговора на изпълнителния директор, а от една проверка, одитен доклад на Държавна финансова инспекция, в който става ясно, че имат 67 души. Иначе от отговора на изпълнителния директор се разбира, че те имат само 19 юрисконсулти\", поясни омбудсманът, като показа и за какво точно се вземат по 300 лева, а именно попълването на заявление от 2 страници, което може да се попълва и от не юрист.  Тя говори и за други две борби, които поведе - тези срещу колекторските фирми и банките.  \"Проблемът с липсата на баланс на правата и гражданите като потребители и на всички тези монополисти, топлофикации, енергоразпределителни дружества, ВиК-та, мобилни оператори, колекторски фирми, бързи кредити, банки - дисбалансът в техните отношения е отдавна в законодателството и е сто процента в интерес на икономическите силните. Факт е, че всеки един от тези субекти може да се снабди със заповед за незабавно изпълнение и да започне да събира своите вземания по облекчена съдебна процедура, която се изразява в попълването на само един документ.  При банките е още по-облекчено, защото те само по извлечения от сметки, те могат да претендират за суми от своите клиенти. Проблемът тук е, че когато става дума за потребителски взаимоотношения съдът има ангажимент да следи за наличието на неравноправно търговски клаузи. Само че от това заявление съдът не може да прецени има ли неравноправни отношения само от този документ.  Така че промените, които аз предлагам - по отношение на топлофикации, бързи кредити, мобилни оператори, колекторски фирми, са съдът да може да проверява служебно. Даже гражданинът да не знае, съдът да може да го защити срещу неравноправни търговски клаузи.  По-сложна е ситуацията с банките, защото те само по извлечение от сметки те могат да започнат изпълнение срещу имуществото на длъжника. И той дори и възразявайки не може да спре изпълнението. Така че тук нашите задачи се свеждат до това - първо да дадем защита на потребителите от банките срещу неравноправни търговски клаузи, и второ - да направим предложение, които да дават възможност на длъжника във всеки един момент да може да спре принудителното изпълнение срещу неговото имущество, за да бъде извършена проверка, включително на това дали банката коректно е изчислила дълга, защото тя може просто да сбърка\", заяви Манолова.  Тя поясни, че това е нейното предложение до депутатите, но то е претърпяло промяна в парламента.  \"Всъщност моят вариант присъства в предложението на депутатите, но има и още един вариант на същия текст, който предлага гражданинът да може да спре изпълнението върху неговото имущество, ако внесе една трета от задълженията си. Това обаче е абсолютно безсмислено, да не кажа цинично предложение, защото ако гражданинът има една трета от задължението, той би си погасявал вноските и няма да стигне до предсрочно изискуемо задължение\", добави омбудсманът.  Мая Манолова поясни, че по тази тема България е предупредена от Европейската комисия, че може да започне наказателна процедура с осъждане на държавата в съда на Европейския съюз в Лйксембург.  Извън потребителските теми Мая Манолова коментира и социологическите проучвания, повечето от които ѝ отреждат най-висок рейтинг и доверие у нея сред водещите фигури и институции в държавата и съответно бе запитана дали би се върнала активно в политиката като се кандидатира за кмет на София или дори на по-висок пост.  \"В момента нямам намерение да си сменям работата за никоя друга позиция. Имам достатъчно ангажименти като омбудсман. Но очевидно страхът да не го направя е особено голям, тъй като черната кампания срещу мен вече започна. С абсурдни обвинения - че съм била на Шипка, за да освирквам, представете си, официалните лица. Че съм се срещала тайно с шофьорите от градския транспорт. Че съм посещавала имоти в кюстендилски села. Подобни черни кампании не са помогнали на никого, който ги е започвал. Те обикновено не свършват добре за тези, които ги започват\", заяви Манолова.  Тя обяви и че няма планове за това какво ще прави, след като ѝ изтече мандата като омбудсман през следващата година, като така опита да разсее и слуховете, че готви свой политически проект.  \"Нямам планове в момента. Сигурна съм, че без работа няма да остана. Била съм адвокат, няма нищо лошо, човек даже и да е имал много високо доверие, след това да продължи с друга професия. Независимо какво ще правя - дали ще бъда адвокат, или ще се кандидатирам за друга позиция, със сигурност това, което ще правя, ще бъде сто процента посветено на гражданите. Каузите, с които съм се ангажирала и всички тези проблеми, които ме трогват, това не би ми позволило да правя нищо друго, освен да защитавам хората\", заяви Мая Манолова.  ", "date": "2019.03.16", "title": "Мая Манолова: Очевидно страхът от мен е голям, черната кампания започна (ВИДЕО) "}
{"url": "http://epicenter.bg/article/Mladen-Shishkov--GERB--Nyama-problemi-s-kvoruma-v-Narodnoto-sabranie--VIDEO--/177777/2/48", "text": "\"Основната причина е, че получихме сериозен политически необоснован натиск. Създаде се усещане, че има някаква сделка, което не е вярно. От друга страна видяхме и реакцията на обществото, което е водещото. Целта обаче е ясна – държавата да подпомага вероизповеданията, а за да бъде реализирана, не трябва да има задължения. И това е начинът, което беше предложено от експертите и подкрепено от политиците. Очевидно е, че не беше направен анализ на реакцията и не очаквахме такава реакция от обществото”. Това заяви депутатът от ГЕРБ Младен Шишков в предаването \"Офанзива с Любо Огнянов\" по Канал 3 по повод Закона за вероизповеданията и промените в закона, които се направиха от парламента – първо бе решено да се опростят дълговете на вероизповеданията и в частност над 8 милиона лева на мюфтийството, а след това се стигна само до разсрочване на дълговете.  \"Настоящата коалиция е изключително стабилна, работи много добре и резултатите вече се виждат\", категоричен бе Младен Шишков, като така коментира и изказването от днес на лидера на ДПС Мустафа Карадайъ, че държавата се движи по инерция.  Относно решения в парламента, при които ГЕРБ не е подкрепян от част от своите коалиционни партньори, а в същото време пък получава по едно рамо от други партии депутатът коментира:  \"Парламентарната логика не е нещо изключително просто. Съвсем естествено е, че има решения, които могат да бъдат вземани с различно мнозинство. Мога да дам примери и когато БСП е подкрепяла някои решения на ГЕРБ. Но когато говорим за важни теми, национално значими теми, съвсем естествено е да има консенсус\".  По отношение на кворума той обясни, че освен БСП, ДПС също не се регистрира.  Относно завоя на \"Воля\", които първо обявиха, че също излизат от парламента, а след това решиха, че понякога ще влизат в пленарната зала Шишков каза:  \"Колегите от \"Воля\" очевидно искат да си говорим по теми по-национално значими, а не за листата на БСП или за някакви задължения\".  \"В момента дисциплината е много висока. Без командировки, без отпуски, без болнични. Няма проблеми с кворума\", категоричен бе депутатът от ГЕРБ.  \"Имам усещането, че тези хора не влизат в избирателни секции. По време на избори в секция има поне 20 души – от партии, различни организации, включително и външни. Да се говори за манипулации, при положение, че техният президент също бе избран по тази система, та да се говори за манипулации, е несериозно\", заяви Шишков по отношение на претенциите на БСП срещу някои от промените в Изборния кодекс.  Шишков не пожела да коментира кой би водил листата на БСП – Сергей Станишев или Елена Йончева.  \"Нас не ни интересува кой ще води листата им. Нашите конкуренти са БСП. Разликите са на концептуално ниво – ние сме десни, те са леви\", заяви народният представител от ГЕРБ.  Младен Шишков обаче не пожела да коментира и кой би трябвало да води евролистата на ГЕРБ, като бе категоричен, че в партията има много достойни хора.  ", "date": "2019.03.16", "title": "Младен Шишков, ГЕРБ: Няма проблеми с кворума в Народното събрание (ВИДЕО) "}
{"url": "http://epicenter.bg/article/Prof--Nikolay-Radulov--Mozhe-da-se-razgori-golyam-ogan-mezhdu-hristiyani-i-myusyulmani-v-svetoven-mashtab/177778/2/0", "text": "Терористичният акт в Нова Зеландия е сериозна акция, зад която стоят умни хора и не малко пари. Това каза за Агенция „Фокус“ проф. Николай Радулов, бивш секретар на МВР и бивш зам.-вътрешен министър по повод нападението в Нова Зеландия. Според проф. Радулов е притеснително това, че атентатът е извършен в изключително спокоен град, в който мюсюлмани и християни са живеели, разбирайки се помежду си. На въпрос, как приема теорията извършителят да е има поръчител, той отговори: „Не бих казал, че тук е възможно да става дума за поръчител, по-скоро някой, който му е въздействал. Какви са целите и дали този някой е последната брънка на веригата, това е друг въпрос“.  „Най-вероятно зад този терористичен акт стои някой, който въобще не е глупав. Тук става въпрос за дългосрочна стратегия с ясно изразена цел, с ясно определени последствия. Има някой зад този човек, определено, но това не е поръчково убийство. Това не е елементарно убийство с поръчков убиец, това е индоктриниран човек, който вярва в това, което иска да демонстрира“, подчерта проф. Радулов.  „Направил е всичко възможно да представи пред света всички свои мисли с всички тези надписи по пълнителите. Така, че не става дума за обикновено наемно убийство. Става дума за сериозна акция и операция, зад която стоят умни хора и не малко пари“, изтъкна бившият секретар на МВР. По думите му действията на нашите служби не се различават от тези в останалите страни.  „Главният прокурор и министърът на вътрешните работи подробно и обилно ни запознават с това, къде е бил, как се е движел, от къде влязъл и от къде излязъл от България и т.н. Това, разбира се, е нужно, защото за предотвратяване на подобни престъпление, трябва да бъде изяснен и почерка на престъпника“, отбеляза още той.  Не бих казал, че извършителят на атентата е луд, по-скоро обзет от идеята, че християнството е в опасност, и той е един от защитниците, коментира проф. Радулов.  Според него е много трудно на база информацията до момента да се направи профил на извършителя. „Трябва да признаем, че информацията, която изглежда обилна, когато я разгледаме много внимателно и я подредим, всъщност не изглежда толкова обилна“, отбеляза той.  „Имаме визия за един човек, който се интересува от историята, по един определен ъгъл. Години наред се е занимавал с това да научи подборни военни факти, който да му дават вдъхновения и вероятно да го подкрепят да вземе едно такова тежко решение, което е самоубийствено“, коментира проф. Радулов.  „Не бих казал, че този човек е луд, но бих казал, че този човек е обзет от идеята, че християнството е в опасност и той е един от защитниците. Определено погрешна идея. Вероятно някой му я е внушил. Тук разследващите трябва много внимателно да се опитат да разплетат ситуацията около него, дали няма подбудители. Дали няма някой, който е много умен и с този акт се опитва да постигне обратното – последващи терористични актове от мюсюлмани. Много неща би могло да излязат при едно внимателно разследване и да се надаваме, че такова ще има“, отбеляза бившият секретар на МВР.  „Виждате, че той по България е ходил по места, които за нас са свещени, свързани са с нашето Освобождение. Но, в крайна сметка там са се сблъсквали поробителите и войските освободители. Там пак имаме едно противопоставяне на мюсюлманството и християнството. Той, когато е ходил по тези места, най-вероятно си е правил записки, както всеки туристи. Правил си е снимки с телефона и камерата си, знаете, че на всички паметници от едната страна има надпис, от гледна точка на туризма, на български от друга на английски“, поясни проф. Радулов. Според него извършителят е използват тези материали, за да предаде своето послание, която е крайнодясно.  Нападението в Нова Зеландия не е просто терористичен акт, напълно възможно е да се разгори голям огън на противопоставяне между християни и мюсюлмани в световен мащаб, смята проф. Николай Радулов.  „Мисля, че никой няма съмнение, още повече специалните служби, че е нужна мобилизация. Този случай е много особен. Той е нещо, за което аз от няколко години говоря“, обясни проф. Радулов.  „След поредица от терористични актове, в които основните движещи лица и евентуалните вдъхновители на тези акции са мюсюлмани и въздействат с помощта на светите мюсюлмански книги. Въпреки, че по един много изкривен начин, тази радикализация, свързана с мюсюлманството, няма как да не доведе до крайнодясна радикализация, която да се опре на християнството като противопоставяне на мюсюлманството“, изтъкна той.  „Това е изключително опасно, защото, сега имаме не просто един терористичен акт, при който са загинали много хора. Вероятно това е искра, от която е напълно възможно да се разгори един голям огън на едно модерно противопоставяне между християни и мюсюлмани в световен мащаб“, изтъкна Радулов.  „Може да се окаже, че това е по-опасно от всички неща, които си ги говорим през последните няколко години - за това как Западът има враг в лицето на Русия за хибридните войни и т.н“, коментира бившият секретар на МВР. Според него може да се окаже, че опасността е изключително близко до нас.  „Съвсем наскоро имаше новина, че нашите специални служби са получили информация за евентуални, ако не терористични клетки, то такива, свързани с радикализирани ислямисти в Родопите. Възможно е и това да е фалшива информация, но аз мисля, че е твърде възможно да е истинска“, посочи Николай Радулов. По думите му сега в Европа няма специална служба, която да не се е мобилизирала заради случилото се в Нова Зеландия.  ", "date": "2019.03.16", "title": "Проф. Николай Радулов: Може да се разгори голям огън между християни и мюсюлмани в световен мащаб!"}
{"url": "http://epicenter.bg/article/Govori-hotelierat--priyutil-terorista-ot-Nova-Zelandiya-v-Pleven--VIDEO--/177779/2/0", "text": "Екип на NOVA тръгна по следите на Брентън Тарант у нас. Мъжът, който е отговорен за смъртта на 49 души при атаки в две джамии в Нова Зеландия, е бил в България през ноември 2018 г., но не като терорист, а като турист. Визитата му започва от летище София, където на 9 ноември каца с полет от Дубай и наема кола. В България Тарант обикаля исторически обекти.  Само пред NOVA се съгласи да говори хотелиер, при когото мъжът е отседнал при обиколката си в района на Плевен.  „Отворих му паспорта. Освен името му, имаше и някаква виза от Пакистан, горе пишеше ислям”, казва Йордан Качармазов, собственик на къща за гости.  Така той запомнил госта си Брентън Тарант. Настанил се в къщата му на 10 ноември 2018 г.  „Беше малко студен и резервиран. Човекът си е от Австралия и понеже не съм имал човек от Австралия, ми беше интересен да го видя какъв е. Беше нормален човек, като всеки”, казва още Йордан.  Тарант отседнал в къщата за гости за една нощ. Платил през интернет приложение. „Срещнахме се тук, обясних му къде е, какви са помещенията. С една чанта го посрещнах и с една чанта си замина”, казва още Качармазов.  До Плевен Тарант стига с кола, която наема от фирма на летището в столицата. По информация на служител на фирмата за отдаване на автомобили австралиецът платил за използване на превозното средство за около седмица.  Службите са категорични, че място за притеснение няма. „Посещавал е исторически обекти. Пак казвам - няма никакви данни за извършване на дейност, свързана с тероризъм на територията на страната ни”, заяви главният секретар на МВР Ивайло Иванов.  У нас, освен София и Плевен, Тарант посетил и Габрово, Велико Търново, Казанлък, Пловдив, Асеновград, Бачково, Банско, Благоевград, Перник.  „Няма данни да се е срещал с някого. Сега се проверяват местата, където е преспивал. Продължава работата, все пак е бил една седмица, да може да проверим дали се в срещал с български или с чужди граждани на територията на страната”, каза още Иванов.  Сигурно е, че освен в Плевен, австралиецът е пренощувал и в София. Преди да отлети за Букурещ Брентън Тарант, отсяда в столичен хотел, който се намира на метри от сградата на ГДБОП. Какво е правил в румънската столица все още не е ясно. Но оттам отново наема кола и заминава за Унгария.  ", "date": "2019.03.16", "title": "Говори хотелиерът, приютил терориста от Нова Зеландия в Плевен (ВИДЕО) "}
{"url": "http://epicenter.bg/article/Otbelyazahme-Todorovden-s-liturgii--vodosveti-za-zdrave-i-kushii-/177780/2/0", "text": "С отслужване на литургии, водосвет за здраве и молитви беше почетен Тодоровден в различни краища на страната, предаде Агенция \"Фокус\".  На този ден църквата възпоменава паметта на Св. Теодор Тирон. Той е почитан от християнския народ, защото се противопоставил на намеренията на император Юлиян Отстъпник за връщане на езичеството. По време на пости Юлиан наредил на градоначалника на Константинопол да напръска тайно с кръв от езически жертвоприношения всички постни храни на пазара, така че християните, макар и без да знаят това, да се осквернят и да бъдат подиграни.  Св. Теодор Тирон се явил на патриарх Евдоксий и му известил наредбата на Юлиан Отстъпник. Заръчал му също да предупреди християните да не вземат храна от пазара през тази седмица.  Тодоровден се чества в съботния ден от първата седмица на Великия пост. Той се нарича още Тудорица или Конски Великден. Отбелязва се с тържествено почитане на коня, с бурните български кушии (надбягване с коне).  При изгрев слънце мъжете сплитат опашките и гривите на конете, украсяват ги с мъниста, с пискюли и цветя и ги отвеждат на водопой. Жените размесват и раздават помежду си обредни хлябове като дават от тях и на конете. Варят и жито, което се благославя в църковния храм.  В София празничното честване се състоя в кв. „Бенковски“. Инициативата беше организирана от Столичната дирекция на вътрешните работи с подкрепата на Столична община. Програмата започна с традиционни състезания и демонстрации с участието на група „Конна полиция“ – СДВР.  Стотици жители и гости на Велико Търново и Арбанаси отбелязаха големия християнски и български празник. По традиция, в архитектурния резерват се състоя конкурс за най-гиздав кон, в който се включиха над 20 участници от клуба по конен спорт „Калоян-92”. Кметът на града Даниел Панов подчерта, че ездата не е само спорт или забавление, а е дълбоко свързана с българските традиции.  „От древни времена народът ни почита конете – те са символ на силата, волята, устрема и победата. Благодаря на всички, които опазват и популяризират нашите обичаи“, каза кметът на града.  Междувременно във Велико Търново се проведе и традиционният „Трабант фест“, в който се включиха над 100 автомобила. Празникът беше отбелязан още в Пловдив, Асеновград, Бургас, Варна, Пазарджик и др.  ", "date": "2019.03.16", "title": "Отбелязахме Тодоровден с литургии, водосвети за здраве и кушии "}
