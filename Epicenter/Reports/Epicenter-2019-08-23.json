{"url": "http://epicenter.bg/article/Desetki-si-vzemat-sbogom-s-Zhorzh-Ganchev/191010/2/0", "text": "Десетки близки и приятели дойдоха в църквата \"Св. София\", за да се сбогуват с най-атрактивния политик Жорж Ганчев, съобщи  Novini.bg.   Роденият в Пловдив, живял и учил в Англия и САЩ спортист, музикант, поет, актьор, автор на сценарии, политик напусна този свят 10 дни преди да навърши 80 години, повален от сърдечна недостатъчност, довела до полиорганна недостатъчност, която отне живота му на 19 август в болницата \"Св. Екатерина\".   Заради здравословното му състояние две седмици преди кончината му в България пристигнаха двете му дъщери Силвана и Джулия, а до него неотлъчно беше любимата му Валентина Шишкова, наричана от него Шуши. Жорж Ганчев почина дни преди рождения му ден. На поклонението дойдоха Петър Берон, Александър Томов, Славчо Пеев и други.   Според Александър Томов, Ганчев със сигурност е останал неразбран. ", "date": "2019.08.23", "title": "Десетки си вземат сбогом с Жорж Ганчев"}
{"url": "http://epicenter.bg/article/O-r--mayor-Nikolay-Nikolov--Vremeto-pokaza--che-naryazvaneto-na-raketite-SS-23-beshe-greshka-/191011/2/0", "text": "Националната ни концепция за отбрана не предвижда развитието на артилерията. Това каза за предаването „Добър ден“ на Радио „Фокус“ о.р. майор Николай Николов, член на Управителния съвет на Асоциацията на артилеристите и ракетчиците от запаса „Олимпий Панов“ във връзка с военните възможности на България.    Според него територия се превзема, когато влезе войник, не може да се разчита само на авиация. Майор Николов обясни, че закупуването на нови самолети не може да обосновано, ако не поддържаме и артилерия и ракетни войски.    По неговите думи нарязването на ракетите СС-23 е било грешка.    „Загърбихме едно минало, което даваше мощта на страната ни и силите на страната ни да не се помисля за агресия. Отделно от тези ракети, които вие коментирахте, имахме на въоръжение достатъчно дивизионни тактически ракети. Балканите са един врящ котел и винаги ще бъдат такива, докато не направим една общност, което се цели с европейската ни интеграция, с интеграцията в НАТО, която предхождаше. Дори и тогава вътрешните междуособици, предвид ред причини, говоря за балкански, ще ги има“, каза още о.р майор Николов.    Той добави, че е било грешка ограничаването на въоръжените ни сили и последните събития го доказват, с излизането на САЩ и Русия от споразумението за унищожаване на ракетите със среден и малък обсег.    Той изрази надежди да запазим добросъседските отношения с Турция и Сърбия, защото винаги съществува риск, който трябва да бъде отчетен.  ", "date": "2019.08.23", "title": "О.р. майор Николай Николов: Времето показа, че нарязването на ракетите СС-23 беше грешка "}
{"url": "http://epicenter.bg/article/Kmetitsata-na-Krumovgrad-sravni-Boyko-Borisov-s-Hadzhi-Dimitar/191012/2/0", "text": "    Според областния управител на Кърджали Никола Чанев от двете вероизповедания се възприема добре, че всички получават държавни заплати.  \"Преди заплатите на ходжите са били доста по-малки. С отпуснатите пари сега спокойно могат да живеят, а не да работят на няколко места\", разкри Чанев.  \"Парите са отпуснати от българската държава, а не от турската\", напомни Борисов, цитиран от Новини бг.  “Районният мюфтия Бейхам Мехмед е изключително доволен, че за тях се грижи българската държава, а не чужда”, каза още областният управител на Кърджали.  \"В село Карамфил пътят е ремонтиран със средства от републиканския бюджет. Пътят беше в ужасно състояние. Един голям проблем беше решен”, коментира Чанев.  Борисов припомни, че са отпуснати пари и за свлачище в района.  \"Влади, тук е България, не само на жълтите павета\", обърна се премиерът към министъра на финансите Владислав Горанов.  \"Крумовград има и нова автогара\", заяви Никола Чанев на влизане в града.  “Виждам, че има паркчета, базари. Стадионът също добре е станал”, допълни Борисов и поздрави граждани.  \"В крайна сметка когато има работа и развитие, няма етническо разделение и хората са усмихнати\", коментира Бойко Борисов.    Благоустрояването на градовете и привличането на повече инвеститори у нас - върху тези два приоритета на правителството акцентира министър-председателят, цитиран от правителствената информационна служба.  Пред служителите на компанията премиерът Борисов отбеляза доброто изпълнение на редица програми на правителството, които допринасят за по-добрия облик на населените места.   „Може би като сте идвали – сте видели пътя от Кърджали до Момчилград и Крумовград. Някои от вас може да си спомнят свлачищата, просто нямаше път, беше отнесен на няколко места“, отбеляза премиерът Борисов. Той добави, че в инфраструктурата в региона са вложени десетки милиони, за да дойдат милиарди инвестиции.    Премиерът Борисов изтъкна значението на разкриването на повече работни места и осигуряването на добри възнаграждения.   „Стотици български граждани – мюсюлмани и християни, работят тук. Догодина март месец 2700 лева ще е средната заплата, сега е 2100. Ще продължим в тази посока“, заяви още при откриването министър-председателят Бойко Борисов.    Над 1 милиард лева са инвестициите на „Дънди Прешъс Металс“ ЕАД в България. Компанията стартира дейността си преди 15 години в Челопеч, като над 860 млн. лв. са средствата, вложени в модернизация, подобряване на условията на работа, опазване на околната среда в града и района. В Крумовград инвестициите са 280 млн. лв. досега. Около 300 души работят в компанията в града.   Около рудника е изградена изключително добра инфраструктура.  На събитието освен премиерът и финансовият министър Владислав Горанов, бе и председателят на НС Цвета Караянчева и кметът на Крумовград Себихан Мехмед. Всички те бяха посрещнати с гайди в \"Ада тепе\".  ", "date": "2019.08.23", "title": "Кметицата на Крумовград сравни Бойко Борисов с Хаджи Димитър (СНИМКИ, ВИДЕО)"}
{"url": "http://epicenter.bg/article/Rumen-Radev-shte-uchastva-v-natsionalnoto-chestvane-na-142-godini-ot-Shipchenskata-epopeya-/191022/2/0", "text": "На 24 август, събота, държавният глава Румен Радев ще участва в тържественото отбелязване на 142 години от Шипченската епопея през Руско-турската освободителна война от 1877-1878 г. Това съобщиха от прессекретариата на държавния глава.    В 12.00 часа на връх Шипка президентът и върховен главнокомандващ Въоръжените сили Румен Радев ще приеме почетния строй на Националната гвардейска част, след което ще бъде отслужена заупокойна молитва.    Държавният глава ще произнесе слово и ще положи венец пред Паметника на свободата.    От 13.00 часа ще се състои възстановка на шипченските боеве.    В 20.45 часа държавният глава ще приеме почетния строй на Националната гвардейска част на площад „Възраждане“ в Габрово в чест на 142-ата годишнина от Шипченската епопея, след което ще произнесе слово.    Тържествена проверка-заря е от 21.05 часа.  ", "date": "2019.08.23", "title": "Румен Радев ще участва в националното честване на 142 години от Шипченската епопея "}
{"url": "http://epicenter.bg/article/Goranov--NAP-ima-dostatachno-pari-da-si-plati-globata-/191023/2/0", "text": "Министърът на финансите Владислав Горанов коментира пред журналисти как ще бъде заплатена глобата на НАП, която ще бъде в милионен размер, предаде Novini.bg.    „Има достатъчно пари НАП, за да заплати от собствения си бюджет глобата“, съобщи той пред медиите веднага след официалното откриване на рудника „Ада тепе“.    „Глобата ще се отрази на съдбата на терористите, но не и на бюджета на Агенцията, обясни министърът.    Той информира, че няма да има намаляване на заплати и бонуси.    А на въпрос дали ще има още оставки в агенцията заради атаката, Горанов отговори, че повече не е нужно и напомни, че вече две такива има.", "date": "2019.08.23", "title": "Горанов: НАП има достатъчно пари да си плати глобата (Видео)"}
{"url": "http://epicenter.bg/article/7-kilometrova-opashka-ot-avtomobili-na--Dunav-most-2-/191024/2/0", "text": "7-километрова е опашката от автомобили на ГКПП „Дунав мост 2“ на изход от страната. Това съобщиха от предприятието за управление на моста, цитирани от „Фокус”. Причината е в монтирането на датчици за контриларане на радиоктивността от румънската страна. Датчиците се монтират по европейска директива на всички гранични пунктове в Румъния, като срокът е до 19 октомври. На граничния пункт има и много леки автомобили на изход от страната, които заемат две трасета. Другите две трасета са за тежкотоварни автомобили и там натоварването е голямо. Заради монтирането на датчици румънците затварят по едно от действащите трасета. Очаква се до края на деня да се увеличи и опашката на вход на граничния пункт.", "date": "2019.08.23", "title": "7-километрова опашка от автомобили на „Дунав мост 2”"}
{"url": "http://epicenter.bg/article/Terziyski--Sledobed-mozhe-da-pusnem-leki-koli-po-AM--Struma--ako-testovete-potvardyat-bezopasnostta/191025/2/0", "text": "Следобед може да пуснем движението на леки коли, пътуващи към Кулата по АМ „Струма“, в участъка край Дупница, ако тестовете потвърдят безопасността на отсечката. Това съобщи председателят на Управителния съвет на Агенция „Пътна инфраструктура“ Георги Терзийски, който тази сутрин провери работата по разчистването на незаконно струпаните отпадъци под моста при 62-ри километър на автомагистралата.   От терена, собственост на пътната агенция – проектното съоръжение плюс два метра в страни от него, са премахнати боклуците натрупани неправомерно от собственика на цеха за преработка и изкупуване на вторични суровини, информират от пресцентъра на АПИ.   Остава обаче огромното количество смет натрупана на общински терен, който граничи с този на АПИ, а с това и опасността отново към обхвата на магистралата да се пренесат нерегламентирано боклуци.   Терзийски посочи, че камионите на пътноподдържащите фирми са натоварени, но все още компетентните институции – РИОСВ-Перник и община Дупница, не са посочили къде може да се депонират отпадъците.   Днес на затворената за движение отсечка край Дупница се правят тестове с тежкотоварни превозни средства. По този начин ще се установи дали е възможно в следобеда в платното за София, което е по-слабо засегнато от пожара, да се пуснат леките автомобили, пътуващи за Кулата. В посока София ще се преминава по Е-79.   В неделя и понеделник, когато трафикът от Кулата към столицата е по-голям в участъка край Дупница по автомагистралата ще преминават леките коли за София, а тези за Кулата ще бъдат по Е-79.   Целта е максимално улеснение на шофьорите в края на работната седмица и през почивните дни. На този етап движението на тежкотоварните превозни средства остава изцяло по Е-79.   За повишаване на безопасността от 14 ч. днес до 20 ч. в събота – 24 август, превозните средства над 12 тона, пътуващи към Кулата, ще бъдат пренасочвани от АМ „Струма“ към Е-79 при пътен възел „Долна Диканя“.   При пътен възел „Бобошево“ тежкотоварните камиони отново ще продължават пътуването си по автомагистралата. Обходният маршрут за всички останали превозни средства е от п. в. „Дупница“ по път I-1 (E-79) до п. в. „Бобошево“ на АМ „Струма“ и обратно.   Председателят на УС на АПИ Георги Терзийски съобщи, чe възстановяването на съоръжението от пожара започва.   Аварийно-възстановителните дейности ще бъдат възложени по чл. 79, ал. 1, т. 4 от ЗОП. Стойността им е 1,5 млн. лв. без ДДС, а срокът им за изпълнение е 4 месеца.   Днес бе проверено и съоръжението при 87-ми км на АМ „Струма“. Под него е премахната пътностроителната техника, която строителна фирма бе разположила неправомерно.   Пространството под моста е почистено, така както е изискано от АПИ.   Днес изтича срокът, в който директорите на всичките 27 областни пътни управления в страната трябва да представят на УС на АПИ доклади за извършените от тях обходи на всички съоръжения за наличие на нерегламентирано използване на пространството под съоръженията и прилежащия сервитут. Обобщените резултати от проверките ще бъдат представени в началото на следващата седмица.  ", "date": "2019.08.23", "title": "Терзийски: Следобед може да пуснем леки коли по АМ „Струма“, ако тестовете потвърдят безопасността"}
{"url": "http://epicenter.bg/article/Borisov--Veche-sme-visokotehnologichna-ikonomika--iskame-resor--Kibersigurnost--v-EK/191027/2/0", "text": "„Измишльотина” е, че България иска да получи ресор „Земеделие” в новата Европейска комисия, като нашата страна всъщност ще се бори да има еврокомисар в сферата на високите технологии и куберсигурността. Това обяви пред журналисти в Крумовград премиерът Бойко Борисов, предаде  bTV.   Информацията, че Мария Габриел може да получи земеделското портфолио се появи в онлайн изданието „Политико”, което се позова на български източници. В публикацията се отбелязва, че ресор „Земеделие” е ключов и е сред тези с най-високо финансиране, но също така и често е повод за сериозни разногласия вътре в общността.   Борисов видимо се подразни от въпроса по темата, а в живото видео в неговия „Фейсбук” профил се чува женски глас зад камерата, който му казва „Не, не, не го коментирай това!”. Все пак, премиерът коментира.   „Това, което искаме, са модерните ресори – киберсигурност, управление на ИТ технологии, това сме го заявили в мое лице преди месец и половина. За какво ни е ресор „Земеделие”? Там парите са ясно и точно разпределени за всички държави. Какво ще направи (Габриел) в ресор „Земеделие”? Някой пуска тези слухове, за да излезе, че, едва ли не, не са ни го дали”, заяви гневно Борисов, като добави, че очаква разширение на сегашния ресор на Мария Габриел („Цифрова икономика и цифрово общество”).   Ако нещата се развият по очаквания от министър-председателя начин, комисар Мария Габриел ще се занимава и с инциденти като изтичането на данните на практически всички живи българи от сървърите на НАП. От днешните коментари на финансовия министър Владислав Горанов не стана ясно дали данъчните ще си раздадат бонуси и след кибератаката и как ще се отрази на приходната агенция очакваната многомилионна глоба от Комисията за защита на личните данни.   „Ще се отрази на съдбата на тези терористи, които атакуваха системата”, заяви той. Нужни ли са още оставки в НАП след пробива? „Достатъчно кадрови промени направихме”, беше отговорът на Владислав Горанов.   Премиерът Борисов в този момент се провикна зад него с думите: „Горанов, за милиард инвестиция няма да може да я видиш довечера, само това ще пуснат, знаеш какво им е казано”.   По-рано, по време на откриването на рудник, министър председателят обяви: „Това е вече високотехнологична икономика с много придадена стойност. Последните две години – три износът ни за Германия и Западна Европа е по-голям от вноса. От там нататък, мерцедеси, беемвета, аудита – за нас, а изнасяме високотехнологична продукция”.  ", "date": "2019.08.23", "title": "Борисов ядосан: Вече сме високотехнологична икономика, искаме ресор „Киберсигурност” в ЕК! (ВИДЕО)"}
{"url": "http://epicenter.bg/article/Mlad-mazh-spasi-dve-detsa-ot-udavyane-na-valnoloma-v-Asparuhovo-/190987/3/0", "text": "В сряда Цветалин Ганчев отишъл с приятели да поплуват, а минути по-късно на вълнолома в Аспарухово пред очите му се разиграла страшна сцена.    „Имаше две около 8-годишни деца, които скачаха от камъните и се забавляваха. Едно от децата беше повлечено от течението и си заплете краката на мрежите в морето. Виждаха се само крайниците му. Успях да разплета мрежите и извадя детето. Морето беше бурно. Второто дете беше на по-отдалечено място в морето. След като извадих и него съм припаднал на излизане от водата. Бях в шок, децата също”, разказва Цветалин Ганчев.    Двете деца се отървават на косъм. Проверката на Изпълнителната агенция по рибарство и аквакултури на следващия ден не открива мрежата в морето.    „Вероятността да е отнесена от морето или да е извадена в късните часове е голяма. Всяка мрежа, която се намира на 200 метра от този тип съображение, е бракониерска, това се санкционира. Лошото в момента е, че не може да докажем на кого е мрежата. Ние ще направим разследване, ако се докаже кой е човекът, ще си понесе последствията”, заяви директорът на ИАРА доц. д-р Галин Николов.    Флагът в този ден бил червен, къпането покрай съоръжението – забранено, а мястото е неохраняемо.    Цветалин разказва, че децата били добре, родителите им му благодарили за смелата постъпка. Малките момчета се озовали на фаталното място сами, без родителите им, които по това време били на работа.", "date": "2019.08.23", "title": "Млад мъж спаси две деца от удавяне на вълнолома в Аспарухово "}
{"url": "http://epicenter.bg/article/Zaporiraha-620-000-lv--pensii-zaradi-neplateni-smetki-za-tok--voda-i-parno/190997/4/0", "text": "Пенсиите на 4794 пенсионери за над 620 хил. лв. са били запорирани през миналата година заради неплатени сметки за ток, вода и парно, дългове към данъчните или банки, както и за издръжка. Това показва статистиката на Националния осигурителен институт (НОИ) за 2018 г.   Най-много са запорираните пенсии в София, където са блокирани 186 хил. лв. на 1373 пенсионери. На второ място по възрастни длъжници се нарежда Перник, където за запорза 42 хил. със запор са 348 пенсионери. Следват длъжниците в Пловдив, където те са с 20 по-малко от миньорския град, но сумата при тях е 43 хил. лв. Най-малко запори са наложени в Силистра, Търговище и Кърджали. В трите области има общо 116 длъжници, които имат борчове за 12 хил.лв.   През миналата и тази година защита от запори върху пенсиите ползват около 1,8 млн. души. Причината е, че според Гражданския процесуален кодекс доходи под размера на минималната работна заплата не могат да бъдат секвестирани. През 2018 г. минималната заплата бе 510 лв., а през тази е 560 лв. Удръжките от запорираните пенсии се определят в зависимост от размера на дохода на пенсионера спрямо минималната заплата.   Така, ако пенсионерите получават между 560 и 1120 лв., те ще се разделят с 1/3 от доходите си, ако нямат деца, или с 1/4, в случай че се грижат за непълнолетен наследник. Сметките показват, че ако пенсионер получава 561 лв. и е осъден от ЧСИ, ще му бъдат удържани до 185,13 лв., или 140 лв. в зависимост от това дали има малки деца.   Ако доходите му са над 1120 лв., то запорът ще е 1/2 или 1/3. Пенсионерите обаче може да бъдат осъдени за дългове, независимо какъв е размерът на доходите им, ако дължат издръжка за деца. През миналата година пенсионерите са били 2 158 000. От тях 672 174 са взимали минималната пенсия от 207,60 лв. Като още 390 хил. души са били с доход до 250 лв. Средната пенсия през 2018 година е била 364,32 лв. и спрямо 2014 г. тя се е вдигнала с 54,32 лева.  ", "date": "2019.08.23", "title": "Запорираха 620 000 лв. пенсии заради неплатени сметки за ток, вода и парно"}
{"url": "http://epicenter.bg/article/Stefan-Tsanev-v--quot-Sanyat-na-senkite-quot--/190993/11/0", "text": "В нея авторът разказва за своите срещи с велики българи, преселили се вече в по-добрия свят, които обаче продължават да се \"разхождат\" в неговата памет.  Книгата съдържа 36 разказа-спомени, които ни връщат в различни мигове от нашата история, наситени с присъствието на личности, оставили диря в театъра, в киното, в литературата.  Между страниците на \"Сънят на сенките\" оживяват Елисавета Багряна и Дора Габе, Евлоги и Христо Геогиеви, Маяковски и Пеньо Пенев, Атанас Далчев и Анастас Михайлов, Асен Босев и Александър Геров, Анжел Вайда и Апостол Карамитев, Борис Христов и Георги Джагаров, Георги Марков и Дечко Узунов, Невена Коканова и Евгений Евтушенко - все имена на велики творци, до който писателят Цанев се е докосвал.  \"И това е надеждата: че смъртта е само праг към нечия памет,  където и аз ще имам със живите еднакви права ..\", казва Стефан Цанев в \"Автореквием\" (1980)  А мъртвите – те са нашите корени.  И с все по-голям страх си мисля за съдбата на България…  Забравата е по-страшна от смъртта.  Затова ще разкажа за някои достойни мъже и жени, които вече не са на този свят, но продължават да живеят в мен.      Не мога да не пиша за този поет.  Беше 5 май 1988 година, рано сутринта кацнах на Софийското летище, връщах се от Китай, пред летището двама мъже изскочиха от черна волга и ми казаха, че днес следобед на площада в Димитровград щели да ми връчват наградата за поезия “Пеньо Пенев”, така че – заповядайте, качвайте се и да тръгваме!   Някой бе казал някога, че поезията е красива игра за наивни селски момчета. За мен поезията обаче беше нещо по-друго – беше бягство, бягство от онази скучна, мизерна селска действителност след войната, от глада, от въшките, от черните крепове по портите, като към всичко това се прибавят и политическите репресии след септември 1944 година – колективизацията, национализацията, разкулачването, среднощните арести, тайни разстрели и прочие – може би на днешният волен читател ще му стане ясен моят непреодолим стремеж да избягам в някакъв друг нереален, илюзорен, измамен, но красив свят - такъв  свят може да ти даде само поезията.            И аз бягах със все сили - до пролетта на 1959 година.          До самоубийството на Пеньо Пенев…          През целия път до Димитровград мълчах, мислех си: какво съм сбъркал? Защото награди в ония времена не се даваха случайно: или те награждават за това, че си написал нещо угодно на властта или те купуват, за да напишеш… Като пристигнахме, помолих да ме оставят за половин час самичък в хотела и там, върху две хотелски бланки на крайгаровия хотел “Москва” (в който между впрочем се бе самоубил Пеньо Пенев) написах своето слово, което трябваше да произнеса на площада. То така и започва:     Каза, макар и късно – след смъртта му.   Докато в ония години разните поети нагаждачи се мъчеха да съчиняват фалшиви оди за социализма, Пеньо Пенев ги пишеше искрено и естествено, с пълен глас:     Подражаваше той на Маяковски не само със стълбовидното изписване на стиха и с патетичния апломб на декламацията си, подражаваше му и с непокорното си държание, с демонстративната си независимост, дори с буйния си перчем.   И също като Маяковски  Остана той верен на Маяковски до самия край – до самоубийството си – също през април…   Има обаче една много голяма разлика между тях. Преди да стане “възторжен поет на социалистическата революция”, Маяковски е - от шарфа до пурата - завършен поет футурист. След което прави резкия завой към партийна верноподаност и започва деградацията му, падението му… Осъзнаването на фалша,  разочарованието му идва твърде късно - след цели 13 години, трае една нощ, през която успява да нахвърли няколко недовършени стихотворения, чийто край е куршумът в сърцето му.            Пеньо Пенев започна пътя си като “възторжен поет на социалистическото строителство”, а разочарованието му дойде твърде рано – само няколко години след появата му на литературния хоризонт и само една година след отпечатването на първата му книга “Добро утро, хора!” (1956). Коя бе причината?     Това не са празни думи. Близостта му до народа го накара по-бързо от Маяковски да прозре, че между думите за социализма и действителността зее пропаст. И може би не случайно точно в Добруджа, далеч от шумно прокламираните строежи, пиейки в кръчмата с оръфаните и обезверени селяни, лишени от земя и достойнство – не случайно точно там той е прозрял истината. И не случайно там, през август на 1957 година, написва и публикува в два последователни броя на селската многотиражка 12 стихотворения - в тях няма и следа от социалистическия патос, няма го и бодрия начупен стих - пълна резигнация, тотално отчаяние:   И накрая, за капак на всичко, се провиква: Нечувани думи в ония години! Къде е предишната вяра, къде е предишният възторг?   …На площада в Димитровград пред фонтаните беше построена естрадка, на нея се изправиха димитровградските първенци и след като обявиха на кого връчват тази година наградата “Пеньо Пенев”, дадоха ми думата.  Хората си приказваха по пейките, децата крещяха край фонтана, водоскоците ме заглушаваха, затова завиках колкото ми глас държи:     Площадът се ослуша… Ако бдителните партийни стражи не бяха вдигнали шум за онези Пеньови стихотворения, отпечатани в някаква многотиржчица посред знойтото лято някъде си в затънтена Добруджа, едва ли някой щеше да чуе за тях, най-много да ги бяха прочели десетина пияници в селската кръчма. Обаче партията е нащрек: как така някой си използва държавния печат за публикация на антисоциалистически стихове? За това се полага съд! Отгоре на всичко това не са упадъчни стихове на някой закоравял декадент, това е ренегатство на певеца на социализма, това е предателство!   И започна тормозът. Устройваха разобличителни събрания, гневни комсомолци викаха: “Как така ще е трудно да бъдеш честен човек в нашия светъл век на социализма?! Това е клевета!” Стигна се дотам тогавашният председател на Съюза на писателите Георги Караславов на общо събрание да поиска от Пеньо Пенев да върне парите, които му бил дал в аванс – “но не за да пише вражески стихове!” (Ставаше дума за 550 лева тогавашни пари, след деноминацията през 1962, а и сега - равни на 55 лева). И никакво печатане! (След добруджанските стихотворения цяла година нито една публикация!)    За да го спасят от съда, добри хора го изкараха луд и го пратиха на лечение в Клементинската болница, в психиатрията…   През лятото на 1958 година Пеньо Пенев се качва в Ситняково и там написва поемата си “Сто възела” . Трагична поема, извисяваща се до яворова мощ, пълна с разкаяния и покаяния, свличащи се до молби и самоунижения.     Но мислите, че тези разкаяния трогнаха стоманените партийни съвести?  Никак.   Поемата също не бе отпечатана. И отново в психиатрията… Певецът на социалистическото строителство бе низвергнат. Разпнат между вярата си в една красива илюзия и разочарованието си от грозната действителност – той нямаше друг изход, освен…            Аз имах нещастната случайност да го срещна няколко дни преди това, към средата на април 1959 година, на кръстовището между улиците “Солунска” и “Ангел Кънчев”, близо до Съюза на писателите, пред будката, дето и сега е в ъгъла на градинката. Купуваше си цигари.          - Здравей! – му казах.          - Здрасти.          - Как си?          - Добре съм – отвърна той, спря се пред мен, сложи двете си ръце на раменете ми, вгледа се в очите ми и аз се взрях в неговите: това бяха изумително зелени очи, хлътнали дълбоко в орбитите си, на дъното им мътнееше тинята на голямо страдание.   – Излизам от Клементинската болница – каза той. Говореше бавно и разчленено: - Купих си последната кутия цигари. И си отивам.   Обърна се и си тръгна, бавно и леко приведен. Повтарям тези негови думи, незначителни при обикновен разговор, защото те придобиха съвсем друг смисъл след два дни. След два дни долетя страшната вест.                 При тези думи площадът занемя. (Беше месец май, но все още 1988 година!) Ни вик, ни ръкопляскане, ни смях.  Видях как вратовете на стоящите пред мен димитровградски първенци кръвясаха, змийчета студена пот шурнаха по гърбовете им. Тръгнаха си, без да се обърнат.   Вървях самотен по димитровградските улици, влязох в хотела. В стаята ми, облегната до прозореца, леко прегърбена, къдрокоса и зеленоока, ме чакаше сянката на поета. Изпуши мълком последната си цигара и се разсея в пространството като цигарен дим.   Самотна бродница, смущава ли тя сега нечий сън? Поетът  на  голямото  разочарование  полека-лека  потъва  във забвение. Миналите трагедии не трогват днешния ден. ___   Тук и нататък в „Разпятието на поета“ прозаичният текст в курсив е цитат от словото ми в Димитровгра на 5 май 1988 г. (Б.а.)   Известна по-късно като „Дни на проверка“ (Б.а.)", "date": "2019.08.23", "title": "Стефан Цанев в \"Сънят на сенките\": Разпятието на поета - Пеньо Пенев"}
{"url": "http://epicenter.bg/article/Mirela-Kostadinova--Parvata-balgarska-lekarka-d-r-Tota-Venkova-ne-se-omazhva--otdadena-na-profesiyata/191018/11/105", "text": "„Най-мъчното нещо на света е да възпитаваш, лекуваш и управляваш. Имах щастието да бъда учителка и лекарка и смело мога да кажа: „Учител, който не обича децата, е лош учител, а лекар, който не обича болните, е лекар занаятчия, а не лекар-майстор, създател и творец на човешкото здраве“, това са думи на д-р Тота Венкова, първата дипломирана българска лекарка в следосвобожденска България.   Тя се ражда в Габрово през 1855 г. в дома на Венко и Мария Чехларови. Акушерката пророкувала, че с тези черни очи като въглени, щом порасне ще гори сърцата на мъжете. „Не да горят, а да топлят човешките сърца“, отронила майка ѝ. Тота растяла като трудолюбиво, познавателно и ученолюбиво дете, помагала в домашната работа. „Понеделник за мене беше Вартоломей, защото цял ден въртях чекръка, за да насуквам масури за цяла неделя на мама. Вторник беше Света Троица, защото усуквах на три ката конци и ги ваксирах, за да има цяла неделя тати да шие имениите. Понякога и аз сядах на тезгяха, за да шия с двоен декиш недоизкараните чехли“. Момиченцето остава рано сираче и не се радва на особено радостно детство.   През 1873 г. завършва пети клас на Габровското девическо училище. На осемнадесет години постъпва учителка в същото школо - до 1877 г. В Държавен архив - Габрово до днес се съхраняват документи, с които тя е приела учителската си длъжност и разписки за уговорените и получените възнаграждения.   По време на Освободителната война (1877-1878) става медицинска сестра във Военната болница в Габрово. Някъде през тези трудни дни решава да стане лекарка. По време на военните действия през зимата на 1877 г., когато жертвите от студа били повече от колкото от куршумите, в болницата постъпват хора в тежко състояние. Между тях бил и един лекар, руснакът Иван Янич. Между двамата се раждат пламенни чувства. Тота Венкова го окуражавала, че скоро ще оздравее, а той мечтаел да специализира хирургия щом се завърне в родината си. Тота пък вече искала да учи медицина. Д-р Иван Янич скоро умира и е погребан в Габрово.   След години Тота Венкова поставила паметник на гроба на Янич върху, който пишело: „Няма по-голяма любов от тази, да положиш живота си за своите другари“. Бъдещата лекарка дълго тъгувала от раздялата със своя любим. Не се омъжила до края на дните си и нямала свои деца.   Един ден пристига щастлива вест – получила е стипендия, за да учи медицина в Русия. Още на следващата година тя заминава, за да сбъдне мечтата си. Стипендията ѝ от 300 рубли била отпусната от Санкт Петербургското благотворително общество. Тота Венкова заминава за Русия, за да следва медицина.   Скоро поради тежко белодробно заболяване е принудена да прекъсне следването си и се завръща в родния си град. Стабилизира здравето си отново отива в Петербург, за да продължи с науките, но вече като стипендиантка на Министерството на народната просвета.   През 1886 г. се дипломира медицина в Петербург, завръща се в България като първата лекарка. Постъпва на работа в Русе, а после и във В. Търново, Варна и София. Никога не практикува в родния си град. Работела с ентусиазъм и любов към своите пациенти, а нейно правило било – „всичко за другите, нищо за себе си“.   През 1893 г. отпътувала отново за Петербург, за да специализира вътрешни и детски болести. После заминава за Виена. Там пък специализира гинекология и акушерство. След завръщането си у нас, постъпва на работа в „Майчин дом“ в София. Преподава акушерски курс в Александровска болница.   До 1900 г. тя е училищен лекар в Софийската девическа гимназия. В не добро здраве Тота Венкова се оттегля от държавната работа през 1901 г. Тогава е на 46 г. Нейният дом в центъра на София на ул. „Солунска“ №13 и ъгъла на ул. „Христо Белчев“ се превръща в безплатна акушеро-гинекологична консултация. Когато за България отново настъпили трудни години на войни тя вече в напреднала възраст, изпращала колети на войниците на фронта и лекувала жените им.   В навечерието на Коледа, на 23 декември 1921 г. в София си отива от живота д-р Тота Венкова. Погребана е в Централните Софийски гробища. През 1997 г. по инициатива на Женското благотворително дружество „Майчина грижа“ и група общественици костите на бележитата лекарка са пренесени и погребани в родното ѝ Габрово.   Завещава на санаториума в Искрец 500 000 лв. С тези пари трябвало да се обзаведе павилион за деца болни от туберколоза с четиридесет легла. На габровското Девическо училище завещала 500 000 лв. С тях е построено през 1949 г., в местността „Топлешка поляна“ над габровското село Зелено дърво, детско летовище, известно като Климатическо училище „Д-р Тота Венкова“. На Софийски университет оставя 40 000 лв.   Днес споменът за тази всеотдайна жена пази болницата в Габрово, която носи нейното име. Също паметна плоча на мястото на родната ѝ къща, която може да се види само на рисунка в Държавния архив. Намирала се е на малка уличка, където сега е кръстовището до Районно управление на МВР, на улиците „Цанко Дюстабанов“, „Янтра“ и „Стара планина“.   Тиха, милостива, сърдечна към хората, облекчаваща страданията и болките им, такава я помнят нейните съвременници. За съжаление твърде малко се знае днес за тази достойна българка.  ", "date": "2019.08.23", "title": "Мирела Костадинова: Д-р Тота Венкова завещава по 500 000 лева на санаториум и на девическо училище"}
{"url": "http://epicenter.bg/article/Kralev-v-Kardzhali--Darzhavata-ot-godini-pomaga-na-vsichki-otbori--vlezli-vav-visshiya-eshelon-na-futbola/191036/8/0", "text": "„Държавата от години се е ангажирала да подпомага всички отбори, които влизат във висшия ешелон на футбола в България, с изграждане на терени и осветление. Със стадиона в Кърджали ще реализираме нашите обещания по същия начин.“ Това заяви министърът на младежта и спорта Красен Кралев пред медии по време на посещението си в Кърджали заедно с премиера Бойко Борисов, съобщиха от пресцентъра на ММС.    Те се срещнаха с ръководството на ПФК \"Арда\", както и с проектантите, изготвили проекта за допълнително модернизиране на стадиона (осигуряването на осветление, изграждане на козирка, табло и прилежаща инфраструктура).    Модернизирането се налага, за да може футболният клуб да провежда домакинските си мачове на спортното съоръжение в града. В момента те се играят на стадиона на „Локомотив“ в Пловдив.    Кралев посочи, че ММС има готовност да съдейства за реализирането на проекта на „Арда“, като по думите му клубът е кандидатствал с изключително детайлен план за строителни дейности по прилежащата инфраструктура на стадиона.    „След срещата, която проведохме с премиера Борисов и ръководството на клуба, ще довършим разговорите по проекта, за да може по най-бързия начин средствата да се осигурят и да се проведе обществената поръчка. Най-реалистично е \"Арда” да провежда домакинските срещи на собствения си стадион напролет, във втория полусезон“, заяви спортният министър.    Той допълни, че в момента осветлението на „Арена Арда“ е приоритетно, тъй като ситуацията е по-сложна отколкото на другите стадиони.    „Първо трябва да се справим с тази задача и след това ще мислим за следващи евентуални инвестиции. Най-важното е да се постави осветлението, за да могат футболистите да играят пред собствена публика. Знаете, че това е дебютен сезон за „Арда“ в елитната група и всички фенове на отбора очакват да видят любимците си на този стадион“, каза още Кралев.   ", "date": "2019.08.23", "title": "Кралев в Кърджали: Държавата от години помага на всички отбори, влезли във висшия ешелон на футбола"}
{"url": "http://epicenter.bg/article/Andzhelina-Dzholi-edva-sdarzha-salzite-si--ostavyayki-Madoks-v-Yuzhna-Koreya--Video-/190995/10/100", "text": "Анджелина Джоли придружи сина си - Мадокс Джоли-Пит, в университета Yonsei, разположен в Сеул, Южна Корея. Носителката на наградата \"Оскар\" беше там, за да помогне на най-голямото си дете да се настани в учебното заведение и докато вървеше с него по коридорите, тя дори се спря да поговори с част от студентите. \r\n \r\n Ричард Чой, който учи в същия университет, сподели снимки в Инстаграм страницата си заедно с 44-годишната актриса.   \" \", написа той към кадрите.   На други снимки, публикувани в социалните медии, може да се види как да Анджелина грее от гордост, обикаляйки кампуса със сина си.   На въпрос докога мисли да остане в там, тя отговори, че напуска страната още същия ден.   \" \", разкри Джоли, сочейки към порасналото си дете.   Първокурсникът Мадокс ще учи биохимия. Източници на \"InStyle\" отбелязват, че той е бил изцяло погълнат от изучаването на корейския език и е взимал по няколко урока всяка седмица. Синът на Джоли дори е бил приет в редица други висши учебни заведения, но е взел решението да се запише в Yonsei.   Сеул може да изглежда като чисто нов свят, далеч от дома му в Лос Анджелис, но за сметка на това е много по-близо до Камбоджа - страната, в която е роден, преди холивудската звезда да го осинови.   \" \", каза Джоли пред \"People\", когато за първи път стана ясно, че Мадокс ще се премести да следва висшето си образование в чужбина.   До някъде е изненадващо, че Брад Пит не беше с тях, за да изпрати студента. Но списание \"Us Weekly\" твърди, че в момента Мадокс и Пит всъщност не са в най-добрите си отношения.   \" \", каза източник пред списанието.   \r\n   \r\n   \r\n   \r\n \r\n \r\n \r\n  on  \r\n Източник: Дир.бг", "date": "2019.08.23", "title": "Анджелина Джоли едва сдържа сълзите си, оставяйки Мадокс в Южна Корея (Видео)"}
{"url": "http://epicenter.bg/article/Maykal-Dzheksan-ima-tayno-zaveshtanie--koeto-ne-e-bilo-izpalneno/191002/10/100", "text": "Покойната поп звезда Майкъл Джексън има тайно завещание, което така и не било изпълнено след смъртта му, твърди бившият му мениджър Реймон Бейн, предаде “Индипендънт”.    Според Бейн Джексън е написал завещание през 2006 г., което означава, че то анулира това от 2002 г, предаде БТВ.    “В това завещание той подробно описа как трябва да се запази и поддържа неговото наследство. Майкъл го написа пред нотариус и мен”, коментира Бейн.    По думите ѝ обаче тя не знае къде се намира въпросното тайно завещание и се надява то да се появи.    “Всеки, който е познавал Майкъл знае колко методичен, сериозен и точен беше той. Надявам завещанието му от 2006 г. да бъде открито и изпълнено”, допълва тя.    По думите ѝ до момента няма нито едно дарение направено в името на Майкъл Джексън – нещо, което той много би желал.    След смъртта на певеца през 2009 г. властта върху неговото състояние беше дадена на двама души, записани в завещанието от 2002 г. Отношенията между тях и семейството на Джексън са обтегнати и се водят дела.    Пълномощниците на Джексън коментираха пред “Индипендънт”, че “Реймон Бейн няма право да действа от името на Майкъл Джексън, нито да използва неговото наследство за каквито и да било дарителски кампании или реклама”.    Така и не става ясно къде се намира тайното завещание на поп иконата.", "date": "2019.08.23", "title": "Майкъл Джексън има тайно завещание, което не е било изпълнено"}
{"url": "http://epicenter.bg/article/Premierat-Borisov-shte-prisastva-na-otkrivaneto-na-zlatnata-mina--Ada-tepe-/190983/2/0", "text": "Премиерът Бойко Борисов и председателят Народното събрание Цвета Караянчева ще присъстват на откриването на златната мина \"Ада тепе\" край Крумовград.   Днес е петък - пазарен ден, а целият пазар в Крумовград очаква Борисов да кацне с хеликоптер на стадиона за откриването на рудника на Ада тепе.    Концесионер е канадската компания \"Дънди прешъс металс\", която стопанисва и най-голямата работеща златна мина в Европа - тази в Челопеч.  Мината е най-старият рудник в Европа, известен досега на науката - \"Ада тепе\" край Крумовград. Това е и първият новоразработен рудник в страната за последните 40 години. Златната мина край Крумовград има срок на експлоатация от 8 години. След това терените ще бъдат рекултивирани. През това време компанията ще добие 700 хиляди унции злато, а също и сребро. Инвестицията е в размер на 160 милиона долара. ", "date": "2019.08.23", "title": "Борисов ще присъства на откриването на златната мина „Ада тепе“ край Крумовград"}
{"url": "http://epicenter.bg/article/Prof--Todor-Kantardzhiev-razkri-kak-da-se-predpazim-ot-legionerskata-bolest/190984/2/0", "text": "Ако студената вода не е достатъчно студена, а топлата вода гореща, при една междинна температура се размножават микрооргазнизми. Така се разпространява и легионерската болест. Това заяви в сутрешния блок на Нова телевизия проф. Тодор Кантарджиев, директор на Центъра по заразни и паразитни болести.   Припомняме, че британски медии разпространиха информацията, че туристи от Великобритания са починали от легионерска болест след престой в хотел в \"Слънчев бряг\". Вчера от Министерството на здравеопазването съобщиха, че няма положителни проби за бактерията \"легионела\" в Курортен комплекс \"Слънчев бряг\". \"Когато има застояла вода, която не е пускана 5-6 дена, има възможност за разпространение на болестта. За това тази болест е по-разпространена по хотелите. Нека хората, които се връщат от плаж, да източват в хотелските стаи душовете и чешмите и да не са в банята по това време. Заразяването става и чрез вдишване\", каза още той. \"В ЕС имаше 11 000 болни от легионерска болест, при 7% смъртност. Легионерската болест всъщност е пневномия\", разкри директорът на Националния институт по заразни и паразитни болести.  \"По отношение на бактерията \"легионела\", нашите климатици са безопасни\", коментира проф. Кантарджиев. \"Източвайте водата и в дома си, ако сте отсъствали повече време\", препоръча проф. Тодор Кантарджиев. Източник novini.bg", "date": "2019.08.23", "title": "Проф. Тодор Кантарджиев разкри как да се предпазим от легионерската болест"}
{"url": "http://epicenter.bg/article/Advokat-Marin-Markovski--V-momenta-sadebnite-ni-protsesi-sa-inkvizatsionni/190985/2/0", "text": "„Има европейски принцип – равенство на оръжията – каквото има прокуратурата, такова да притежава и защитата. В момента съдебните ни процеси са инквизиционни. Прокуратурата няма функция да решава делата и да казва кой ще остане завинаги в затвора и кой не\". Това заяви в ефира на бТВ адвокат Марин Марковски по повод предложението за повече правомощия на прокурорите.  „Никой не може да не изпълни законово решение. Когато един сериен или масов убиец си признае престъпленията, той се спасява от доживотната присъда и получава от 20 до 30 г. Нашият живот е съпътстван от много тежки престъпления. България се превърна от държавата на розите в държавата на вампирите. Имаме прекалено много жестоки убийства и хората с основание казват, че те трябва да се спрат. Има голямо значение, дали престъпникът ще получи 30 години, или доживотен затвор. Трябва да бъдат спрени тези хора, защото не могат да бъдат превъзпитани“, заяви Марковски.   „В Германия, Франция и Англия има доживотни присъди, въпреки че препоръчват да не се използват. Когато един човек е обладан от силите на злото се вижда колко е опасен по делата му. Един ужасяващ престъпник като Момата заяви, че ако знаеше, че ще получи доживотна присъда е нямало да извърши престъпленията си. Това трябва да е достатъчно, за да не се използва съкратеното съдебно производство“, заяви Марковски.   \"Законодателят трябва да забрани съкратеното съдебно производство за определен кръг от категория от престъпления. Прокуратурата е страна по делото\", заяви Николай Кокинов, адвокат и бивш градски прокурор.  Попитан дали прокуратурата е с вързани ръце за брутално убитите, Кокинов заяви, че законът е такъв, какъвто е. Ако се премахне съкратеното съдебно производство, по-добре ли ще е близките на жертвите да слушат за страданието им в продължение на няколко години, попита бившият прокурор.   Марковски заяви, че един процес трябва да бъде бърз, справедлив и да се доближава до истината.   \"Безспорно е, че прокуратурата няма място в защитната линия, законодателят е този, който трябва да каже ще има ли или не облекчения, без да залита на ляво и на дясно\", заяви Кокинов и добави, че не приемат искането за повече правомощия за прокуратурата. Източник novini.bg", "date": "2019.08.23", "title": "Адвокат Марин Марковски: В момента съдебните ни процеси са инквизиционни"}
{"url": "http://epicenter.bg/article/API--Imame-gotovnost-do-kraya-na-denya-da-pusnem-platnoto-v-posoka-Sofiya-na-AM--quot-Struma-quot--/190986/2/0", "text": "Движението по затворения след пожар 10-километров участък от АМ „Струма” ще бъде пуснат, но само за уикенда още от днес, обяви инж. Георги Терзийски, председател на Управителния съвет на АПИ, предаде bTV.   В петък и събота ще е отворено едно платно в посока Гърция, а в неделя и понеделник – в посока София.   Обходният маршрут е от км 50 на магистралата – по път Е-79 през Дупница – до пътен възел „Бобошево” - около 20 км.   10-километровия участък от магистралата край Дупница беше затворен за движение след пожар на депо за отпадъци под конструкцията.   Днес АПИ прави проверка дали е разчистено под моста. Боклуците са избутани настрани, но още не са премахнати.   Относно проверките на всички магистрали за наличие на нерегламентирано използване на пространството под мостове и виадукти Терзийски каза, че резултатите ще бъдат представени следващата седмица.   Има много интересни случаи – например има изграден овчарник под съоръжение, обяви шефът на АПИ.   По-рано Терзийски съобщи, че днес ще се направи изпитване на товароносимостта на платното към София. Предварителните резултати от пробите са много обнадеждаващи. Имаме готовност до края на деня да пуснем платното за движение в посока София, каза той пред нова телевизия.   Терзийски направи проверка на място, за да установи докъде е стигнало почистването на отпадъците след пожара отпреди няколко седмици. Той не се ангажира с прогноза кога точно те ще бъдат премахнати, но съобщи, че има предписание към пътната агенция от РИОСВ - Перник. До 2 септември АПИ трябва да почисти теренът, за който отговаря - 2,5 метра пространството под магистралата.   \"Община Дупница ни е сезирала през 2018 година. При последваща проверка не са открити отпадъци. От РИОСВ са ни сигнализирали на 20 август с предписание до 2 септември да се почисти\", коментира шефът на Агенция \"Пътна инфраструктура'.   \"От вчера сме поискали контролните органи – РИОСВ и Община Дупница да ни укажат къде да депонираме. АПИ не се вайка пред медии и в студия, тя работи. Проблемът ще се реши когато цялото нещо бъде уредено законово\", заяви още той.", "date": "2019.08.23", "title": "АПИ: Пускаме движението по затворения участък от АМ „Струма” към Гърция, но само за уикенда"}
{"url": "http://epicenter.bg/article/Stroitelen-nadzor--Imame-garantsiya--che-novite-ogranichiteli-na--Grafa--sa-ustoychivi/190989/2/0", "text": "Вчера започна подмяната на опасните ограничители по ул. “Граф Игнатиев“, които се прочуха с прозвището “акули“. Пред БНР Тодор Тодоров, ръководител на строителния надзор на ремонта на улица “Граф Игнатиев“, посочи какви са гаранциите, че поставените нови колчета ще стоят здраво:    “Поставените постаменти идват като заготовка, през тях ще се монтират анкери, шпилки към бетоновата плоча, която е под тротоарната настилка на “Граф Игнатиев“ и вече с тези шпилки към тях ще бъде монтирано самото колче, т.е., имаме пълна гаранция, че трудно ще може то да се разбие“.   В интервю за предаването “Преди всички“ той коментира още защо чак сега се подменят ограничителите, след като решението е от април:   “Хронологията на кратко е - на 9 април се взима решение от експертен съвет към главния архитект, на 15 април е възлагането за проекта за новите ограничители, на 17 май е изготвен проектът за новите ограничители, местата им и местата им за поставяне, и на 15 август имаме вече конкретно възлагане от Столична община къде да се поставят. Някъде около три месеца бяха нужни, за да се произведат новите ограничители“.   Според Тодоров няма да се налага разбиване на ремонтираната улица за поставянето на новите ограничители:   “Вчера започнахме поставянето, чак разбиване няма да има. Вади се една плочка внимателно, наоколо нищо не се разбива и на мястото на плочката се слага малко постаментче, то е с много малки размери, просто да се хване самото колче и вече върху него се поставя колчето. Разбиване няма да има“.  ", "date": "2019.08.23", "title": "Строителен надзор: Имаме гаранция, че новите ограничители на “Графа“ са устойчиви"}
{"url": "http://epicenter.bg/article/NOI--Balgarskite-pensioneri-v-Turtsiya-tryabva-da-deklarirat--che-sa-zhivi-do-27-avgust-2019-g-/190990/2/0", "text": "Националният осигурителен институт (НОИ) напомня, че българските граждани, получаващи пенсии на базата на споразумението между правителствата на Република България и на Република Турция за изплащане на български пенсии в Турция, са задължени по силата на това споразумение два пъти в годината да декларират пред българските власти, че са живи.   Получателите на такива пенсии трябва през месеците януари и юли на съответната календарна година да се явяват лично пред официален орган в Република Турция за заверка на декларацията за живот.   След заверката оригиналът на документа се изпраща до Националния осигурителен институт (НОИ), дирекция „Европейски регламенти и международни договори“ на адрес: 1303, София, бул. „Ал. Стамболийски“ № 62-64.   За да не се спират пенсиите на лицата, документът трябва да е получен в срок до 10 февруари, когато той се отнася за първото полугодие. Срокът за подаване на декларациите за живот за второто полугодие на 2019 г. от лицата, получаващи пенсии в Република Турция, бе до 10 август, сега се удължава до 27 август т.г.   В случай на спиране на пенсията изплащането се възобновява след получаване в НОИ на въпросната надлежно заверена декларация за живот. Официални органи за заверка на декларациите са посланиците и консулите на Република България в Република Турция, турският Институт за социално осигуряване или други длъжностни лица, определени от турското вътрешно законодателство - община, кметство, областна управа, нотариус и т.н.   Образец на декларацията за живот е достъпна на интернет страницата на НОИ в рубрика „За потребителя“/„Формуляри“/„Формуляри и образци по регламенти“/ „Образци на декларация за продължаване изплащането на български пенсии на лица, живеещи в други държави“.", "date": "2019.08.23", "title": "НОИ: Българските пенсионери в Турция трябва да декларират, че са живи до 27 август 2019 г."}
{"url": "http://epicenter.bg/article/Borisov-inspektira-stadiona-na--quot-Arda-quot-Kardzhali--NA-ZhIVO-/190999/2/0", "text": "Премиерът Бойко Борисов се появи на обновения стадион на ФК \"Арда\"-Кърджали, за да провери съоръжението и пусна предаване на живо във Фейсбук. Заедно с него бяха и министрите на финансите Владислав Горанов и на спорта Красен Кралев. По-късно премиерът ще участва в откриването на златната мина \"Ада тепе\" край Крумовград.   На входа на стадиона го чакаха група привърженици на отбора, които го посрещнаха с аплодисменти.   \"Добър ден, другарю началник\", посрещнаха го привържениците на клуба.    \"Как сте, това да не е отборът на \"Арда\"?\", пошегува се премиерът с посрещачите, които му подариха тениска на отбора.    Министър-председателят Бойко Борисов се срещна с ръководството на професионален футболен клуб (ПФК) „Арда“ и с проектанти, изготвили проект за допълнително модернизиране на стадиона „Арена Арда“ в Кърджали. Модернизирането се налага, за да може футболният клуб да провежда домакинските си мачове на собствен терен в Кърджали, уточниха от Правителствената информационна служба.    По време на разговорите бяха обсъдени възможностите за справедливо решение за финансиране на клуба, каквото получават всички останали отбори от Първа професионална лига, като целта е разходите по реновирането да бъдат оптимизирани максимално.    Министър-председателят Бойко Борисов подчерта, че правителството изпълнява последователна политика за изграждане и реновиране на спортната база в цялата страна. Той коментира, че всички останали отбори в „А“ група са получили финансиране от държавата.    „Помогнали сме на всички – или с тревно покритие, или с осветление. Надявам се следващата сряда да ми дадат точна сметка, за да помогнем и на „Арда“ да играят домакинските си мачове тук“, заяви Бойко Борисов.    Срещата днес е в резултат на разговора на ръководството на „Арда“ с премиера Борисов в началото на месец август, когато те поеха ангажимент да бъдат представени подробно плановете за подобряване на спортното съоръжение в Кърджали.    От месец юли тази година ПФК „Aрда“ играят в Първа професионална футболна лига на българското първенство. Едно от изискванията за провеждането на домакински мачове на отборите от Първа лига е да разполагат със специално осветление на стадиона си. Изцяло обновеният през 2018 г. стадион в Кърджали няма такова осветление, поради което ПФК „Aрда“ игрae дoмaкинcкитe cи мaчoвe нa cтaдиoн „Лoкoмoтив“ в Плoвдив.    На срещата в Кърджали присъстваха министърът на младежта и спорта Красен Кралев, министърът на финансите Владислав Горанов и представители на местната власт.     ", "date": "2019.08.23", "title": "Борисов инспектира стадиона в Кърджали, посрещнаха го с \"Добър ден, другарю началник!\" (ВИДЕО)"}
{"url": "http://epicenter.bg/article/Tsveta-Markova--Ot-globata-na-NAP-nyama-da-proizteche-nishto/191000/2/0", "text": "Очаква се днес Националната агенция за приходите (НАП) да получи акта си за извършеното нарушение при изтичане на личните данни след хакерската атака. Комисията за защита на личните данни обяви вече, че се готви да наложи санкция. В рамките на три работни дни НАП има възможност да отговори и след това ще стане ясен размерът на глобата.   Цвета Маркова, бивш председател на Държавната агенция за сигурността на информацията, обяви в предаването \"Преди всички\" по “Хоризонт“ , че през всички години се наблюдава неглижиране и подценяване на киберсигурността у нас, за което са необходими спешни мерки:   “Първо политическото ръководство действително да инвестира в киберсигурност и една от тези инвестиции, един от аспектите на тези инвестиции да подготви добри специалисти, които, ако може след това обаче да не напуснат и да не избягат някъде“.   Пред БНР тя коментира още какви са очакванията й за санкцията, наложена на НАП:   “Считам, че нарушението е изключително сериозно, но размерът тук няма значение. Даже допускам, че дори да би бил наложен най-високият размер, за да се успокои обществото, че нещо се прави, най-вероятно при евентуално обжалване съдът ще намали този размер. Абсолютно съм съгласна, че тук тази сума буквално ще бъде преместена виртуално от едно място на друго, т.е., от един бюджет в друг и това няма да гарантира по-голяма сигурност в бъдеще“.  ", "date": "2019.08.23", "title": "Цвета Маркова: От глобата на НАП няма да произтече нищо"}
{"url": "http://epicenter.bg/article/Ochakva-se-esenen-pik-na-morbili-i-hepatit-A/191005/2/0", "text": "Част от промените в имунизационния календар, които бяха на обществено обсъждане до днес, притесниха личните лекари. От здравното министерство поискаха да се намали приемът на някои от задължителните ваксини. Например за туберкулоза и опасните пневмококови инфекции.    Педиатрите са категорични, че не искат отпадане на пробата манту за 11-годишните, защото в момента във възрастовия диапазон 7-18 годишни при около 20% се налага слагане на БЦЖ ваксина. Това заяви д-р Георги Миндов от Национално сдружение на общопрактикуващите лекари пред БНТ. По думите му се очаква есенен пик на морбили и хепатит А.    Категорично колеги педиатри не искат да отпадне пробата манту за 11-годишните. Нека да не пренасяме европейските стандарти у нас, защото здравословното състояние на българина е по-различно от европейското, заяви д-р Миндов.    Той прочете седмична справка от сайта на Столична регионална здравна инспекция, според която за предходната седмица 12-18 август у нас има 21 случая на варицела, 4 на скарлатина, 4 на морбили, 1 коклюш и 5 случая на туберколоза.    Във възрастовия диапазон 7-18-годишни около 20% се налага слагане на БЦЖ ваксина, каза д-р Миндов. При поставянето на проба манту, която е алергична проба, тя показва дали може да е болно детето от туберколоза, дали има нормален имунитет или няма имунитет. Когато при пробата на ръчичката на детето няма реакция, това означава, че няма имунитет и трябва да бъде поставена ваксина БЦЖ. При премахването на едната проба манту при тези деца има риск, обясни още лекарят.    По отношение на пневмококовите ваксини - в момента у нас се слага най-ниският клас - най-нисковалентната ваксина. Но тя не е най-евтината. Тя осигурява защита срещу 11 щама, по-добрата е срещу 13 щама. Тук трябва да се зададе въпроса към Министерството защо я е избрала, каза лекарят.    Д-р Миндов заяви още, че се очаква есенен пик на морбили и хепатит А.  По думите му се затяга контролът и няма да бъдат допускани деца без ваксини да посещават детски заведения, няма да се допуска издаването на фалшиви документи за имунизационното състояние на децата. Обсъжда се въвеждането на пълноценен електронен регистър на имунизациите, а не както сега да се пише на хвърчащи бележки.    Държавата в момента не може да осигури за всички родени преди 91 г. имунизационни кабинети, затова д-р Миндов препоръча всеки, който има съмнение за морбили, да си направи изследване на антитела. В момента обаче наличните дози могат да обхванат само децата.", "date": "2019.08.23", "title": "Очаква се есенен пик на морбили и хепатит А"}
{"url": "http://epicenter.bg/article/Fandakova--Za-10-godini-izgradihme-nad-200-km-kanalizatsiya-i-vodoprovod-v-Sofiya/191014/2/0", "text": "За 10 години изградихме над 200 км канализация и водопровод. Това каза кметът на София Йорданка Фандъкова след проверка на работите по асфалтиране на улици в ж.к.“Люлин“ 9, където е изградена нова ВиК мрежа, предаде Агенция „Фокус“.   \"Изпълняваме трети етап от изграждането на канализация и водопровод в този район на \"Люлин\", каза Фандъкова и добави, че първите два етапа са изградени през 2012 и 2015 г. По думите й това е заключителният етап за тази част на града.   \"Това са над 1,6 км канализация и водопровод заедно с цялостно изграждане на улиците\", каза още тя. Кметът заяви, че е било много важно да бъдат осигурени средствата, за да бъдат възстановени или изградени изцяло улиците.   \"Специално на ул. \"Беравица\" има възможност да се изгради едно пространство за градинка и паркинг. Възложих на кмета да направи идеен проект\", коментира една от ремонтираните улици Фандъкова. Тя добави, че ще бъдат осигурени средства, за да може проектът да бъде завършен изцяло. \"Това са най-тежките проекти\", категорична бе Йорданка Фандъкова.   ВиК дейностите по ремонта на улиците в район \"Люлин\" са приключили, каза още кметът на София. Тя каза, че някои улици вече са изцяло ремонтирани, а други се довършват.   \"Тази година реализираме 4 проекта, като защитихме средства в Министерството на околната среда и водите\", каза Фандъкова. Тя добави, че по линия на \"Софийска вода\" продължава изграждането на канализация в \"Горубляне\", \"Нови хан\" и \"Бенковски\".   По думите й, до края на годината трябва да бъде завършено регионалното прединвестиционно проучване. \"То ще ни даде възможност да подадем документи за защитените от нас 400 млн. лв. средства по ОП \"Околна среда\".   Правим всичко възможно да включим максимално много части и райони на София, за да може да се възползваме от европейските пари\", заяви Фандъкова.   Проектът за изграждане на нов водопровод е приключил. Това каза кметът на район \"Люлин\" Милко Младенов.   \"В момента изграждаме улиците, тъй като тук повече от 30 години нищо не беше инвестирано\", каза той и добави, че това е извън рамките на проекта и се финансира извън рамките на Столична община. \"Изграждаме целите улици, за да няма след това пропадания на асфалта\", заяви кметът Милко Младенов. ", "date": "2019.08.23", "title": "Фандъкова: За 10 години изградихме над 200 км канализация и водопровод в София"}
{"url": "http://epicenter.bg/article/Badete-vnimatelni--Obyavyavat-zhalt-kod-za-valnenie-na-moreto-/191019/2/0", "text": "Жълт код за вълнение на морето до 4 бала издава Националният институт по метеорология и хидрология.    В страната днес не се очакват опасни метеорологични явления, но за крайбрежието на морето - в областите Добрич и Бургас, ще е ветровито и вълнението на морето ще се усили до 4 бала.    За тези области Националният институт по метеорология и хидрология обявява за днес жълт код за високи вълни по морето, съобщиха от НИМХ.    Оценката на вълнението на морето се прави по скала от 9 бала, разработена от Световната метеорологична организация /СМО/ при Организацията на обединените нации.    При 0 бала морето е напълно спокойно, а височината на вълната е 0 метра. При вълнение от 4 бала, което по скалата на СМО се определя като умерено вълнение, морските вълни достигат до височина от 1,5 до 2,5 метра.    Последната степен от скалата е 9-ата и тя е при изключително вълнение на морето, при което височината на вълните е до 14 метра.  ", "date": "2019.08.23", "title": "Бъдете внимателни! Обявяват жълт код за вълнение на морето "}
{"url": "http://epicenter.bg/article/Ustanoviha-klyuchovi-priznatsi--opredelyashti-dali-chovek-shte-zhivee-dalgo/191021/10/99", "text": "Учени от института \"Макс Планк\" за биология на стареенето в Германия и Лайденския университет в Холандия идентифицираха ключови признаци, въз основа на които може да се определи дали човек ще живее дълго, съобщи сайтът MedicalXpress, цитиран от Канал 3.    Изследването обхванало 44 168 души. Били изследвани кръвни проби за наличие на биомаркери, свързани с продължителността на живота. След внимателен анализ учените определили 14 подходящи показателя, включително нивото на дадени аминокиселини, на добрия и лошия холестерол, баланса на мастните киселини и присъствието на противовъзпалителни съединения.    Наличието на определени биомаркери позволило да се прецени уязвимостта на възрастни хора към болести, свързани с натрупаните годинки. Освен това тези показатели могат да се вземат предвид при изследване на процесите на стареене и методите за антивъзрастова терапия на животни, използвани като модели - плъхове, плодови мушици, червеи. Сега учените са си поставили за цел да установят дали съществуват аналогични биомаркери у мишките.", "date": "2019.08.23", "title": "Учени установиха формулата на смъртта"}
{"url": "http://epicenter.bg/article/Semeystvo-Obama-kupuva-imenie-za-15-miliona-dolara/191030/10/100", "text": "Барак и Мишел Обама купуват голямо имение на остров Мартас Вайнярд, предаде БГНЕС. Според информацията, бившият президент и първата дама са сключили предварителен договор за покупката на имота - парцел на плажа с площ от 29 акра и къща с площ 6 892 квадратни метра.   Семейство Обама първоначално наемали къщата със седем спални и 8 бани за лято 2019, но явно са я харесали толкова много, че са направили оферта за покупката й. Имението беше пуснато за продажба наскоро, като продавачите искат 14,85 милиона долара, но Барак и Мишел Обама вероятно ще платят по-малко.   Имотът, собственост на шефа на Boston Celtics Wyc Grousbeck - разполага с хол със сводести тавани и каменна камина, модерна кухня и официална трапезария с гигантски прозорци, според брокера на имота. \r\n   \r\n Бившето първо семейство ще се настани в основната къща, която разполага с камина, тераса за слънчеви бани, частен басейн, както и частен плаж, на който има кей за яхти. През 2017 г. семейство Обама плати 8.1 милиона долара за къща с девет спални в столицата Вашингтон.   През миналата година, състоянието на Барак Обама е възлизало на около 40 милиона долара, получени от продажба на книги, изнасяне на речи и пенсията му в размер на шестцифрена сума като бивш президент на САЩ. Със сумите от продажбата на биографичната книга „Моята история“ на Мишел Обама, приходите на бившето първо семейство възлизат на повече от 135 милиона долара. \r\n   \r\n", "date": "2019.08.23", "title": "Семейство Обама купува имение за 15 милиона долара"}
{"url": "http://epicenter.bg/article/Na-selo-li-e-rasnal--Dzhonsan-vdigna-krak-varhu-masichka-pred-Makron-v-Eliseyskiya-dvorets/190992/7/0", "text": "В навечерието на срещата на върха на лидерите на страните от Г-7, президентът на Франция Еманюел Макрон даде да се разбере, че ще използва тридневния форум в югозападния курортен град Биариц, за да очертае разделителните линии с държавния глава на САЩ Доналд Тръмп, коментират в редакцията на британския национален ежедневник The Times, предаде агенция „Фокус“.   Очаква се Макрон да призове световните лидери да преосмислят капитализма, както и да спасят демокрацията от националистите и популистите. Ето защо френският президент бе категоричен, че е готов да се противопостави на Тръмп по ключови точки на разминаване на позициите на Европа и Америка, включително по отношение на Иран.   Макрон посреща Борис Джонсън, който за първи път ще участва в среща на Г-7 в качеството си на премиер; Тръмп, германския канцлер Ангела Меркел, японския премиер Шинцо Абе, както и министър-председателите на Канада и Италия -Джъстин Трюдо и Джузепе Конте. Европейският съюз също ще бъде представен.   Най-вероятно срещата ще бъде напрегната, подчертават от редакцията.   Междувременно поведението на британския премиер Борис Джонсън по време на посещението му при френския президент Еманюел Макрон в Елисейския дворец отново предизвика серия от гневни коментари, след като той вдигна крак върху масичката пред двамата по време на срещата.   На Джонсън може да му отне цял месец да предприеме първото си посещение в чужбина, но то не остана незабелязано, след като той вдигна крак върху мебелите в дома на Макрон, пише \"Ройтерс\" в текст, посветен от начало до край на изцепката.   Световната агенция отбелязва, че \"Борис Джонсън никога не се е свенял да се прави на клоун през цялата си политическа кариера\", коментирайки шегичката му пред камерите и фотографите, отразяващи протоколното начало на двустранния диалог.   Макрон изглеждаше развеселен, пише още Ройтерс.   Във фейсбук страницата на медията обаче има стотици коментари, които не намират нищо смешно в поведението на наследника на Тереза Мей.   \"Майка му би трябвало да се срамува много\", \"Този човек в хамбар ли е раснал\", \"Ама, той наистина ли е британец и е учил в Итън\", са някои от коментарите на хора от цял свят.   А някои американци злорадстват, че на Албиона са се натресли по същия начин както те с Доналд Тръмп.   ", "date": "2019.08.23", "title": "Джонсън вдигна крак върху масичка в Елисейския дворец. В мрежата се питат - \"На село ли е расъл?\""}
{"url": "http://epicenter.bg/article/Italianskiyat-prezident-dade-oshte-5-dni-na-partiite--za-da-formirat-pravitelstvo-/190994/7/0", "text": "Италианският президент Серджо Матарела даде на партиите в страната още пет дни, за да се опитат да намерят начин да формират правителство, обяви той в четвъртък вечерта, пише изданието Politico, цитирано от Агенция \"Фокус\".    Въпреки че президентът не успя да осигури ясен път напред, членовете на „Движението 5 Звезди“ (Д5З) дадоха на партийните лидери да продължат преговорите с лявоцентристката Демократическа партия - ход, който може да се окаже решаващ в следващите дни.    Ситуацията „изисква бързо решение, за да бъдат спазени предстоящите срокове“, включително встъпването в длъжност на новата Европейска Комисия и трудните икономически решения, заяви Матарела.    Държавният глава прекара деня в консултации с лидерите на политическите партии в опит за намиране на изход от политическата криза, която бе предизвикана преди две седмици от лидера на „Лигата“ Матео Салвини, който изкара партията от коалиционното правителство с Д5З и се задълбочи с оставката на премиера Джузепе Конте.    От президента зависи да вземе решение за следващите стъпки, включително дали да свика извънредни избори или да назначи ново правителство въз основа на алтернативно мнозинство в парламента. Но Матарела заяви, че не е в състояние да вземе решение в четвъртък и следователно ще свика делегациите на партиите обратно за втори кръг консултации следващия вторник.    Той добави, че настоящата ситуация изисква силно политическо мнозинство и ако то не може да бъде намерено в парламента, той ще свика нови избори.  Делегацията на Д5З, най-голямата в настоящия парламент, беше последната, която се яви пред президента в късния следобед. Според изявление до пресата от партийния лидер и напускащ вицепремиер Луиджи Ди Майо, партията „не се страхува от нови избори, но сме ангажирани да изпълним това, което обещахме на италианците“.    Политикът избори 10 политически приоритета, върху които Д5З иска да се фокусира преди да отиде обратно до урните и заяви: „Започнахме разговори, за да проверим дали има солидно мнозинство в парламента.    Ди Майо не спомена лявоцентристката Демократическа партия (ДП) в изявлението си, като предизвика съмнения дали подкрепя връзката с групата. Но по-късно членовете на неговата партия му дадоха мандат да преговаря с ДП.    От ДП по-рано в четвъртък потвърдиха пред Матарела, че фракцията е отворена за идеята да формира проевропейско правителство с Д5З – ако популистите са склонни да преразгледат миграционната политика на изходящото правителство, както и своята практика на директна демокрация. Д5З използват онлайн платформа, за да събират мненията на привържениците си и на базата на това взимат решения, но критиците поставят под въпрос надеждността й.    Лидерът на лявоцентристите Никола Цингарети намекна също, че Конте ще бъде изключен от новото правителство.  „Имаме нужда от пълно отделяне от правителството на „Лигата“ и Д5З“, каза още лидерът на ДП пред пресата след срещата с Матарела.    Но ляво-популистката партия не харесва исканията на Цингарети: „Ние сме най-голямата партия в парламента и няма да оставим ДП да диктуват своите правила или да слагат вето на които и да е имена“, заяви Манлио ди Стефано, представител на Д5З.    Междувременно делегацията на „Лигата“, водена от Салвини, другият вицепремиер, каза на Матарела, че са готови да сключат мир с Д5З, ако единственият друг вариант е съюзът ДП-Д5З, който ще обърне всички реформи на правителството, което напуска.    „Искаме италианците да вземат решение чрез избори, но тъй като Д5З вече се обърнаха на 180 градуса за много от червените си линии, ако са готови да продължат напред с тази коалиция, с нов и подобрен екип, който да приеме амбициозно бюджетно законодателство, без да бъде ограничен от изнудванията на Брюксел, тогава можем да обсъдим [подновяване на партньорството ни]“, каза Салвини пред журналисите, след като напусна офиса на Матарела.    Много анализатори тълкуват забележките му като предложение към Ди Майо да замени Конте с някой друг. Италианската преса съобщи за спекулации миналата седмица, че Салвини вече е предложил това на лидера на левите популисти, но лидерът на Д5З отхвърли тези съобщения като „фалшиви новини“. Според двама официални представители на Д5З, фракцията подкрепя ново правителство на Конте.    От ДП обаче предполагаемо са предложили Марта Картабия, една от топ съдиите на Италия и Паола Северино – известен професор по наказателно право и бивш правосъден министър в правителството на Марио Монти, като компромисни кандидати за премиер в евентуална коалиция ПД-Д5З, според редица медии.  ", "date": "2019.08.23", "title": "Италианският президент даде още 5 дни на партиите, за да формират правителство "}
{"url": "http://epicenter.bg/article/Mark-Zukarbarg-prodade-aktsii-na-Facebook-za-269-miliona-dolara/190998/7/0", "text": "Съоснователят и изпълнителен директор на Facebook е продал 1.6 милиона акции на компанията на стойност 296 милиона долара през август. След прекъсване на продажбите през април, общият брой на продадените акции за тази година е 2,9 милиона на стойност над 526 милиона долара.   Зукърбърг все още притежава над 375 милиона акции във Facebook с текуща стойност от над 68 милиарда долара, което го прави петият най-богат човек в света, според Форбс. Преди него се нареждат Джеф Безос, Бил Гейтс, Бернар Арно и Уорън Бъфет.   35-годишният Зукърбърг редовно продава части от своето богатство във Facebook, за да финансира инициативата „Чан Зукърбърг“, благотворителната организация, която управлява със съпругата си Присила Чан. Организацията финансира програми в областта на науката и образованието, както и социални въпроси, фокусирани върху реформата на наказателното правосъдие, достъпността на жилищата и реформата на имиграцията. Продажбите на акции на Зукърбърг са част от план 10b5-1 - правило, установено от Комисията за ценни книжа и борси, което позволява на инсайдерите на публичните дружества да продават предварително определено количество акции в определени периоди от време, съобщи CNBC. Зукърбърг също запазва контрола върху големите решения на компанията, дори след като продаде значителна част от своя дял.   Размерът на продадените от Зукърбърг акции все още е далеч от този през миналата година, когато изпълнителният директор на Facebook продаде близо 28,9 милиона акции за повече от 5,3 милиарда долара. В края на 2017 г. Зукърбърг заяви, че планира да продаде до 75 милиона акции на стойност над 12 милиарда долара.    Източник: Канал 3", "date": "2019.08.23", "title": "Марк Зукърбърг продаде акции на Facebook за 269 милиона долара"}
{"url": "http://epicenter.bg/article/Za-razlika-ot-Megan-i-Hari--Keyt-i-Uilyam-letyat-s-patnicheski-samolet/191034/10/100", "text": "Докато пътуванията на Хари и Меган до Испания и Франция възлязоха на цяло състояние и предизвикаха всеобщо негодуване, принц Уилям и Кейт похарчиха едва 365 паунда за своя полет до Шотландия.     Херцогът и херцогинята дадоха по 73 паунда на билет, за да се качат на борда на пътнически полет от Норич, Англия, до Абърдийн.   Там те ще се присъединят към кралица Елизабет II и принц Филип, които са се отдали на ежегодната си лятна ваканция в двореца Балморал.   \" \", каза представител на FlyBe пред \"Entertainment Tonight\".   Видео, качено от \"Daily Mail\", разкрива как аристократите отиват към самолета. На него 6-годишният принц Джордж е хванал ръката на баща си, който носи багажа. Веднага след тях върви 4-годишната принцеса Шарлот, а Кейт е последна. Тя носи на ръце малкия принц Луи, който е само на 1 г., следвана от бавачката им.   \" \", коментира пътник от самолета пред \"Daily Mail\".   Писателят Робърт Джобсън, който написа най-продаваната биография за принц Чарлз, заяви, че кралското семейство е доказало, че може да използва услугите на нискотарифни линии.   \" \", коментира той.   Но по-големият проблем при принц Хари и Меган беше, че неведнъж са говорили по различни екологични въпроси, а в същото време действията им противоречаха на обществената им позиция по отношение на изменението на климата. Авиацията е един от най-големите замърсители в света и е отговорна за повече от 2% от вредните емисии в глобален мащаб. Ето защо редица екологични компании определиха аристократите за лицемери. Тогава обаче Елтън Джон ги защити, казвайки, че той лично е платил разходите по пътуването им до Ница и екипът му предварително се е уверил, че самолетът е летял с гориво, щадящо околната среда.   Източник: Дир.бг", "date": "2019.08.23", "title": "Уилям заведе семейството си в Шотландия на гости на кралицата с пътнически самолет (Снимка)"}
{"url": "http://epicenter.bg/article/Ruska-kompaniya-sadi-Terminatora-i-Dzheki-Chan/191038/10/100", "text": "Управителят на Руската филмова група (РФГ), която създаде филма „Вий 3D“, заведе дело срещу China Film Group, както и срещу Арнолд Шварценегер и Джаки Чан, пише в. „Ведомости“.   Руската компания настоява за възстановяването на повече от 216 милиона рубли след старта в Китай на продължението на “Вий 3D”, наречено “Тайната на драконовия печат”, в което актьорите участваха.   РФГ финансира филма, но засега не може да получава приходи от него. Продуцентът Алексей Петрухин смята, че изискванията на РФГ са безперспективни. Според него разпределените средства не принадлежат на самата компания или на частни инвеститори, а са получени от Фонда    През първия уикенд филмът инкасира малко над два милиона долара. В Русия зрителите ще могат да видят лентата едва през септември. По-рано звездите от световна класа не са били привличани в съдебни спорове в Русия.   Източник: БГНЕС", "date": "2019.08.23", "title": "Руска компания съди Терминатора и Джеки Чан"}
{"url": "http://epicenter.bg/article/Antonio-Guterish-prizova-sveta-da-eliminira-presledvaneto-po-religiozni-prichini/190982/7/0", "text": "Генералният секретар на ООН Антониу Гутериш призова света да елиминира антисемитската и антимюсюлманската ненавист и преследването на християните и на други религиозни групи.  Призивът Гутериш отправи по повод първия международен ден в памет на хората, взети на прицел заради религията и вярванията, предаде Асошиейтед прес. Гутериш припомни, че: \"евреи са избивани в синагоги, а техните надгробни паметници са обезобразявани със свастики, мюсюлмани са застрелвани в джамии, а техните религиозни обекти са вандализирани, християни са убивани по време на молитви, а техните църкви са опожарявани\". Според генералния секретар международният ден в памет на жертвите на насилие заради религията и вярванията дава възможност да се засвидетелства подкрепа, като се направи всичко необходимо, за да се предотвратят такива атаки и да се потърси сметка на отговорните. Гутериш призова още да се отхвърлят онези, които злонамерено и невярно се позовават на религията, за да сеят страх и ненавист.", "date": "2019.08.23", "title": "Антонио Гутериш призова света да елиминира преследването по религиозни причини"}
{"url": "http://epicenter.bg/article/Navalni-izleze-ot-aresta-/190991/7/97", "text": "Руският опозиционен лидер Алексей Навални тази сутрин бе пуснат от затвора, където бе в продължение на 30 дни. Това съобщи в Туитър неговият адвокат Кира Ярамиш, предаде БГНЕС.    Съдът в Москва вчера отказа искането на директора на затвора Навални да остане още 18 часа в ареста.    БГНЕС припомня, че миналия месец Навални бе осъден на 30 дни затвор поради организирането на “неразрешен протест на опозицията в Москва”.  ", "date": "2019.08.23", "title": "Навални излезе от ареста "}
{"url": "http://epicenter.bg/article/Prah-ot-zvezdni-eksplozii-v-snega-na-Antarktida/191001/7/0", "text": "Международен екип откри наличието на редкия изотоп „Желязо 60” в снега на Антарктида, съобщават от Техническия университет в Мюнхен, чиито учени имат основна заслуга за находката. Изотопът се получава при мощните експлозии на звезди на светлинни години от нас в космическото пространство.   За първи път наличието на „Желязо 60” на Земята е било установено преди 20 години от изследователи на Мюнхенския технически университет в утайки, взети от дъното на океана. А сега учените събрали половин тон сняг от ледения континент и успели да изолират изотопа, използвайки химически методи и ускорител на частици.   „Открихме 5 атома от изотопа, няма откъде да дойдат, освен от избухването на супернова”, твърди астрофизикът Доминик Кол.   Източник: Нова.тв", "date": "2019.08.23", "title": "Прах от звездни експлозии в снега на Антарктида"}
{"url": "http://epicenter.bg/article/Rusiya-puska-parvata-v-sveta-plavashta-AETs--VIDEO--/191003/7/97", "text": "Русия пуска днес първия в света плаващ ядрен реактор, който поема на пътуване в Северния ледовит океан. Зареденият с ядрено гориво „Академик Ломоносов“ ще потегли от арктическото пристанище Мурманск за плаване от 5000 км към Североизточен Сибир, предаде БНР.    Руската агенция „Росатом“ обясни, че реакторът просто е алтернатива на изграждането на стационарна АЕЦ на сушата, която е замръзнала през по-голямта част от годината, както и че планира да продава такива реактори в чужбина.    Природозащитни групи обаче предупредиха, че проектът носи опасности, като го нарекоха потенциален „Чернобил на лед“ или „ядрен „Титаник“. Експлозията по-рано този месец в Руския север при военен тест причини временен скок на радиоактивността, което създаде допълнително безпокойство.   От \"Росатом\" уверяват, че плаващата АЕЦ е двойно подсигурена, тъй като отговаря на стандартите едновременно за ядрена централа и за кораб с ядрен двигател.   Пътуването на реактора се очаква да продължи 4-6 седмици, като продължителността ще зависи от метеорологичните условия и количеството лед по маршрута.    Работата по 144-метровия плавателен съд „Академик Ломоносов“ започва през 2006 г. в Санкт Петербург.    Когато той пристигне в Певек – град с 5000 души население в Чукотка, той ще замени местен АЕЦ и затворен ТЕЦ на въглища.    Планирано е да започне да произвежда електричество към края на годината, което да доставя основно на петролните платформи в региона.    „Академик Ломоносов“ е с водоизместимост 21 000 тона, на него са монтирани два 35-мегавотови реактора, приличащи на тези, използвани в атомните ледоразбивачи. Екипажът му е от 69 души, като може да плава със скорост 3,5-4,5 възела.  ", "date": "2019.08.23", "title": "Русия пуска първата в света плаваща АЕЦ (ВИДЕО) "}
{"url": "http://epicenter.bg/article/V-Shvetsiya-uchrediha-parvata-po-roda-si--Partiya-na-migrantite--/191006/7/0", "text": "Шведски политик от турски произход учреди първата по рода си в страната „Партия на мигрантите“, предават Анадолската агенция и \"Фокус\". В изявление Микаил Юксел подчерта, че неговата партия ще представлява интересите на мигрантите.    Вече е подадено заявление за регистрацията ѝ в изборния орган на скандинавската страна, за да се включи в следващите избори.    „Искаме ислямофобията да бъде обявена за престъпление. Искаме мюсюлманите да бъдат признати като малцинство в Конституцията\", каза Юксел, очертавайки програма на неговата партия.    Юксел е бивш член на партията „Център“ и е бил начело в списъка на кандидатите ѝ във втория по големина град в Швеция – Гьотеборг.    Той обаче е бил изключен от нея преди изборите миналата година, защото „отказах да говоря срещу Турция или президента ѝ (Реджеп Тайип) Ердоган“.    Съгласно думите му, противниците на Анкара намират лесно място в политиката в Швеция.  ", "date": "2019.08.23", "title": "В Швеция учредиха първата по рода си „Партия на мигрантите“ "}
{"url": "http://epicenter.bg/article/ES-otdelya-100-mlrd--evro-za-Evropeyski-fond-za-badeshteto/191007/7/0", "text": "Европейският съюз създава фонд от 100 милиарда евро за инвестиции в стратегически отрасли, в които общността изостава от глобалните си конкуренти. Това пише британският вестник „Файненшъл таймс“, който е успял да се запознае със съответните документи на ЕС, предаде БГНЕС.   Така нареченият Европейски фонд за бъдещето ще финансира инвестициите на страните-членки във водещите индустриални групи и компании, способни да конкурират, такива корпорации, като „Гугъл“ и „Епъл“, а също така „Алибаба“.   Създаването на подобен фонд трябва да бъде отговор на призивите на Франция и Германия „да се създадат такива инструменти за настъпателна индустриална политика“, която да защити европейския бизнес от недобросъвестната конкуренция.   Авторите на проекта посочват също така, че компаниите извън пределите на ЕС „притежават безпрецедентни финансови средства, което може да нанесе съкрушителен удар по иновационната динамика на ЕС и индустриалното положение на общността в определени сектори“. Става дума за такива отвъдокеански технологични гиганти, като „Гугъл“, „Епъл“, „Фейсбук“ и „Амазон“, а също така китайските „Байду“, „Алибаба“ и Tencent, диктуващи глобалната цифрова индустрия.   „В Европа няма такива компании. А това създава риск за икономическия растеж, работните места и влиянието на Европа в ключови стратегически сектори“, се констатира в документите на ЕС.  ", "date": "2019.08.23", "title": "ЕС отделя 100 млрд. евро за Европейски фонд за бъдещето"}
{"url": "http://epicenter.bg/article/Makedonski-sedmichnik--Gruevski-vodi-antibalgarska-politika--Mitskoski-e-negovo-kopie/191015/7/0", "text": "  Това се казва в обширен анализ на македонското списание “Фокус”. “Във времето на най-мощното властване на Никола Груевски, ако някой от старите дейци от диаспората на ВМРО беше видял как той открито се конфронтира и с всеки изминал ден все повече нарушава отношенията с официална София и цяла България, вероятно нямаше да повярва на очите и ушите си. Но, македонската история доживя и това нещо”, се казва в публикацията.   “Ако в първия Изпълнителен комитет на партията /ВМРО-ДПМНЕ, бел.ред./ през 1990 г. седяха хора, които бяха склони към отваряне на идеята за ревизия на историята по отношение на българския въпрос, в последното ръководство под диригентската палка на Груевски не беше останал нито един подобен човек. Свободно може да се каже, че “вемереовците” от ерата на Груевски бяха по-големи антибългари от цялата Държавна сигурност, а може би и от самия Лазар Колишевски /просръбския комунистически лидер в Македония от времето на югославския диктатор Йосип Броз Тито след Втората световна война – бел.ред./. Поне засега така изглежда и новото последно ръководство начело с Християн Мицкоски /сегашен лидер на ВМРО-ДПМНЕ – бел.ред./”, пише още в анализа на списанието.    С една дума от 2006 г. ВМРО-ДПМНЕ бе в съюз с най-омразните лица на предците от македонската диаспора”, подчертава изданието.   В статията се говори и за диаспората в Северна Америка и Австралия преди войната, която е “била пробългарска или напълно българска”.   Източник: БГНЕС", "date": "2019.08.23", "title": "Македонски седмичник: Груевски води антибългарска политика, Мицкоски е негово копие"}
{"url": "http://epicenter.bg/article/S-400-sa-svalili-obekti--letyashti-sas-skorost-poveche-ot-2000-km-ch-/191016/7/97", "text": "Зенитно-ракетните системи С-400 са свалили осем мишени, имитиращи крилати ракети, летящи със скорост повече от 2000 км/ч на учения на полигона Ашулук (Астраханска област). Това се казва в съобщение на Западния военен окръг, разпространено в петък, предават ТАСС и Агенция \"Фокус\".    „Съединенията на ПВО са отразили ракетен удар на условен въздушен противник, в качеството на който са били свръхзвуковите ракети-мишени „Фаворит“, които имат скоростни и маневрени характеристики на съвременни крилати ракети. В резултат от въздушния бой, всички осем въздушни мишени, летящи със скорост повече от 2000 км/ч, са били унищожени“, се отбелязва в съобщението.    С-400 са отработили също отразяване на ракетен авиационен удар, но вече с помощта на електронни изстрелвания. На последния етап от маневрите зенитните артилеристи ще извършат комбиниран марш на разстояние 2000 км до мястото на постоянна дислокация в Ленинградска област.    С-400 „Триумф“ (SA-21 Growler, според кодификацията на НАТО) е руска зенитно-ракетна система с голям и среден обсег. Предназначена е за поразяване на въздушни цели в условията на интензивно огнево и радиоелектронно противодействие. Разработени са в НПО „Алмаз“ в средата на 80-те години, а генералният им конструктор е Александър Лемански.    Системата е приета на въоръжение на 28 април 2007 година. Държавната програма за въоръжаване предвижда да се закупят до 56 дивизиона С-400 до 2020 година, което ще позволи да бъдат превъоръжени 28 зенитно-ракетни полка в двудивизионен състав. Към момента в Русия са разположени 53 дивизиона С-400 в състава на 23 полка и два учебни центъра.  ", "date": "2019.08.23", "title": "С-400 са свалили обекти, летящи със скорост повече от 2000 км/ч "}
{"url": "http://epicenter.bg/article/Putin-naredi-simetrichen-otgovor-na-raketnite-izpitaniya-na-SASht-/191017/7/97", "text": "Държавният глава на Руската федерация Владимир Путин разпореди да се направи анализ на степента на заплахата във връзка с изпитанията, които САЩ проведоха на модифицирана крилата ракета, и да се предприемат мерки за подготовката на симетричен отговор. Съответното руският президент е заявил на съвещание с постоянните членове на Съвета за сигурност на страната. Стенограмата от заседанието е публикувана на официалния уебсайт на Кремъл, предават РИА Новости и \"Фокус\".  В началото на речта руският лидер припомни, че Вашингтон изпробва крилата ракета с наземно базиране, която според американските военни е способна да порази цели на разстояние над 500 километра, което е в нарушение на ДРСМО.    Според Путин, използваните от САЩ в хода на изпитанията установки MK-41 потвърждават обосноваността на претенциите, които Москва е имала към Вашингтон в периода на действие на ДРСМО.    „Това оръжие влиза в категорията, забранена от ДРСМО от 1987 година. Освен това, използваните в хода на изпитанията универсални пускови установки MK-41 изцяло потвърждават обосноваността на претенциите, които руската страна е отправяла към САЩ в периода на действието на договора“, каза държавният глава.    „Американците упорито ги опровергаваха, като твърдяха, че наземните MK-41 уж не могат да изстрелват крилати ракети с морско базиране „Томахоук“. Сега доказателството на нарушението е налице и е невъзможно да бъде оспорено, те само го казаха“, подчерта Путин.    Възниква въпросът, какво ще бъде разположено в Полша и Румъния – системи за противоракетна отбрана или ракетни ударни комплекси с много голям обсег, запита той.      Държавният глава отбеляза също, че САЩ са изстреляли такава ракета само 16 дни след официалната денонсация на договора.    „И е очевидно, че това не беше импровизация, а беше поредното звено в поредицата отдавна планирани и осъществявани мероприятия“, заяви Путин, като припомни, че Москва отдавна разполага със сведения за създаваното от САЩ забранено оръжие.    САЩ режисираха кампания, в която обвиняват Руската федерация в нарушаване на Договора за ракети със среден и малък обсег (ДРСМО), опитвайки се да прикрият плановете си за излизане от споразумението, заяви Путин, като допълни, че с тази цел Вашингтон е провел пропагандистка кампания за „неспазване на Договора от Русия“.      В руското ръководство не са останали съмнения какви са истинските замисли на американците, подчерта Путин.    „Избавили се от ограниченията, развързали ръцете си за разполагане на забранени ракети в различни региони на света, американски политици от много висок ранг и ниво заявяват, че разполагането на новите системи може да започне от Азиатско-Тихоокеанския регион, но това засяга нашите коренни интереси, защото това се намира много близко до руските граници“, посочи руският президент на съвещанието.    При това той напомни, че Москва никога не е искала да влиза в надпревара във въоръжаването, а по разходи за отбрана Русия заема седмото място в света, докато първото е за САЩ.    „Разработката на най-новото руско оръжие бе предизвикана от едностранното излизане на Вашингтон от Договора за ограничаване на системите за противоракетна отбрана през 2003 година. Ние просто бяхме принудени и бяхме задължени, без съмнение, да обезпечим сигурността на нашия народ и нашата страна. Точно това правим и сега и, нямайте съмнение, ще го правим и в бъдеще“, подчерта той.    В края на изявлението си, руският лидер разпореди да се направи анализ на степента на заплахата във връзка с изпитанията, които САЩ проведоха на модифицирана крилата ракета, и да се предприемат мерки за подготовката на симетричен отговор.    „Като се имат предвид новите обстоятелства, възлагам на Министерството на отбраната, Министерството на външните работи и други ведомства да анализират нивото на заплаха, породено от действията на САЩ за нашата страна и да предприемат всеобхватни мерки за подготовка на симетричен отговор\", цитира агенцията думите на Путин.   за контрол над въоръженията. Това заяви постоянният представител на Пекин при ООН Чжан Цзюн, цитиран от РИА Новости.    По-рано президентът на САЩ Доналд Тръмп заяви, че има иска да се изработи ново тристранно ядрено споразумение между Русия, Китай и Съединените щати.    „В момента Китай не е заинтересован и няма да участваме в т.нар. тристранни преговори за контрол над въоръженията“, заяви той на заседание на Съвета за сигурност на ООН.  ", "date": "2019.08.23", "title": "Путин нареди симетричен отговор на ракетните изпитания на САЩ (ВИДЕО)"}
{"url": "http://epicenter.bg/article/Hakeri-sa-atakuvali-nad-40-amerikanski-grada-/191020/7/96", "text": "Срещу над 40 американски града тази година са извършени кибератаки, при които е била използвана програма за криптиране на данните и после е искан откуп за тяхното декриптиране, пише в. \"Ню Йорк таймс\", цитиран от \"Монитор\".    Жертви на атаките са станали Балтимор, Олбани, Ларедо и др. Някои по-малки градове, като Лейк сити във Флорида, са предпочели да платят откупа за разшифроването на данните, защото самостоятелното възстановяване щяло да им излезе още по-скъпо. Така например властите на Лейк сити са платили откуп от 460 000 долара в биткойни.    Властите на Балтимор обаче отказали да платят искания откуп от 76 000 долара и накрая похарчили 5,3 милиона, за да възстановят работата на поразената компютърна система. Властите на Атланта не платили откуп от 51 000 долара и после похарчили 17 милиона долара за възстановяване на данните.    Значителна част от кибератаките се осъществявала от Източна Европа, от територията на Иран, но и от самите САЩ. Поразени били системи на полицията, градски съвети, съдилища, болници и библиотеки.  ", "date": "2019.08.23", "title": "Хакери са атакували над 40 американски града "}
{"url": "http://epicenter.bg/article/Rekorden-broy-stoletnitsi-v-Rusiya/191026/7/0", "text": "Броят на руснаците, които към 1 януари 2019 г. са били на възраст над 100 г., е 20 582 души, което представлява рекорд в статистиката за страната, съобщава вестник \"Известия\", като се позовава на данни от Росстат.    Спрямо 2017 г., броят на столетниците в Русия се е увеличил с близо 17%. При това се отбелязва, че броят на хората над 100-годишна възраст се увеличава вече за осма поредна година и през разглеждания период почти се е утроил.    По данни на Росстат над 70% от столетниците са жени (14 687 души).", "date": "2019.08.23", "title": "Рекорден брой столетници в Русия"}
{"url": "http://epicenter.bg/article/Putin-i-Erdogan-obsadiha-situatsiyata-v-siriyskata-provintsiya-Idlib-/191031/7/0", "text": "Президентите на Русия и Турция Владимир Путин и Реджеп Таийп Ердоган са провели телефонен разговор в петък, в хода на който са обсъдили ситуацията в Идлиб, предават РИА Новости и \"Фокус\". Разговорът се е провел по инициатива на турската страна, уточняват от пресслужбата на Кремъл.   Както съобщава администрацията на турския лидер, Ердоган е казал на руския си колега, че нарушенията на примирието в северозападната сирийска провинция вредят на усилията за разрешаване на кризата в арабската република.    Двамата президенти са обсъдили и създаването и стартирането на работата на Конституционната комисия на Сирия.    Съгласно разпространената информация, лидерите са обсъдили борбата срещу тероризма в Сирия.    „С оглед на предстоящата пета среща на върха на страните-гаранти на Астанинския процес през септември, бяха разгледани и други аспекти на уреждането на сирийския конфликт, включително работата, осъществявана от Русия, Турция и Иран за формиране и стартиране на Конституционната комисия“, се казва в съобщението.    Путин и Ердоган са засегнали и въпроси, свързани с Близкия изток и по-нататъшното развитие на двустранното сътрудничество.    Междувременно сирийските правителствени сили са обградили наблюдателен пост на турската армия в близост до град Морек на границата между провинциите Хама и Идлиб, предава AFP, като се позовава на информация от базираната в Лондон Сирийска обсерватория за човешките права (СОЧП).    Град Морек, където са отрязани турските войски, се намира в северната част на провинция Хама, част от управлявания от джихадистите анклав, в който влизат и територии от Идлиб. Сирийската армия стартира операция срещу него през април тази година.    „Правителствените сили са обградили турския наблюдателен пункт в Морек, след като са превзели други градове и села в района\", твърдят от СОЧП.  ", "date": "2019.08.23", "title": "Путин и Ердоган обсъдиха ситуацията в сирийската провинция Идлиб "}
{"url": "http://epicenter.bg/article/Zhalti-zhiletki-i-anarhisti-zaplashvat-sreshtata-na-varha-na-G-7-vav-Frantsiya-/191035/7/0", "text": "Френската полиция започна засилване на мерките за сигурност в курортния град Биариц, който ще бъде домакин на срещата от високо равнище на Г-7, предават AFP и Агенция \"Фокус\".    Повече от 10 000 въоръжени полицаи се очаква да пазят лидерите на страните от клуба на най-развитите икономики в света.    Биариц е популярна туристическа дестинация в Югозападна Франция, който по принцип е пълен с туристи по това време на годината.    Вместо това историческият център на града сега е отцепен в очакване на президента на САЩ Доналд Тръмп и другите лидери на седемте най-развити икономически страни, които ще проведат поредица от срещи в курортния град.    „Целта е да осигурим максимална безопасност, като причиним възможно най-малко пречки. Няма да толерираме никакви размирици. Ако това се случи, ще реагираме“, заяви вътрешният министър на Франция Кристоф Кастанер.    Въпреки че френските власти забраниха демонстрациите в Биариц, все още има притеснения от страна на антиправителствената организация „Жълтите жилетки“ и от страна на местни анархисти.    По-рано тази седмица петима души бяха арестувани за публикуване на съобщения в интернет, които окуражават нападения срещу полицията по време на срещата от високо равнище.    Протести, разрешени от правителството все пак ще има, но в тях ще вземат участие благотворителни организации, природозащитници и леви групи, и те ще се проведат на 30 километра от Биариц, където лидерите ще се срещнат.    Очаква се хиляди протестиращи да излязат на митинг, който ще се придвижи до границата с Испания, като те ще бъдат придружавани от 3000 полицаи.    Въпреки това няколко групи на „Жълтите жилетки“ обещаха също да протестират на няколко места, а други протестни групи заявиха, че ще има актове на \"гражданско неподчинение\" преди срещата.    При протестите на \"Жълтите жилетки\" през предишните месеци имаше загинали и тежко ранени, а използваните от полицията гумени куршуми и шокови гранати бяха критикувани от правозащитни организации.    Еманюел Макрон заяви тази седмица, че иска да „премисли някои от методите за намеса“, които френската полиция използва.  ", "date": "2019.08.23", "title": "Жълти жилетки и анархисти заплашват срещата на върха на Г-7 във Франция "}
{"url": "http://epicenter.bg/article/Makron-obyavi-gorskite-pozhari-v-Braziliya-za-mezhdunarodna-kriza-i-nastoya-za-speshni-razgovori-na-varha/191040/7/0", "text": "Френският президент Еманюел Макрон обяви, че горските пожари в Амазония са международна криза и настоя за спешни разговори по темата по време на предстоящата среща от високо равнище между лидерите на Г-7, пише британският вестник The Independent, цитиран от \"Фокус\".    „Нашата къща гори. Буквално. Амазонската тропическа гора, дробовете, които произвеждат 20% от кислорода на планетата, горят“, заяви президентът в „Туитър“.    „Това е международна криза“, добави той и призова членовете на страните от Г-7 да проведат разговори по темата веднага след като срещата от високо развнище започне.    Бразилския център за проучвания обяви, че е засякъл общо над 73 хил. пожара в Амазония тази година, което е почти двойно увеличение в сравнение с 2018 г.  По-рано пушекът от пламъците причини смог в Сао Паоло, който засенчи слънцето.    Жаир Болсонаро, крайно десният бразилски президент, за когото изтекоха документи, че активно е саботирал усилията за защита на тропическите горим, зае защитна позиция по отношение на пожарите.    „Съжалявам да чуя, че Макрон се опитва да извлече лични политически дивиденти от вътрешна криза в Бразилия и други амазонски държави“, заяви той.  „Сензационният тон, който той използва, не помага с нищо за решаването на проблема.“, добави Болсонаро.    Коренното население, които живее в района на пожарите отчаяно се опитва да спаси гората.    Много хора в страната обвиняват нелегалните животновъди, които живеят в района в умишлен палеж, а консервативни групи подкрепят това твърдение и смятат, че пожарите са причинени от човешка ръка.    Бразилският лидер от своя страна обвини неправителствени организации за бедствието и заяви, че има \"много силни\" индикации, че те са отговорни за пожарите, макар и да не представи доказателства за твърденията си.    Междувременно стана ясно, че Макрон вярва, че бразилският му колега Жаир Болсонаро го е излъгал по време на срещата на Г-20 по-рано тази година, относно позицията на Бразилия по отношение на промените в климата. Той обяви още, че Франция възнамерява блокира търговската сделка между страните от Европейския съюз и Южна Америка.  „Като се има предвид поведението на Бразилия през последните седмици, президентът може само да заключи, че Болсонаро го е излъгал по време на срещата от високо равнище в Осака\", заяви служител на президентството на Франция.    По-рано Болсонаро и Макрон започнаха разпален спор заради горските пожари, бушуващи в тропическите гори на Амазония.  Служителят добави, че коментарите и политиките на Бразилия през последните седмици показват, че президентът на страната не иска да спазва задълженията, свързани с промените в климата.    \"При тези условия Франция ще се противопостави на „Меркосур“ (споразумението за свободна търговия с ЕС), в сегашния му вид\", добави той.  ", "date": "2019.08.23", "title": "Макрон обяви горските пожари в Бразилия за международна криза и настоя за спешни разговори на върха"}
{"url": "http://epicenter.bg/article/Kitay-uvelichava-mitata-varhu-amerikanskiya-vnos-sas-75-miliarda-dolara-/191042/7/0", "text": "В отговор на действията на САЩ, Китай ще повиши вносните мита от продукти вот САЩ на обща стойност 75 млрд. долара от 1 септември и 15 декември, предава TACC, като се позовава на китайски правителствени източници.    \"Комитетът по тарифите и митата реши да увеличи вносните мита на 5 хил. стоки САЩ с обща стойност от 75 млрд. долара с 10% и 5%. Митата ще влязат в сила от 1 септември 2019 г., и от 15 декември 2019 г.\", се посочва в съобщение на комисията.    От 15 декември Пекин ще увеличи вносните мита и върху американските автомобили и резервни части със съответно 25% и 5%.  ", "date": "2019.08.23", "title": "Китай увеличава митата върху американския внос със 75 милиарда долара "}
{"url": "http://epicenter.bg/article/NASA-krasti-marsianska-kanara-na--quot-Roling-stouns-quot---Video-/191044/7/0", "text": "Американското космическо ведомство реши да окаже чест на легендарната британска група \"Ролинг стоунс\", като кръсти марсианска канара на тяхно име пише в. \"Дейли мейл\".    Когато космическият апарат на НАСА \"ИнСайт\" кацна на повърхността на Червената планета миналата година, той размести голям камък, който се изтъркаля настрани. Сега на учените им хрумна да го кръстят на името на бандата на Мик Джагър, което в буквален превод гласи \"търкалящи се камъни\".    От НАСА съобщиха, че марсианската \"Скала Ролинг стоунс\" е чудесно попадение. Американското космическо ведомство винаги е целяло разширяването на аудиторията си, а бандата на Мик е любима на няколко поколения фенове.    \"Ролинг стоунс\" благодариха на учените за оказаната им чест, като заявиха, че това ще бъде нов жалон в тяхната богата кариера.     Източник: Канал 3", "date": "2019.08.23", "title": "НАСА кръсти марсианска канара на \"Ролинг стоунс\" (Видео)"}
{"url": "http://epicenter.bg/article/Tramp-naredi-na-amerikanskite-kompanii-da-proizvezhdat-stokite-si-v-SASht-/191052/7/96", "text": "Президентът на САЩ Доналд Тръмп нареди на американските компании да започнат да произвеждат стоките си в страната, съобщават AFP и Агенция \"Фокус\".    Той също така обеща бърз отговор на решението на Китай да наложи допълнителни мита върху американски стоки.    Президентът призова американските компании да намерят „алтернатива“ на производството на своите продукти в Китай.    В поредица съобщения в „Туитър“, Тръмп не обяви какъв ще бъде отговорът на САЩ във връзка с мерките на Пекин. Той „нареди“ на американските компании да променят своите производствени стратегии, но не каза как ще наложи такава „наредба“.    \"Ще отговоря на китайските вносни мита днес следобед\", каза Тръмп.    „На нашите американски компании се нарежда незабавно да започнат да търсят алтернатива на Китай, включително да доведат компаниите у дома и да произвеждат продуктите си в САЩ“, добави президентът.  ", "date": "2019.08.23", "title": "Тръмп нареди на американските компании да произвеждат стоките си в САЩ "}
{"url": "http://epicenter.bg/article/Iznenadvashto--Erdogan-shte-poseti-Rusiya-na-27-avgust-/191053/7/0", "text": "Турският президент Тайип Ердоган ще направи еднодневно официално посещение в Русия на 27 август, заяви турското президентство, часове след като се проведе телефонен разговор между него и с руския му колега Владимир Путин, във връзка със събитията в Северозападна Сирия, предават Reuters и \"Фокус\".    В телефонния разговор Ердоган e казал на Путин, че офанзивата на сирийския президент Башар Асад, подкрепена от Москва, предизвиква хуманитарна криза и представлява заплаха за националната сигурност на Турция.    По-рано държавните глави на Руската федерация и Турция Владимир Путин и Реждеп Тайип Ердоган са обсъдили създаването и стартирането на работата на Конституционната комисия на Сирия, предава TACC, като се позовава на пресслужбата на Кремъл.    Съгласно разпространената информация, лидерите са обсъдили борбата срещу тероризма в Сирия. Разговорът е бил по инициатива на турската страна.    „С оглед на предстоящата пета среща на върха на страните-гаранти на Астанинския процес през септември, бяха разгледани и други аспекти на уреждането на сирийския конфликт, включително работата, осъществявана от Русия, Турция и Иран за формиране и стартиране на Конституционната комисия“, се казва в съобщението.    Путин и Ердоган са засегнали и въпроси, свързани в Близкия изток и по-нататъшното развитие на двустранното сътрудничество.  ", "date": "2019.08.23", "title": "Изненадващо! Ердоган ще посети Русия на 27 август "}
{"url": "http://epicenter.bg/article/Globyavat-sobstvenitsi-na-praseta-v-Slivensko/191004/4/0", "text": "Актуалната информация за изпълнението на указаните мерки срещу разпространението на африканската чума по свинете бе обсъдена на заседание на Областната епизоотична комисия в Сливен. Това съобщиха от пресцентъра на Областна администрация.   Заседанието се проведе под председателството на областния управител Чавдар Божурски, с участието на ръководители или представители на ОДБХ, РДГ, ОД „Земеделие“, МВР и всички останали структури, имащи отношение към мерките.   В 24 обекта от типа „заден двор“ в област Сливен все още се отглеждат домашни прасета. Броят на животните възлиза общо на 177. Собствениците са отказали да изпълнят издадените им от ОДБХ предписания, поради което ще им бъдат наложени административни наказания. Стопаните могат доброволно да заколят животните си, за да усвоят месото им. Така ще бъде избегната принудителната евтаназия.   В случаите, когато се налага да се пристъпи към евтаназия, ще се проучат възможностите за използването на екарисаж за унищожаването на умъртвените животни. Ветеринарни специалисти предложиха да се възстановят т.нар. трупни ями в населените места, тъй като борбата със заболяването може да отнеме по-продължително време.   Към момента изградените селективни капани за улов на диви прасета са 32, като повечето от тях са в община Нова Загора. Броят им е недостатъчен, създаването на нови продължава. Използването им ще е актуално след октомври, когато дивите прасета напуснат полето и се върнат в планината. От ловните дружинки предложиха да им се даде възможност да използват част от внесените финансови отчисления за изграждането на селективни капани и за закупуване на дезинфектанти.   Списъците на стопаните от 20-километровите зони, които доброволно заколиха домашните си прасета, са изготвени. Но съществува възможност те да бъдат допълнени. Възоснова на тези списъци ще бъдат изплатени обезщетенията за дезинфекция на обектите от „типа заден двор“, попадащи в зоните.", "date": "2019.08.23", "title": "Глобяват собственици на прасета в Сливенско"}
{"url": "http://epicenter.bg/article/Agentsiya--Fich--Balgariya-mozhe-da-prieme-evroto-prez-2023-g-/191008/4/0", "text": "България може да приеме еврото до 2023 година. Това се казва в доклад на рейтинговата агенция “Фич”.   В документа се припомня, че процедурата е започналата миналата година, а до края на тази се очаква окончателно решение за присъединяване към валутния механизъм ERM 2, известен още като чакалнята на еврото.   От “Фич” обаче уточняват, че годината 2023 е възможна само, ако България изпълни всички критерии – не само за чакалнята, но и за последващото присъединяване към Еврозоната, съобщава БНТ.   Освен плюсовете от този ход, агенцията посочва и възможните негативи.", "date": "2019.08.23", "title": "Агенция “Фич”: България може да приеме еврото през 2023 г."}
{"url": "http://epicenter.bg/article/Ognishte-na-AChS-vav-Varnensko--V-priroden-park--Zlatni-pyasatsi--se-zabranyava-turisticheskata-deynost/191029/4/0", "text": "Потвърдена е положителната проба за африканска чума по свинете на намереното вчера диво прасе край село Осеново, община Аксаково. Това съобщиха днес след заседание на епизоотичната комисия областният управител на Варненска област Стоян Пасев и д-р Златина Димова, директор на Областната дирекция за безопасност на храните, предаде БНР.   Заради това се налага забрана за лов, както и за събиране на билки, гъби и дърводобив в 8-километровата зона в община Аксаково. В този район попада и природен парк „Златни пясъци“, където ще се забранят излетите и туристическата дейност.   Забраната ще важи поне до 21 октомври. За момента не се налагат допълнителни мерки за биосигурност в четирите свинекомплекса на територията на областта. Направена е пълна ревизия и преброяване на нерегистрираните прасета, които все още се отглеждат в „заден двор“ – те са 563. Част от тях ще бъде регистрирани, а останалите евтаназирани, съобщи д-р Димова. ", "date": "2019.08.23", "title": "Огнище на АЧС във Варненско! Забраняват туристическата дейност в природен парк „Златни пясъци“"}
{"url": "http://epicenter.bg/article/KFN--Reshenieto-za-otkrivane-na-likvidatsiya-na--Olimpik--e-publikuvano-v-ofitsialniya-vestnik-na-Kipar/191037/4/0", "text": "Днес, 23 август 2019 г., в официалния вестник на Република Кипър вече е публикувано решението на Районния съд на Никозия, с което се открива производството по ликвидация на застрахователна компания „Олимпик“. Това съобщиха от пресцентъра на Комисията за финансов надзор.   Дружеството е лицензирано по законите на Република Кипър да извършва застрахователна дейност, като за надзора на дейността му отговорна институция е Надзорният орган върху застраховането на Република Кипър. По силата на правото на Европейския съюз, дружеството извършваше застрахователна дейност посредством „свободата на установяване“ на територията на Република България чрез своя клон „Застрахователна компания Олимпик - клон България” КЧТ. Като неразделна част от фирмата този клон също така подлежи на надзор от надзорния орган на държавата, в която е седалището на фирмата, тоест в конкретния случай - в Кипър.   Като процедура производството по ликвидация на застрахователна компания „Олимпик“ се урежда изцяло съгласно националното право на Република Кипър и е в изключителните правомощия на назначените ликвидатори от кипърския съд. Надзорните органи на другите държави-членки в Европейския Съюз, каквато е и България, нямат правомощия или друга правна възможност за пряка намеса в производството по ликвидацията на кипърския застраховател.   Комисията за финансов надзор се ангажира да поддържа активна комуникация с Кипърския надзор, за да може да съдейства за разрешаване на възникващите въпроси, относно защитата на засегнатите лица в България. Това включва и своевременното публично оповестяване на всяка важна информация, свързана с действията, които надзорният орган върху застраховането на Република Кипър или назначените ликвидатори на „Olympic Insurance Co. Ltd“ предприемат, както и произтичащите от това последствия за българските граждани, кредитори на застрахователното дружество. За тази цел, от името на председателя на Комисията за финансов надзор – г-н Бойко Атанасов, миналата седмица бе изпратено писмо до кипърския надзорен орган, отговорен за застраховането, с копие до Министерство на финансите на Република Кипър и до българския посланик в Република Кипър.   В писмото се поставят въпроси, касаещи интереса и правата на българските потребители като: какъв ще бъде срокът, в който съгласно кипърското право лицата, които имат претенции трябва да ги предявят пред ликвидаторите; как ще бъдат обработвани претенциите по-нататък и в частност как ще бъдат информирани кредиторите дали техните претенции са били приети или оспорени от ликвидаторите; каква правна защита е налице за кредитор в случай че ликвидаторите оспорят претенцията му и др.   Днес, 23.08.2019 г., след официалната публикация на решението за ликвидация, актуална информация за всички заинтересовани страни, както и за самия процес на ликвидацията, ще се публикува на следните адреси:          В рамките на следващата седмица ще бъдат публикувани секции с „Въпроси и отговори“ на гръцки и английски на страницата на Надзорния орган върху застраховането на Република Кипър - http://mof.gov.cy и на български език на сайта на Комисията за финансов на надзор – .  ", "date": "2019.08.23", "title": "КФН: Решението за откриване на ликвидация на „Олимпик“ е публикувано в официалния вестник на Кипър"}
{"url": "http://epicenter.bg/article/Predlozhenie-na-Rumyana-Arnaudova--Sakrateno-proizvodstvo-samo-sled-pozitsiya-na-prokurora/190988/3/0", "text": "Защо извършителите на тежки престъпления, които са признали вината си, получават по-леки присъди? И ще загубят ли те правото за съкратено съдебно производство? Тези въпроси предизвикаха оживена обществена полемика след бруталното убийство на 7-годишно дете в сливенското село Сотиря.   За тежкото престъпление беше обвинен 21-годишния Мартин Трифонов, който направи пълни самопризнания.       Предложението ми е всъщност това съкратено съдебно следствие да се провежда след като се вземе позицията на прокурора. В момента законът е предвидил всяко лице, предадено на съд с внесен обвинителен акт, ако прецени, би могло да направи самопризнания, и да признае всички факти, описани в обстоятелствената част на обвинителния акт, и да се съгласи. И да не се събират обстоятелства за тези доказателства.   Ако самопризнанието се подкрепя изцяло от доказателствения материал, тоест колкото по-качествено си свърши работата един прокурор и събере всички необходими доказателства, толкова повече облекчаваме правното положение на осъденото лице. Защото съдът е длъжен да проведе съкратено съдебно следствие и след като определи наказанието, задължително по силата на наказателния кодекс трябва да го намали с 1/3.   Съдът отправя запитване какво е становището на прокурора, но в становището на прокурора, той каквото и да заяви няма каквото и да е правно значение.   Ако тръгнем от случая с Мартин Трифонов, ако той се признае за виновен в съда, това гарантира ли му съкратено производство?   Да, гарантира му, защото съдът няма друга правна възможност, просто такава не му е предоставена. Няма да получи наказанието доживотен затвор, защото в наказателния кодекс е посочено, че дори това да е най-справедливото наказание, съдът е длъжен да го замени с наказание лишаване от свобода от 20 до 30 години.   Тоест максимумът който би получил Мартин е 30 години.   И в конкретния случай, за който напоследък всички говорим, може би шансът на едно справедливо наказание, което би наложил съдът е във възможността прокурорът да изразява позиция.   Ще можем да изразяваме становища, че въпреки направеното самопризнание, въпреки направената на практика оценка на качеството на извършения прокурорски труд, без съкратено съдебно следствие, ще постигнем по справедлива присъда.    ", "date": "2019.08.23", "title": "Предложение на Румяна Арнаудова: Съкратено производство само след позиция на прокурора"}
{"url": "http://epicenter.bg/article/Alo-izmamnitsi--quot-izparzhiha-quot--dyado-s-blizo-1700-leva/191009/3/0", "text": "За поредна телефонна измама съобщават от областната дирекция на МВР в Ловеч. 89-годишен мъж от троянското село Орешак е дал на телефонни измамници сумата от 1650 лева и златни накити.    Мъжът е получил обаждане, в което непознат се е представил за лекар и е поискал пари за спешно лечение на жена. Последвало е повторно обаждане, този път от \"полицай\", който е съобщил, че работи по случай с телефонни измамници и за целта възрастният човек трябва да му предаде обещаните в първия разговор пари, а после \"полицията\" ще му ги върне.    Сигналът за измамата в троянското районно управление е бил получен ден по-късно. По случая е образувано досъдебно производство и работата продължава.  Това е трета телефонна измама в областта през последната седмица, като за едната има задържан.", "date": "2019.08.23", "title": "Ало измамници \"изпържиха\" дядо с близо 1700 лева"}
{"url": "http://epicenter.bg/article/Politsiyata-izze-pochti-5-kg-heroin-i-1-kg-kokain-ot-63-godishen-mazh/191013/3/0", "text": "Полицията задържа и иззе от 63-годишен мъж 1 кг кокаин и малко под 5 кг хероин, заровени в двора на къщата му в габровското село Гергини. Това бе оповестено на специална пресконференция днес в Окръжна прокуратура Пловдив, под чието наблюдение е осъществена операцията, предаде Радио „Фокус”- Пловдив.   Мъжът е с чисто съдебно минало у нас, но е бил осъждан и лежал 5 години в затвор в Турция за трафик на наркотици, оповести зам.-окръжният прокурор Галин Гавраилов. До успешната реализация на операцията се стига, след като преди няколко дни започна наказателно производство, свързано със задържането на турски гражданин и две жени от Столипиново, за което прокуратурата уведоми медиите.   Жените бяха задържани с 300 грама хероин и малко количество кокаин и им бяха повдигнати обвинения. „В хода на това разследване под ръководството на Окръжна прокуратура и в тясно взаимодействие с Криминална полиция Пловдив разплитането на случая продължи”, каза прокурор Гавраилов.   В резултат от активните процесуално следствени действия вчера е било установено друго лице, което живее на територията на село, близо до Габрово, където полицейските служители от Габрово, след издадено постановление от Пловдивската прокуратура са предприели действия за задържането му. При това задържане са били иззели сериозните количества кокаин и хероин.   Лицето е задържано с полицейска мярка, а в понеделник предстои задържането му за 72 часа и повдигане на обвинения.   По думите на зам.-директора на ОДМВР Габрово Цветан Петков благодарение на светкавичната им реакция и с помощта на подадената им точна и изчерпателна информация от пловдивските колеги е била локализирана къщата, където живее мъжа и той е бил задържан в автомобила му, в момент в който е потеглял с цел да се отърве от наркотика.   Заподозреният е бил спрян, а в краката му се е виждал черен пакет. След проведената беседа същият е потвърдил, че държи хероин и кокаин на територията на къщата, която обитава. Съдействал е, като е завел полицаите на място, на което същата сутрин е бил заровил 18 пресовки хероин, след като е разбрал, че е задържан партньора му – турския гражданин. В черния пакет в краката му пък е имало 1 кг кокаин. Той е заявил, че е тръгнал да се чисти от наркотиците. При претърсване на жилището му са открити и ловна пушка и боеприпаси за нея, също старателно опаковани, приготвени за заравяне. „Ако бяхме закъснели и минута, щяхме да пропуснем успешната реализация”, каза Петков.   Неофициалната информация, с която разполагат полицията и прокуратурата е, че двамата с турския гражданин се познават от затвора в Турция, където са лежали.   До 15 години затвор и глоба до 100000 лева грозят габровеца, който е държал особено големи количества високонаркотични вещества в дома си, предназначени за разпространение. Това съобщиха от Окръжна прокуратура в Пловдив.   По думите на наблюдаващия прокурор Марин Пелтеков, точната стойност на иззетите вещества ще бъде доказана след химични анализи, за да бъде установена концентрацията на упойващото вещество, тъй като от това зависи и цената.   С оглед на установените количества, държани у него, са дадени указания за повдигане на обвинения и предстои в понеделник да бъде внесено искане в Пловдивския окръжен съд за постановяване на постоянна мярка за неотклонение „ задържане под стража”.   Интересното за този мъж е, че е с чисто съдебно минало тук, но е излежал 5 години затвор в Турция, където през 2014 година е бил задържан за трафик на 11 кг хероин.   Задържаното в дома на мъжа оръжие е предмет на друго досъдебно производство на Районна прокуратура в Габрово, казаха още от прокуратурата.   Турският гражданин, който бе задържан в Пловдив на 19 август, вече има повдигнато обвинение от вчера за държане и опит за разпространение на наркотици. Той е задържан под стража. Двете жени също са с повдигнати обвинения. Те са освободени с парична гаранция от по 3000 лева.  ", "date": "2019.08.23", "title": "Полицията иззе почти 5 кг хероин и 1 кг кокаин от 63-годишен мъж, дрогата била заровена в двора му"}
{"url": "http://epicenter.bg/article/Prokuraturata-pusna-razgovor-na-hakerite--obvineni-za-udara-sreshtu-NAP-/191028/3/0", "text": "Предвид множеството въпроси на представители на медиите по отношение на делото срещу собственика и служители на „ТАД Груп“,    На 08.08.2019 г. в проведено съдебно заседание Апелативният специализиран наказателен съд взе спрямо обвиняемия Иван Тодоров най-тежката мярка за неотклонение - „задържане под стража“. Съдът се запозна с представените от Апелативната специализирана прокуратура нови доказателства във връзка с извършената хакерска атака срещу НАП.    Досъдебното производство е образувано по реда на чл.212, ал.2 от НПК и се води за това, че от неустановена дата през 2019 г. до 15.07.2019 г. в Република България, гр. София с цел да създаде смут и страх в населението извършил престъпление по чл. 319б – 319г от НК – престъпление по чл. 108а, ал.1 от НК.    В резултат на извършеното деяние от сървърите на НАП са източени личните данни на над пет милиона български граждани, събрани са данни за лица, заемащи висши държавни длъжности, засегната е информационната сигурност на десетки държавни органи и търговски дружества.    С оглед на събраните по делото доказателства са привлечени в качеството на обвиняем три лица:    - Кристиян Бойков за престъпление по чл.108а, ал.1 вр. чл.20, ал.2 вр. ал.1 от НК;    - Георги Янков за престъпление по чл.108а, ал.1 вр. чл.20, ал.3 вр. ал.1 от НК;    - Иван Тодоров за престъпление по чл.108а, ал.1 вр. чл.20, ал.3 вр. ал.1 от НК.    До настоящия момент Специализираната прокуратурата два пъти оповести данни от досъдебното производство, а именно на 01.08.2019 г. и на 09.08.2019 г. Подчертаваме, че тези доказателства са разгласени след разрешение на наблюдаващия прокурор, както и след като същите са били предмет на съдебно обсъждане.    Въпреки прозрачността, в публичното пространство продължават да се разпространяват манипулативни твърдения, които целят персонално злепоставяне на конкретни магистрати и цялостно компрометиране дейността на прокуратурата. Тревожен е подходът на определени лица, политически партии и медии да поставят собствените си амбиции над интереса на повече от пет милиона българи.    Специализираната прокуратура споделя разбирането, че българските граждани имат право на информация по въпроси, които представляват за тях законен интерес, ако информацията не е държавна или друга защитена от закона тайна, или не се засягат чужди права.    Предвид изложеното и след разрешение на прокурор по реда на чл.198, ал.1 от НПК, представяме част от доказателствения материал по досъдебно производство № 142/2019 г. по описа на СО – СП.    Файловете са със заличени лични данни и не съдържат факти и обстоятелства, увреждащи интересите на трети страни, както и нецензурни думи или изрази.    Специализираната прокуратура ще продължи да информира българските граждани по дела с голям обществен интерес, при спазване на презумпцията за невиновност и без да застрашава хода на наказателното производство.    Георги Янков:имаш ли достъп до телеграма? (приложение за криптирана чат комуникация)    З. М.: аа    Георги Янков: до телеграма му имаш ли достъп    З. М.: неговия ли не.    Георги Янков: ... не се разбира ...заключен компютъра ... не се разбира ...    З. М.: ама неговия неговия телеграм неговият телеграм е неговия телеграм с такова с пин код и парола не може никой да му влезе ма не то никой не може да ми го отвори    Георги Янков: той снощи поне си изтри всички чатове с мен    З. М.: да той ми каза ма ние не сме си писали ... не се разбира ...не мога да повярвам как са стигнали до него честно ти казвам    Георги Янков: пич ... не се разбира ...тва са ченгета ако се чудиш как ще те отърват от бизнеса ей тва е начина ей тва е ... не се разбира ...    З. М.: аз съм сигурен че няма да има доказателства че е той.    Георги Янков: ти сещаш ли се това ако ... не се разбира ...ако се разсмърди не знам дано да не е ... не се разбира ...    З. М.: не не направо    Георги Янков: отваряме сделки    З. М.: аз щеше да ти казвам аз си помислих че е няква шега разбираш ли    Георги Янков: Д.ми вика ела тука искат да поговорят за тоя случай аз си мисля че тука нещо там оня аз викам ... не се разбира ...нали тя пишеше едни мазни писма на Я. К.викам явно нещо си гукат    З. М.: ама и аз тва щеше ... не се разбира ...    Георги Янков: тоя .................му удари белезниците    З. М.: да все едно ще тръгне да бега глупости    Георги Янков:те от компютъра му нищо не могат да гледат нали така в смисъл аз не знам дали в ... не се разбира ...могат да те накарат да си вкараш    З. М.: по принцип не    Георги Янков: да се декриптираш съдържанието    З. М.: ... не се разбира ...    Георги Янков: ... не се разбира ...изобщо не знам за какво е снимал ааа между другото чакай да си изтрияизтрий го ... не се разбира ...за тва дето ти бях писал вчера не знам дали ... не се разбира ...майтап майтап ... не се разбира ...там оня ... не се разбира ...там оня въпросник от банката разбираш ли    З. М.: ааааама то тва беше многооо ае ще го изтрия (и двамата си изваждат телефоните)    Георги Янков: имаш ли още от ... не се разбира ...имаш ли нещо от банката    З. М.: да имам ... не се разбира ...трябва ги махна ....... кога да ги махнеш а    Георги Янков: мм не знам ... не се разбира ...от моя компютър нищо не могат да вземат защото при мене ... не се разбира ...    З. М.: моя е криптиран ама ако се отключи могат    Георги Янков: при мене е криптиран дял в криптирания дял тоест хиден ... не се разбира ...    З. М.: не аааа имам в предвид че на мен също не могат да ми вземат ама ако ме накарат да го отключа    Георги Янков: ... не се разбира ... само че аз като ги свалях файловете първо не бяха на криптирания ми дял може ли да е останала някаква следа ... не се разбира ...    З. М.: ще видим криптирания дял ... не се разбира ...    Георги Янков: нали като ги даунлодвах си ги даунлоднах на некриптирания след туй ги копирах на SSD-то (вид твърд диск)    Георги Янков: ... не се разбира ... компютрите щели да извършват процесуално следствени действия в офиса    З. М.: аз мисля да ходя да си изтрия това от банката дали ще е нахално сега да го ... не се разбира ...    Георги Янков: не, отивай ... не се разбира ...    (З. М. влиза в офиса като след няколко минути се връща отново на терасата)    Георги Янков: но тва между другото и да има нещо на компютъра ти ... не се разбира ... защото в рамките на теста каквато и информация да сме добили ние сме длъжни да я изтрием след края на теста    З. М.: да аз ... не се разбира ...    Георги Янков: ... не се разбира ...тука друга опасност сега ако тръгнат да взимат компютри че имаме данни на клиенти по тях    З. М.: а аз нямам много конфидент в смисъл само банката дето правих нямам нещо конфиденциално поне на моя де всичко съм ... не се разбира ...(на терасата излиза А.П., служител в ТАД груп) ... не се разбира ...    Георги Янков: какво става ... не се разбира ...    А.П.: нищо няма никой чакат (Георги Янков влиза в офиса)    А.П.: кво вика ... не се разбира ...    З. М.: нищо загинали сме ... не се разбира ...    А.П.: е да    З. М.:ако ни разберат направо оставаме без работа    А.П.:да    З. М.:Иван къде е    А.П.:не знам още го няма. (разговорът приключва в 13:10 часа).          ", "date": "2019.08.23", "title": "Прокуратурата пусна разговор на хакерите, обвинени за удара срещу НАП (Документи)"}
{"url": "http://epicenter.bg/article/GDBOP-arestuva-italianski-fermer-za-izmami-s-evrofondove-/191047/3/0", "text": "Един от най-известните фермери в Южна България – италианецът Фабрицио Фрески, е бил задържан при акция на ГДБОП в Шишманци, предаде БНР.    Дон Домат, както е известен в региона, е бил уличен за финансови измами и за източване на еврофондове. Заедно с него са задържани още 5-има души от офиса му.    Бизнесменът е освободен днес с парична гаранция.    Фабрицио Фрески е италиански фермер, който отглежда домати у нас от 15 години. Към днешна дата обработваната от него площ е близо 30 000 дка, което го прави един от най-големите производители на домати в България.  ", "date": "2019.08.23", "title": "ГДБОП арестува италиански фермер за измами с еврофондове "}
{"url": "http://epicenter.bg/article/Osaden-po-deloto--quot-Kilarite-quot--shte-poluchi-obezshtetenie-ot-500-leva-/191050/3/0", "text": "Георги Вълев, осъден на доживотен затвор без право на замяна по делото \"Килърите\", трябва да получи обезщетение от 500 лева, при поискани близо 500 хиляди лв., за претърпени неимуществени вреди. Това съобщават от пресцентъра на Окръжен съд - Ловеч.    Искът е заради приложената му мярка за неотклонение \"задържане под стража\", във връзка с повдигнатото му обвинение за палеж, за което впоследствие е оправдан. Мярката му за неотклонение обаче е била наложена общо за седемте престъпления, по които е обвинен. По шест от тях е осъден с влязла в сила присъда \"доживотен затвор без право на замяна\".    В мотивите за присъденото обезщетение съдът посочва, че макар и да има разгласяване чрез медиите на обвиненията срещу Вълев, то е касаело цялата престъпна дейност, а не само конкретното престъпление, по което е оправдан. Липсват обективни данни, от които да се направи разграничение за отражението на отделните обвинения върху психиката на ищеца и здравословното му състояние, допълват от съда в Ловеч.    Решението на Окръжния съд може да се обжалва в 14-дневен срок пред Апелативен съд - Велико Търново. Срокът обаче спира да тече, тъй като ищецът обжалва отказ на Окръжен съд - Ловеч, за предоставяне на правна помощ за подаване на въззивна жалба срещу решението.  ", "date": "2019.08.23", "title": "Осъден по делото \"Килърите\" ще получи обезщетение от 500 лева "}
{"url": "http://epicenter.bg/article/Dva-novi-sluchaya-na-zapadnonilska-treska-u-nas--Bolni-sa-2-godishno-dete-i-64-godishen-mazh/191032/2/0", "text": "Два нови случая на западнонилска треска у нас. Заразата беше потвърдена след изследвания от Центъра по заразни и паразитни болести, предаде Нова телевизия.   Болните са 2-годишно дете от Бургас и 64-годишен мъж от Монтана. Те имат възпаление на мозъка.   С новите болни, случаите на западнонилска треска в България вече са общо четири.  ", "date": "2019.08.23", "title": "Два нови случая на западнонилска треска у нас! Болни са 2-годишно дете и 64-годишен мъж"}
{"url": "http://epicenter.bg/article/Karayancheva-pozhela-na-Krumovgrad-da-se-naredi-sred-obshtinite-s-nay-visoki-dohodi/191033/2/0", "text": "Председателят на Народното събрание Цвета Караянчева присъства на откриването на рудник „Ада тепе“ в Крумовград, съобщиха от пресцентъра на Народното събрание.   Това е първият изцяло новоразработен рудник в България през последните четири десетилетия.   Обектът отговаря на най-строгите екологични норми, като създадените нови работни места са заети почти изцяло от местни хора, подчерта Цвета Караянчева. По думите й служителите на предприятието получават отлична възможност да се развиват професионално, да осигурят по-добро бъдеще за децата си, с достойнство и свобода да избират собствената си съдба. Председателят на парламента посочи, че добрите работни места, които осигуряват сигурност, устойчивост и шанс за израстване, са много по-ценни от златото, което ще се добива в рудник „Ада тепе“. Цвета Караянчева пожела на местната общност Крумовград да се нареди сред общините с най-високи доходи, а на инвеститорите – да се превърнат в пример за социално и екологично отговорна компания.", "date": "2019.08.23", "title": "Караянчева пожела на Крумовград да се нареди сред общините с най-високи доходи"}
{"url": "http://epicenter.bg/article/Ochakvat-ni-dva-po-dalgi-uikenda-prez-septemvri/191039/2/0", "text": "Два по-дълги уикенда ни очакват през септември. Първият от тях е още в края на първата седмица на месеца.     Денят на Съединението - 6 септември, се пада в петък и се слива със събота и неделя.   Вторият тридневен уикенд ще бъде две седмици по-късно, когато ще отбележим Денят на независимостта - 22 септември. Тъй като празникът е в неделя, първия ден от следващата седмица също е обявен за почивен.    Източник: Нова.тв", "date": "2019.08.23", "title": "Очакват ни два по-дълги уикенда през септември"}
{"url": "http://epicenter.bg/article/API--Sled-16-ch-se-puska-dvizhenieto-za-leki-koli-v-posoka--Kulata--na-AM--Struma--kray-Dupnitsa/191041/2/0", "text": "След 16.00 се пуска движението на леките коли за Кулата в едното платно на АМ „Струма“ край Дупница, съобщиха от пресцентъра на Агенция „Пътна инфраструктура“.   Извършените днес тестове на носимоспособността на съоръжението при 62-ри км потвърдиха първоначалните оценки на експерти, че е възможно пускане на трафика в платното за София, което е по-слабо засегнато от пожара в депото за отпадъци.   Днес и утре в участъка от АМ „Струма“ ще преминават леките автомобили, пътуващи към Кулата, а идващите от Кулата към София ще са по Е-79. В неделя и понеделник, когато трафикът от Гърция към столицата е по-интензивен, по автомагистралата ще преминават леките коли за София, а тези за Кулата ще бъдат по Е-79. Целта е максимално улеснение на шофьорите в края на работната седмица и през почивните дни.   През следващата седмица в делничните дни за преминаването на леките автомобили в платното за София на АМ „Струма“ край Дупница ще бъде направена допълнителна временна организация на движението в зависимост от интензивността на трафика.   На този етап движението на тежкотоварните превозни средства остава изцяло по Е-79. За повишаване на безопасността от 14 ч. днес до 20 ч. в събота - 24 август, превозните средства над 12 тона, пътуващи към Кулата, ще бъдат пренасочвани от АМ „Струма“ към Е-79 при пътен възел „Долна Диканя“. При пътен възел „Бобошево“ тежкотоварните камиони отново ще продължават пътуването си по автомагистралата.  ", "date": "2019.08.23", "title": "АПИ: Пуска се движението за леки коли в посока „Кулата“ на АМ „Струма“ край Дупница"}
{"url": "http://epicenter.bg/article/Rumen-Hristov--SDS-nyama-da-izdiga-kandidat-za-kmet-na-Sofiya-/191043/2/48", "text": "СДС няма да издига свой кандидат за кмет на София, но ще подкрепи достойна дясна кандидатура. Това коментира за програма \"Хоризонт\" на БНР лидерът на сините Румен Христов. Първите разговори с ГЕРБ вече започват.    Христов припомни, че с решение на Националния изпълнителен съвет СДС дава право на всяка общинска структура да определи с кои политически партии да участва в местните избори.    БСП, ДПС и \"Атака\" са партиите, с които СДС е невъзможно да разговаря, подчерта Румен Христов.    \"Виждаме, че вървим отново към блоково гласуване, ляво-дясно. Няма начин Съюзът на демократичните сили да бъде извън десните обединения и да търси дяснодемократични кметове и общински съветници. СДС ще подкрепи достойна дясна кандидатура, но ще имаме и кандидати за общински съветници, както и сега имахме\", каза той.    Румен Христов участва в отбелязването пред мемориала край НДК в София на Деня почитане на паметта на жертвите на всички тоталитарни и авторитарни режими.  ", "date": "2019.08.23", "title": "Румен Христов: СДС няма да издига кандидат за кмет на София "}
{"url": "http://epicenter.bg/article/Obyaven-e-konkurs-za-popalvane-na-198-vakantni-voynishki-dlazhnosti-v-Suhopatnite-voyski-/191045/2/0", "text": "Със заповед на министъра на отбраната е обявен конкурс за попълване на 198 вакантни войнишки длъжности във военни формирования от Сухопътните войски. Това съобщиха от пресцентъра на МО.    Свободните места са в гарнизоните София, Стара Загора, Хасково, Ямбол, Карлово, Казанлък, Шумен, Свобода, Белене, Асеновград, Мусачево, Горна Оряховица, Смолян и Пловдив.    Желаещите да постъпят на военна служба трябва в срок до 30 септември 2019 година да подадат писмено заявление и необходимите документи чрез структурите на Централното военно окръжие. Конкурсът, който включва изпит по физическа подготовка, тест за проверка на общата култура и събеседване, ще се проведе в периода 25 ноември 2019 г. – 18 декември 2019 г.    Сред изискванията към кандидатите са да имат българско гражданство, средно или по-високо образование, да са годни за военна служба, да не са осъждани за умишлено престъпление от общ характер, към датата на приемане на военна служба да са не по-възрастни от 28 г.    Във военно формирование 28 610 – София са обявени 10 вакантни длъжности за шофьори, младши оператори на комуникационни системи, младши специалисти по психологически операции и др.    Двадесет и две са обявените вакантни войнишки длъжности във военните формирования в гарнизон Стара Загора. Търсят се телефонисти, радиотелеграфисти, куриери, автоматчици, механици и др.    В гарнизон Карлово са обявени 24 вакантни длъжности, в Казанлък – 12, в Шумен - 22, в Белене – 20, в Горна Оряховица – 15, в Пловдив – 20, в Ямбол – 10, в Свобода – 10, в Асеновград – 9, в Мусачево – 10, в Хасково – 4 и в Смолян - 10. Търсят се шофьори, сапьори, химици, алпинисти, електромеханици, електротехници, гранатометчици и др.    Информация за всички обявени вакантни войнишки длъжности във военните формирования на Сухопътните войски, за изискванията към кандидатите и сроковете за провеждане на конкурса можете да намерите в интернет страницата на Министерството на отбраната, рубрики „Документи“ – „Обяви и конкурси“.  ", "date": "2019.08.23", "title": "Обявен е конкурс за попълване на 198 вакантни войнишки длъжности в Сухопътните войски "}
{"url": "http://epicenter.bg/article/Mladezhite-ot-GERB-zapaziha-parvoto-myasto-na-partiyata-za-registratsiya-v-TsIK-za-mestnite-izbori-/191046/2/0", "text": "ПП ГЕРБ ще се регистрира първа за предстоящите местни избори на 27 октомври 2019 г., съобщиха от пресцентъра на партията.  Това ще стане възможно, след като днес представители на младежката структура на партията стартираха денонощни дежурства пред входа на ЦИК, за да гарантират първото място на ГЕРБ при регистрацията за местния вот, която ще стартира на 2 септември т.г.  Младите хора ще дежурят на смени и групи, за да спазят дългодишната традиция ГЕРБ да са първи на регистрацията. Структурите на ГЕРБ в цялата страна вече събират и необходимите подписи за регистриране на партията за местните избори. ", "date": "2019.08.23", "title": "Младежите от ГЕРБ запазиха първото място на партията за регистрация в ЦИК за местните избори"}
{"url": "http://epicenter.bg/article/Vklyuchvat-veshtestvo-ot-technostite-za-nargileta-i-e-tsigari-v-spisaka-s-narkotitsite/191048/2/0", "text": "Включват вещество, съдържащо се в течности за е-цигари и наргилета, в списъка с наркотиците. Това предвижда промяна  в Наредбата за реда за класифициране на растенията и веществата като наркотични, предложена от Министерството на здравеопазването. Веществото 5F-MDMB-PICA ще бъде поставено под контрол на чрез включването му в Списък I - Растения и вещества с висока степен на риск за общественото здраве поради вредния ефект от злоупотребата с тях, забранени за приложение в хуманната и ветеринарната медицина.   Веществото е от групата на синтетичните канабиноиди. Освен, че увреждат централната нервна система, сърдечно-съдовата система и бъбреците, синтетичните канабиноиди, към които спада въпросното вещество, са значително по пристрастяващи от марихуаната. Предложението е свързано с установен клиничен случай на пациент, хоспитализиран по спешност след употреба на цигара, съдържаща синтетичния канабиноид 5F-MDMB-PICA. Веществото вече е под контрол в САЩ, като са налице и докладвани случаи на интоксикaции.   По химическа структура и фармакологични свойства веществото може да се разглежда като аналог на вече поставения под контрол у нас в Списък I синтетичен канабиноид 5F-ADB, за който има докладван и смъртен случай на територията на страната.   Източник: Нова.тв", "date": "2019.08.23", "title": "Включват вещество от течностите за наргилета и е-цигари в списъка с наркотиците"}
{"url": "http://epicenter.bg/article/Zatvaryat-tunela-na--quot-Lyulin-quot--v-stolitsata-tazi-nosht/191049/2/0", "text": "В събота през нощта ще бъде извършено миене на транспортния тунел на „Люлин“ и той ще бъде затворен, съобщиха от Столична община. От 24.00 часа на 24.08.2019 г. до 05.00 часа на 25.08.2019 г. се забранява влизането на пътни превозни средства по бул. „Царица Йоана“ в участъка от бул. „Д-р Петър Дартлиев“ и бул. „Вардар“.   Ще бъде направена организация във връзка с миенето на транспортния тунел. Дейностите се изпълняват през нощта с цел да не се пречи на движението.", "date": "2019.08.23", "title": "Затварят тунела на \"Люлин\" през нощта в събота срещу неделя "}
{"url": "http://epicenter.bg/article/Borisov--Az-imam-edin-angazhiment-kam-Albena-i-Varna---magistrala--Hemus--i-go-izpalnyavam---VIDEO--/191051/2/0", "text": "", "date": "2019.08.23", "title": null}
{"url": "http://epicenter.bg/article/Borisov-za-osvobodeniya-shef-na-NSO--Izritaha-go-ot-prezidentstvoto-/191054/2/0", "text": "\r\n Премиерът Бойко Борисов заяви, че шефът на Национална служба за охрана (НСО) Данчо Дяков е напуснал поста си заради \"огромните скандали в президентската институция\". \r\n Министър-председателят направи това изказване по време на посещението си в района на Крумовград. \r\n   \r\n \r\n \r\n Тази седмица правителството даде съгласие генерал-майор Данчо Дяков да бъде освободен от поста си от 30 август. \r\n От НСО уточниха, че той се оттегля по свое желание и по лични причини. Според Закона за НСО освобождаването на началника на службата се извършва от президента след съгласуване с Министерския съвет. \r\n \r\n Дяков е на поста от март 2018 г., назначен с одобрен от правителството указ на президента Румен Радев. Тогава той беше и удостоен с висшето офицерско звание генерал-майор. \r\n Преди това Дяков беше съветник на Румен Радев по военната сигурност. \r\n   \r\n \r\n Във Фейсбук тя заяви иронично, че е \"виновна\" за всички трусове в държавата: \r\n \" \r\n   \r\n , пише тя. \r\n   \r\n \" \r\n \r\n \r\n \r\n \r\n \r\n Така скандалът доби свой завършен вид по български. \r\n", "date": "2019.08.23", "title": "Борисов за освободения шеф на НСО ген. Дяков: Изритаха го от президентството!"}
