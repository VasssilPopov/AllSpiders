{"url": "http://epicenter.bg/article/Valeri-Zhablyanov--Politicheskata-ni-tsel-e-mnozinstvo-v-EP-/182783/2/0", "text": "  „През изминалите 12 години ЕС беше управляван основно от десницата. 10 години в България също управлява десницата и това е причината за негативните резултати на страната ни, за разлика от присъединилите с нас държави“.  Това каза кандидатът за за евродепутат от „БСП за България“ Валери Жаблянов на срещи със запасни офицери и сержанти в Разград и жители на градовете Лозница и Търговище.   Жаблянов добави, че десницата е заложила на финансови ограничения и като резултат- различията между държавите членки са се задълбочили. „В ЕС расте броят на социалните протести, а крайната десница приема закони във вреда на други държави от съюза. Ние социалистите отричаме това разбиране и предлагаме солидарност между гражданите и държавите“, заяви кандидатът за евродепутат.  Той коментира, че за малка държава като България тази солидарност се изразява в запазване на европейското финансиране и приемането ни най-после в Шенген. „Политическата ни цел на тези избори е мнозинство в ЕП, за да постигнем водещо място в Европейската комисия“, каза още Валери Жаблянов.  Валери Жаблянов подчерта, че Европейският парламент не е място, където държавите се представят поотделно, а място, на което се отстояват общи политически интереси и решения. Той коментира, че отивайки там, българските социалисти трябва да намерят своето място в общата платформа на ПЕС, която по думите му трябва да се бори за мнозинство в ЕП. Кандидатът за евродепутат от „БСП за България“ изрази увереност в победата на левицата на предстоящите избори за ЕП и подчерта, че вече е време за промяна.  „БСП има и опитни, и млади политици, хора, които са готови с ентусиазъм, с жар да отстояват интересите на България, идеите за социална Европа и своите социалистически идеи“, категоричен бе Валери Жаблянов.", "date": "2019.05.13", "title": "Валери Жаблянов: Политическата ни цел е мнозинство в ЕП "}
{"url": "http://epicenter.bg/article/Ekaterina-Zaharieva-privikva-dnes-turskiya-poslanik/182691/2/0", "text": "По разпореждане на вицепремиера и министър на външните работи Екатерина Захариева, посланикът на Република Турция в Република България ще бъде извикан в МВнР днес, за да даде обяснение за думите си, с които призовава българската държава да насърчи изучаването на турския език като чужд език.  Думите на посланика звучат смущаващо, тъй като българското правителство никога не е възпрепятствало свободното чуждоезиково обучение. Турски език може да се изучава в училище наред с английски, немски, френски, китайски, японски, румънски, руски, иврит, посочват от външно министерство.  В тази връзка подчертават, че такова изказване от посланика на съседна и партньорска държава като Турция не съответства на очакванията на Република България за това, по какъв начин следва да се развиват нашите добросъседски и приятелски отношения.", "date": "2019.05.13", "title": "Екатерина Захариева привиква днес турския посланик"}
{"url": "http://epicenter.bg/article/Prezidentat-se-sreshta-s-Tsatsarov-za-izbora-na-nov-glaven-prokuror-/182692/2/0", "text": "Президентът започва срещи във връзка с процедурата за избор на нов главен прокурор. Първата ще бъде днес със сегашния - Сотир Цацаров.  На следващ етап Румен Радев ще разговаря с представители на съдебната и изпълнителната власт, както и с обществени организации. Седемгодишният мандат като главен прокурор на Сотир Цацаров изтича през декември тази година.   Припомняме, че мандатът на настоящия главен прокурор Сотир Цацаров изтича през януари 2020 г. Процедурата за избор на негов наследник може да бъде открита шест месеца по-рано, т.е. още през юли.  По същество конституционното производство за избора на главен прокурор включва две последователни фази. Първата фаза протича пред Висшия съдебен съвет (ВСС), който поставя, обсъжда и приема предложения за тайно гласуване и с квалифицирано мнозинство - повече от две трети от състава на ВСС (чл.173, ал.6 ЗСВ). При сегашния 24-членен състав на ВСС това означава с най-малко 17 гласа. Номинации могат да правят прокурорската колегия или министъра на правосъдието.  Втората фаза се осъществява от президента на Републиката. Той извършва назначаването с указ, когато приема предложението или го отхвърля.  Президентът не може да откаже предложението, когато то му се прави повторно.  Такъв случай имаше при назначаването на Георги Чолаков за шеф на ВАС, когато президентът Радев не подписа от първи път указа. След повторното гласуване от новия състав на ВСС обаче на Чолаков, Румен Радев не можеше да спре процедурата.  През март стана ясно, че зам.-главният прокурор Иван Гешев няма амбиции да се кандидатира за поста.  При встъпването си в длъжност новият правосъден министър Данаил Кирилов обясни, че първият му приоритет ще бъде изработването на механизъм за предсрочно прекратяване на мандатите на председателите на Върховния касационен съд /ВКС/, Върховния административен съд /ВАС/ и Главния прокурор /ГП/, след като различни организации възнегодуваха срещу липсата на такава.   През 2016 г. бяха приети промени в Закона за съдебната власт и с тях се въведоха подробни изисквания към кандидатите за заемане на поста и по-специално изискването за висока професионална компетентност (знания и практически опит в съответната област на правото).   Освен това сред изискванията към кандидатите бяха включени и \"способност за придържане и налагане на висок етичен стандарт\", \"висока професионална компетентност: да притежава задълбочени знания в областта на правото, богат практически опит в съответната област на правото, ръководни и административни умения, изявени аналитични способности\".   С промените в закона бе въведено и изискването за \"изявена независимост, воля за налагане на законността, решителност при изпълнение на служебните задължения и принос за утвърждаване на правовата държава\".  ", "date": "2019.05.13", "title": "Президентът се среща с Цацаров за критериите за избор на нов главен прокурор "}
{"url": "http://epicenter.bg/article/Petko-Simeonov--Iskam-da-chuya-ot-kandidatite-za-evrodeputati-konkretni-neshta-/182740/2/0", "text": "  В последната \"Панорама\" слушах кандидатите за депутати в Европейския парламент. След това гледах други техни изявления. Сигурно нещо съм пропуснал. Но онова, което чух е, че говорят, спорят, разменят думи, а аз нищо не разбирам. Щели да работят за ефективен, реформиран, справедлив ЕС... Какво значи \"реформиран\"? Справедлив? Ефективен? Искам да чуя конкретни неща. За какво ще работят? Да или Не? Какво значи \"да\"? Какво значи \"не\"? 1.Ще продължи ли ЕП да заседава на две места?  2.Да има ли ЕС обща охрана на външните граници, вкл. морските и на островите?  3.Да има ли обща армия ЕС?  4.Да има ли общосъюзни полицейски структури?  5.Какво ще правят за развитието на обща прокуратура?  6.Да има ли европейски минимален размер на пенсии, заплати, социални помощи?  7.Да има ли обща данъчна политика?  8.Да има ли минимален социален доход?  9.Да има ли обща демографска политика?  10. Да има ли обща политика в сферата на образованието?  11. Ще се работи ли за единно жп разписание?  12. Да има ли единна външна политика на ЕС?  13. Да има ли общоевропейски избор на председател на ЕС?  14. Ще бъде ли определен общоевропейския задължителен език за работа на европейски и национални институции?  15. В кои сфери трябва да се работи за единни общоевропейски виждания и политики?  16. В кои сфери да се запазва правото на националната държава да решава според вижданията си?  17. Всички ли общоевропейски институции трябва да останат в Брюксел?  18. Ако ще вървим към единение, не е ли редно с общ европейски избор да се избере столица?  19. Ще има ли общоевропейска конституция?  20. Какво е работното време на депутатите в ЕП?  21. Каква е заплатата на депутата в ЕП, комисар в ЕК и председател на ЕС?  22. Как трябва да се наричат структурите управляващи ЕС? Правителство?  23. Не е ли редно всички заплати на работещите в управляващите ЕС структури да бъдат публични?  24. Кога всички заседания на ЕП, комисиите и пресконференциите ще имат симултанен превод на български?  25. За каква структура на европейския бюджет ще работят?  26. Какви предложения имат за европейската космическа програма?  И т.н. и т.н....", "date": "2019.05.13", "title": "Петко Симеонов: Искам да чуя от кандидатите за евродепутати конкретни неща "}
{"url": "http://epicenter.bg/article/MVnR--Izkazvaneto-na-turskiya-poslanik-ne-otgovarya-na-ochakvaniyata-za-priyatelski-otnosheniya/182754/2/0", "text": "Посланикът на Република Турция заяви, че думите му са били погрешно интерпретирани от медиите, съобщиха от пресцентъра на Министерството на външните работи.   По разпореждане на вицепремиера и министър на външните работи Екатерина Захариева посланикът на Република Турция в Република България Хасан Улусой бе извикан днес в Министерството на външните работи от директора на Дирекция \"Югоизточна Европа“ Деян Катрачев, за да обясни изказването си от 11 май 2019 г., в което призовава между другото българските власти да насърчат изучаването на турски език като предпоставка за увеличаване на турските инвестиции в страната.    Пред посланика беше изразена позицията, че изказването му е политически неприемливо и не отговаря на очакванията на българската страна за поддържане на приятелски и добросъседски отношения. Беше подчертано, че турските инвестиции в България не могат да бъдат обвързвани по никакъв начин с изучаването на турски език, а следва да се основават на икономическа логика. Изтъкнато беше, че турските инвеститори следва да се съобразяват с официалния език в България и по-подходящо би било те да подкрепят подготовката на кадри, владеещи български език. В същото време в България изучаването на чужди езици е въпрос на свободен избор на всеки български гражданин, а условията за това са налице.    Бяха изразени очакванията на България турската страна да се придържа към фундаменталните принципи на които се базират двустранните ни отношения, а именно добросъседство, равнопоставеност, взаимно уважение и ненамеса във вътрешните работи.  Посланикът на Република Турция от своя страна заяви, че думите му са били погрешно интерпретирани от медиите. Предостави текста на своето изказване, като обясни, че не е отправял препоръки за задължително изучаване на турски език от страна на българските граждани.   Посланик Улусой заяви, че турската страна няма намерение да се намесва по какъвто и да е начин във вътрешната политика на Република България, а в дейността си той се ръководи изцяло от целта да развива приятелските и взаимноизгодни отношения с България.    ", "date": "2019.05.13", "title": "Турският посланик след срещата в МВнР: Думите ми са погрешно интерпретирани от медиите"}
{"url": "http://epicenter.bg/article/Desislava-Radeva-byasna-na-Lufthanza--iska-izvinenie/182757/2/0", "text": "Съпругата на Румен Радев Десислава публикува гневен пост в социалната мрежа \"Фейсбук\".     Причината е, че Радева не успяла да присъства на събора \"На Мегдана на Другата България\", заради отменен полет за Валенсия.  .     Постът на Радева се превърна в една от най-обсъжданите теми в социалните мрежи.  ", "date": "2019.05.13", "title": "Десислава Радева с гневен пост към Луфтханза, иска извинение от авиокомпанията"}
{"url": "http://epicenter.bg/article/GERB-vnese-zhalba-v-TsIK-sreshtu-uchastieto-na-prezidenta-Rumen-Radev-v-predizbornata-kampaniya-na-BSP/182762/2/0", "text": "Изострянето на отношенията \"премиер-президент\" вече се превръща в част от ожесточената предизборна кампания за евровота.   ГЕРБ внесе жалба в ЦИК \"срещу участието на президента Румен Радев в предизборната кампания на БСП\". Документите депозираха депутатът от ГЕРБ Тома Биков и координаторът на ГЕРБ - София Цветомир Паунов.   Паунов нарече \"нерегламентирано и абсолютно безцеремонно участието на президента Радев в предизборната кампания в полза на БСП\".   \"Президентът Радев да запази радиомълчание по отношение на сделките с евентуални инвеститори, тъй като той не може да води инвеститори в страната, но може да ги пъди\", изтъкна пред медиите Това Биков, след като документите бяха внесени.   \"Надяваме се президентът да посъветва съпругата си да не атакува големи стратегически компании, които в определени моменти биха могли да бъдат и големи стратегически инвеститори в България, заяви Биков по повод гневната реакция на Десислава Радев срещу \"Луфтханза\", заради отменен полет.  \"Не разбираме, след като президентът говори за офшорни сметки, защо не спомена, че водачът на листата на БПС за България г-жа Йончева е политик, който получи обвинение от прокуратурата, защото е подозирана в пране на пари точно през офшорни сметки, каза още депутатът от ГЕРБ и поясни: \"Абсолютно доказано е, че в продължение на години Йончева е получавала заплата от 12 500 лева през офшорки\".   От изявленията на Паунов и Биков стана ясно, че изказването на президента Радев в Асеноврад, в което той заяви, че огромната корупция в държавата в следствие от безконтролното управление на премиера Борисов, е предизвикало недоволството на управляващите. \"Все едно ръководителят на футболния съюз през три дни да говори колко зле играе \"Левски\", каза Тома Биков по адрес на критиката на държавния глава към управлението.   А Паунов попита къде се намира предизборният щаб на БСП, да не би да е на \"Дондуков\" 1, защото синхронът \"Радев - Нинова\" е голям. Координаторът на ГЕРБ - София обърна внимание, че кандидатът за евродепутат от БСП Иво Христов, бивш шеф на кабинета на държавния глава, продължава да бъде председател на Стратегическия съвет на Румен Радев. Именно Иво Христов пише опорните точки и на Радев, и на Нинова, стана ясно от думите на Паунов.   Недопустимо е човекът, който олицетворява единството на нацията, да прави политическа пропаганда, посочи още Паунов. Според него \"внушенията на Радев\" са \"в синхрон с Корнелия Нинова\".   Реакцията на ПП ГЕРБ дойде след като преди два дни „БСП за България“ внесе повторна жалба в ЦИК и СЕМ за законови нарушения от страна на министър-председателя Бойко Борисов. От БСП твърдят,  че премиерът Борисов използва държавен ресурс за водене на предизборна кампания и съвместява едновременно две длъжности - министър-председател и председател на предизборен щаб, което е в нарушение на Закона за администрацията. В петък обаче от ЦИК обявиха, че не виждат такова нарушение.   Жалбата срещу президента е заведена в деловодството на ЦИК и ще бъде разгледана на редовно заседание на комисията. От ГЕРБ изразиха надежда компетентните органи да вземат предвид всички обстоятелства и факти, изложени в сигнала.  ", "date": "2019.05.13", "title": "ГЕРБ внесе жалба в ЦИК срещу участието на президента Радев в кампанията на БСП (ВИДЕО)"}
{"url": "http://epicenter.bg/article/Stanishev-v-Shumen--Vreme-e-za-politicheski-usiliya-za-privlichane-na-Evropeyskiya-organ-po-truda/182764/2/48", "text": "„Почти в края на мандата на ЕП гласувахме за създаването на Европейски орган по труда, който да следи за социалния дъмпинг във всички страни-членки. Използвам да подчертая значителния принос на Георги Пирински по темата. Веднага след това призовах правителството на България да кандидатства за седалището на този орган, защото ние сме една от малкото страни, в които няма разположени европейски институции.  Получих информация, че сме подали документи наред с Кипър, Латвия и Словакия. Само че те имат преимуществото да са членове на Шенгенското пространство или да използват еврото. Това още веднъж подчертава необходимостта да имаме ясни национални приоритети, които да отстояваме в новия ЕП и ЕК – незабавното присъединяване на страната ни към Шенген е един от тях.  След като подадохме документи, сега е време за политически и експертни усилия на всички нива, за да покаже държавата ни, че е готова да защити кандидатурата си за седалище на Европейския орган по труда.“  Това заяви в Шумен президентът на ПЕС и кандидат за евродепутат от листата на „БСП за България“ Сергей Станишев. Той е в града за срещи с представители на бизнеса и с обществеността. В рамките на посещението в областта лидерът на европейската левица посети и община Нови пазар.  „Болките на българите от Стара Загора, през Варна и Добрич до Шумен са едни и същи – хората питат как могат да се повишат доходите, за да имат достоен живот; страдат, че градовете и селата им се обезлюдяват, а те общуват с децата си по скайп.  На всички тях отговарям, че европейските избори са инструмент за това – чрез тях можем да прекратим почти 25 годишния монопол на ЕНП в управлението на Европейската комисия. Десницата в Европа е агент на големите корпорации, а не на интересите на хората. Европейската левица е тази, която може да постигне истински социален Съюз, с гарантирани доходи и трудови права. В манифеста на ПЕС се предвиждат конкретни мерки за борбата с неравенствата.“, коментира още Станишев.  „Има идентичност между политическата ситуация в Европа и в България – статуквото се представлява от десницата. Добър резултат за „БСП за България“ на предстоящите избори ще допринесе за силното представяне на европейската левица и ще предпостави промяната в България.“   ", "date": "2019.05.13", "title": "Станишев в Шумен: Време е за политически усилия за привличане на Европейския орган по труда"}
{"url": "http://epicenter.bg/article/Chetvarti-den-izdirvat-predpolagaemiya-ubiets-ot-Kostenets/182701/3/0", "text": "Продължава издирването на предполагаемия убиец от Костенец.  Вече четвърто денонощие няма следа от 43-годишния Стоян Зайков, въпреки мащабната полицейска операция. Засиленото полицейско присъствие в Костенец и околността остава. Проверени са четири постъпили към 112 сигнала от граждани, които твърдят, че са видели Стоян, съобщи БТВ.  Припомняме, мъжът е заподозрян за убийството на 38-годишната Милена Шишкова, която беше открита в безпомощно състояние, близо до дома ѝ на 10 май сутринта. Зайков е бившият ѝ партньор. Това, което се знае за предполагаемия извършител на престъплението е, че е криминално проявен, излежавал е присъда, много добре познава района на Костенец и друг път успешно е успявал да се укрие от органите на реда.  Жертвата е била убита с два изстрела в главата. Когато е била открита от полицаите – тя е била с вързани ръце, а на няколко метра от тялото ѝ униформените намират боеприпаси.  В къщата на жената е проникнато с взлом – прозорецът е отворен с отвертка. Разследващите разкриват, че вътре има следи от сбиване между жената и нейния нападател. На местопрестъплението вече четвърти ден патрулира полицейски екип.  Съседите на издирвания мъж твърдят, че той има опит да се укрива от властите. По думите им, той често се е криел по покривите на обитаеми къщи, като е прекарвал месеци наред в тях.", "date": "2019.05.13", "title": "Четвърти ден издирват предполагаемия убиец от Костенец"}
{"url": "http://epicenter.bg/article/Lekari-se-boryat-za-zhivota-na-prostrelyanite-kray-Sliven-mazh-i-zhena--Video-/182705/3/0", "text": "Лекарите продължават да се борят за живота на двамата тежко пострадали при вчерашния инцидент на Петолъчката край Сливен, при който 64-годишен мъж застреля жена си и свой съсед с пушка, след което се самоуби.   Простреляните са в болница в критично състояние. Няколко лекарски екипа се борят за живота им от вчера. Инцидентът стана преди обед, когато 64-годишният извършител взел законната си ловна пушка и отишъл до Петолъчката, където в крайпътно заведение, работи жена му.   Стрелял няколко пъти в главата ѝ. След това се прибрал и отишъл в дома на съседа си. Прострелял го с няколко куршума в главата и тялото. Върнал се в къщи и се самоубил със същото оръжие. Мотивите му не са ясни, води се разследване.   Източник: Канал 3", "date": "2019.05.13", "title": "Лекари се борят за живота на простреляните край Сливен мъж и жена "}
{"url": "http://epicenter.bg/article/D-r-Kaloyan-Metodiev--Mafii-i-zadkulisie-se-tushirat-s-borba--pisane--smelost/182767/11/34", "text": "  - Точните няма как да засече. Простата причина е, че у нас има много купен вот, крипто вот, контролиран вот. Има ударно изработване на невалидни бюлетини, има разносвачи на чували и различни други, несвойствени за един нормален изборен процес дейности. Може да добавим и финансовите зависимости на някои социолози. Всичко изброено изкривява възможността за прецизирани социологически данни и оставя възможността само за недорендосана конструкция на моментните социални настроения.    - Както казах, всичко е далеч от прецизността. Няма защо да се успокояват – на финала може да се окаже така, че „машината на зависимостите“ на паралелната държава да вземе връх над всичко останало. Не е тайна, че разполагат и с проксита (хората на Георги Първанов, поддръжници на Ваня Григорова и т.н.), които са наясно с изхода на своето участие, но действат деструктивно, конкурентно спрямо БСП и реално подкрепят статуквото. Не бива да се забравя, че вътре в БСП има групировка, чиято мечта (или задача) е коалиция с ГЕРБ, поради което предпочита да саботира изборите. А може да се окаже, че процентите на преднината на БСП са много повече – не 1,2, а 3-4. Хипотезите са много и аз, при тази картина, не бих си позволявал да се „приспивам“ и за пет минути. Трябва здрава работа и концентрация върху технологията на изборите - наблюдатели (включително от чужбина), сигнали до медиите, обучение на участниците, за да може да се минимизират негативните усилия за изкривяване на вота.    - Границата на нормалността, на приемливостта, на толерантността у нас, отдавна е премината. Сега вероятно преминаваме през нещо друго. Аз не бих сложил всички очаквания на обществото, защото то е многопластово, а у нас стабилно и достатъчно силно гражданско общество не се изгради. Отделно, емиграционните вълни го изтощиха откъм кръвни телца – тоест, трябва да обърнем нещата и да се търси ролята на лидера, на елита, който да покаже посоката, да даде пример, да ръководи, да налага силово определени модели. Иначе няма измъкване.    - Акцентът, ако имате предвид темите в кампанията, определено е вътрешен. Опитите да се вкараме в големия разговор за Европа, за радост не успяха, защото това щеше да е смокинов лист за срамотиите на партиите на статуквото. Темите са вътрешни, защото без решението на тежките вътрешни проблеми, не може дори да си помислим да сме част от Европа в един метафоричен смисъл. Иначе сме част само „метаморфично“, или както там е модерно да се казва напоследък.    - Нямам идея кой как ще проговори. В историята на подобни клептократични и безрезултатни управления, винаги някой проговаря. Дали ще е той - трябва да гадая. Който е да е, обществото все ще е на плюс откъм прозрачност. Колкото до офшорните сметки, явно времето им е дошло. Има подходящ контекст, има очакване и трябва да знаем подставените лица, политиците, кметовете, висшите държавни чиновници, общински съветници, прокурори и съдии, които са натрупали несметни богатства от публичните си служби. Мащабът на разкритията от последните месеци, за които всички казват, че е само леко повдигане на завесата, е толкова голям, че преформатирането за мен е задължително. Това нещо трябва да се разкове.    - Добрият момент на всяка агония е, че приближава развръзката. Въпросът е агонията да не продължава прекалено дълго, защото и земното ни време е лимитирано и остаряваме с всеки изминал момент. Кой ще отговаря за тези 10 години, през които България е най-бедната, умираща, бягаща, несвободна, корумпирана, криминализирана, квазисъдебна, маргинализирана държава в Европейския съюз? Субектът на отговорността е добра тема за началото на края.    - Избирателната активност е ключов политически въпрос в момента. Контролираните гласове са краен брой – колкото повече хора гласуват, толкова повече се изправя изкривяването. Колкото повече хора излизат да гласуват, толкова по-добре за държавата, за тях самите и дори за тези, които са контролирани. Един „чист“ глас, потапя един „мръсен“. Всеки човек, който свободно отива да гласува, за когото иска, убива един контролиран вот – смазва го, изтрива го. Така върши няколко неща - решава съдбата на държавата, на децата си, спасява един човек, който не може да изрази себе си, защото е зависим в работата си, заради близките си и т. н. Тоест, прави добро. У нас открай време се знае, че като правиш добро, Господ ти връща, тоест, трябва да е ясно, че гласуването в днешна България има не само прагматично-гражданска, но и морална страна.    - Докато се сменят хората по върховете на властта и се задвижат по нов начин институциите. Когато има отговорност, отчетност и върховенство на закона, чак тогава ще се излезе на чиста писта за развитие.    - Само те дават ярък отпор на статуквото в тази кампания, както и две, три по-малки формации. Дневният ред вече трудно ще се подменя, защото се видя, че царят е много гол. Въпросът ви е много интересен от гледна точка на това, че проблемите на страната днес не са идеологически, леви и десни (или цветови), а фундаментални и ценностни. Изтриването от политиката на Бай Ганю, който символизира келепира, ориенталското, мръсотията, разложеното самодоволство и налагането на образа на Алеко, който говори за прогреса, за Европа и света, за друг морал, поведение и култура - днес е важната задача и основната разделителна линия.    - Мафии и задкулисие се тушират с борба, писане, говорене, просвещаване, смелост, визия за развитие, четене, търсене на модели, ценностна система, убеждаване. Даром не става. Разбира се, не бива да изключваме и ролята на случайността. Онзи ден започнах да чета книгата „Пиянското ходене“ на Ленърд Млъдиноу, който е известен физик и говори за математическата формула, наречена „пиянско ходене“, която се прилага в живота на всеки един от нас. Случайността в политиката, икономиката, спорта, ние я наричаме късмет. Каквото е писано за българското общество, ще се случи. Важното е да се работи в правилната посока.   ", "date": "2019.05.13", "title": "Д-р Калоян Методиев: Мафии и задкулисие се тушират с борба. Даром не става!"}
{"url": "http://epicenter.bg/article/Poetichna-vecher-v-pamet-na-golyamata-balgarska-poetesa-Vanya-Petkova-organizira-ot-obshtina-Parvomay/182734/6/0", "text": "През настоящата 2019-та година се навършиха 75 години от рождението на голямата българска поетеса Ваня Петкова и 10 години от нейното \"отлитане на Сириус\". Така тя казваше за края на земния си престой - \"Един ден ще отлетя на Сириус, от където съм дошла...\" Близо до град Първомай, в с.  Езерово  се намира къщата на поетесата, където е изложена цялата й семейна история. По нейно желание дъщеря й Оля Ал-Ахмед я превръща в \"Музей на нейното творчество и личност\". Или както самата Оля казва: \"Символичен музей... Това е просто  нейният  дом, нашият дом, домът на нейните наследници, които с гордост продължаваме делото й\". Поетичната вечер, организирана от община Първомай в рамките на Майските културни дни, е първата проява за тази година в памет на поетесата. Едно малко и скромно начало, което ще бъде последвано с голям концерт през есента в столицата. Тези, които си спомнят за Ваня Петкова и нейната неземна поезия са добре дошли проявата, инициирана от Образцово Народно читалището \" Св .Кирил и Методи\" и от Община Първомай - организатори на 47-  те  Майски културни тържества в Първомай.", "date": "2019.05.13", "title": "Поетична вечер в памет на голямата българска поетеса Ваня Петкова организира от община Първомай"}
{"url": "http://epicenter.bg/article/Facebook-premahva-akaunti--razprostranyavashti-dezinformatsiya-predi-evrovota/182694/7/0", "text": "Facebook съобщи, че е изтрил редица италиански акаунти от платформата си, които са били фалшиви или са разпространявали фалшиви новини преди евроизборите, съобщават Ройтерс и БТА. \"Премахнахме серия от фалшиви или дублиращи се акаунти, които нарушаваха нашите политики. Предприехме действия и срещу някои страници, които многократно са разпространявали некоректна информация\", каза говорител на социалната мрежа.  Активистката организация \"Авааз\", оказала влияние на решението на Facebook със свое разследване, каза, че американската компания е премахнала 23 италиански акаунта с общо над 2,46 милиона последователи. По нейни данни те разпространявали \"фалшива информация и предизвикващи разделения съдържания\" по теми като миграция, ваксини и антисемитизъм. Според нея повече от половината свалени профили са подкрепяли или Движение \"Пет звезди\", или \"Лигата\", двете управляващи партии. ", "date": "2019.05.13", "title": "Facebook премахва акаунти, разпространяващи дезинформация преди евровота"}
{"url": "http://epicenter.bg/article/Kubrat-Pulev-ochakva-izslushvaneto-po-zhalbite-na-Sushi-i-Dinu-na-14-may/182777/8/0", "text": "Атлетическата комисия на щата Калифорния продължава да държи в ръцете си съдбата на боксьора Кубрат Пулев. Изслушването след скандалната целувка с репортерката Джени Суши  предстои на 14 май. След това ще стане ясно има ли кариерата на българина бъдеще отвъд Океана. В Атлетическата комисия на щата Калифорния има заведени две жалби срещу Пулев. Едната е от  , която се оплака от   след като   Заради скандалната целувка същата тази комисия спря лиценза на боксьора на територията си. Втората е от  Ако молбата на румънския щаб бъде удовлетворена, резултатът от мача ще бъде анулиран. Това означава, че   в официалното му боксово досие, така и загубата на Дину в неговото. Румънците се надяват, че ще получат възможност за реванш с българина и опцията да му отнемат правото да се бие с Антъни Джошуа за световната титла в IBF. От няколко дни Кубрат Пулев и неговата половинка  , вече са в Лас Вегас. Докато изчакват заседанието на комисията Андреа публикува поредна секси снимка, която накара дори медиите зад Океана да пишат за нея.   Източник: Гонг.бг", "date": "2019.05.13", "title": "Кубрат Пулев очаква изслушването по жалбите на Суши и Дину на 14 май"}
{"url": "http://epicenter.bg/article/Megan-i-Hari-publikuvaha-snimka-na-krachetata-na-Archi-za-amerikanskiya-Den-na-maykata/182714/10/99", "text": "Британският принц Хари и Меган, херцогинята на Съсекс, публикуваха днес в Инстаграм снимка на крачетата на новороденото си бебе по случай първия Ден на майката за Меган като майка, предаде Асошиейтед прес, цитиран от Новини.бг На публикуваната вчера снимка Меган държи с ръка крачетата на сина си, Арчи Харисън Маунтбатън-Уиндзор, а отдолу се виждат пролетни цветя като фон.  Придружаващият снимката текст гласи: \"Почитания за всички майки - настоящи и бъдещи, както и за тези, които вече са загубени, но винаги ще бъдат помнени. Почитаме всяка една от вас\".  Публикацията включва и стихове на Наира Уахид от нейното стихотворение, наречено \"Страни\": \"Моята/майка/беше/ моята първа страна;/ първото място, на което някога съм живяла\".  Вчера в САЩ, Канада и много други страни се празнува Денят на майката. Във Великобритания тазгодишният Ден на майката мина, той беше на 31 март.", "date": "2019.05.13", "title": "Меган и Хари публикуваха снимка на крачетата на Арчи за американския Ден на майката (Снимка)"}
{"url": "http://epicenter.bg/article/Shvetsiya-podnovi-deloto-sreshtu-Dzhulian-Asandzh-za-iznasilvane/182743/10/0", "text": "Шведска прокуратура е подновила делото срещу създателя на Wikileaks Джулиан Асандж, предаде Би Би Си, цитирана от Новини.бг Обвинението в скандинавското кралство е заявило, че е удовлетворило искане на адвокат на една от предполагаемите жертви на австралиеца. Мъжът бе обвинен от две жени в изнасилване. Той винаги е отричал обвиненията и заявявал, че твърденията на двете жени са фалшиви и са били заради публикациите му на документи от американския Държавен департамент.  47-годишният мъж може да бъде екстрадиран в Швеция. Той се опасява, че оттам може да бъде предаден на САЩ и да получи смъртна присъда заради публикациите си.", "date": "2019.05.13", "title": "Швеция поднови делото срещу Джулиан Асандж за изнасилване"}
{"url": "http://epicenter.bg/article/Tsetsi-Krasimirova-vdigna-pishtna-svatba-v-Kataluniya--Snimki-/182748/10/99", "text": "На 39 години бившият модел Цеци Красимирова мина под венчило на пищна сватбена церемония с руски размах в старинен каталунски замък. Тя се омъжи за американския бизнесмен Майкъл Струмейтис в курорта Ситжес пред 300 свидетели.   \"Най-накрая се открихме и заедно сме по-силни, отколкото разделени! Майк, обичам те завинаги\", обяви Цеци след церемонията.   Булката облече масивна бяла рокля, обсипана с нежни пера. Шлейфът е дълъг близо 4 метра. Тоалетът сякаш е вдъхновен от темата на модния бал \"Мет гала\", където много знаменитости, сред които и Джоан Колинс, заложиха на приказни рокля с пера. Костюмът на Майк Струмейтис - класически фрак, е дело на близкия му приятел Том Форд. Над 6 месеца манекенката приготвя собствената си сватба до последния детайл. Това разкри близкият ѝ приятел и световноизвестен модел Мариан Кюрпанов. Той е в сватбена треска и предава почти на живо събитията \"зад кулисите\", както сам нарича \"репортажите\".   В огромната градина на дворец, нает за венчавката от младоженеца, кипи изискан коктейл. Организацията на събитието е оценена на над 1 милион евро, а Майк и Цеци са поканили най-близките си познати да нощуват през целия уикенд в пищната сграда. Постройките към нея са от 13-и век, когато са били поддържани от августински монаси. През 19-и век е дозастроена, за да изглежда в сегашния си вид и гостите да се чувстват като част от антуража на Великия Гетсби.   \"Знам колко усилия положи Цеци в последните няколко месеца. Искаше сватбата ѝ да е невероятна, несравнима. И, както виждате, организацията е великолепна\", коментира на английски Кюрпанов.   Събитието е сочено за Сватба на годината и започна в ранни зори в неделя със скъпо пенливо шампанско. Върху етикета на бутилките има снимка на младоженците, а социалните мрежи вече преливат от хаштага \"сватбата на Майк и Цеци\".   На брега на морето, пред очите на над 300 гости, манекенката започва новия си живот на омъжена жена. В програмата се включи ансамбъл \"Българе\".   От историите в Instagramна дизайнера Евгения Борисова, която уши роклята на булката, научаваме, че освен замъка, крайморският град е пълен с музеи и бутикови заведения за хранене. Тя също пристига по-рано, за да помогне в стайлинга на младоженката. Неотлъчно до Цеци в последните дни на трескава подготовка е сестра ѝ Даниела, както и една пораснала хубавица - дъщеря ѝ Джудит.   В последните дни преди сватбата Цеци потвърди тези свои думи, като се появи в социалните мрежи с кожени одежди и черна тениска \"Сватбата на Майк и Цеци\". Красавицата не мина без традиционното моминско парти, на което присъстваха само най-близките ѝ приятелки. То се проведе в България.   Източник: Факти.бг", "date": "2019.05.13", "title": "Цеци Красимирова вдигна пищна сватба в Каталуния (Снимки)"}
{"url": "http://epicenter.bg/article/Mustafa-Karadaya-ot-Pristoe--Nie-sme-paziteli-na-tselostta-na-nashata-Rodina--/182713/2/0", "text": "  Ние сме пазители на целостта на нашата Родина. Ние сме пазители на мира, стабилността и сигурността в нашата държава. Затова и Европа казва - Ние имаме нужда от Движението за права и свободи. Това обяви председателят на ДПС Мустафа Карадайъ от трибуната на традиционния възпоменателен митинг на Майските събития от 1989 г. в село Пристое.  \"Европа е на кръстопът. Или ще тръгне в посоката на национализма и ксенофобията, омразата към различните, или ще върви по пътя на толерантността, демокрацията, единството и заедността. Ние трябва да помогнем на Европа в момента\", заяви председателят на ДПС и водач на листата за европейските избори Мустафа Карадайъ от Пристое, където се отбеляза 30-тата годишнина от майските събития.  \"Поне за 20 години напред ще се начертае посоката за развитие на Европейския съюз. Освен това обаче - и България има нужда от промяна. Не може с национализъм и ксенофобия, с разделение и противопоставяне да се управлява нашата родина. Ние 1989 година не се борехме за националисти в нашата държава. Ние се борехме за демокрация, за толерантност, за заедност в нашата родина. Затова с номер 20 в края на тоя месец ние ще дадем знака за промяната и в нашата родина\", каза още той.  \"Както чухме и от господин Ханс Ван Баален - Европа има доверие и вярва на Движението за права и свободи, защото ДПС и в Брюксел, и в София, и в Шумен, и в Каолинов, и в Пристое води еднаква политика. Политика на мира, на заедността, на толерантността, на уважението към различните и обединение на различните. Това е Движението за права и свободи\", обърна внимание Мустафа Карадайъ. Той посочи и важността на събития от май 1989 година.  Специален гост в Пристое освен кандидатите на ДПС бе и президентът на ALDE – Партията на европейските либерали и демократи – Ханс Ван Баален. Той каза : Вие почитате всички ваши борци, които са се борили за свобода във време на етническо прочистване. Имената и идентичността ви бяха отнети, културата ви не беше уважавана. Д-р Ахмед Доган и ДПС предложиха да работим заедно за етнически мир. Ние в западна Европа можем само да се поучим от д-р Ахмед Доган, каза още лидерът на европейските либерали.  Много сте, както бяхте тук преди 30 години, когато самозабравилия се тоталитарен режим започна етническо прочистване в България. Не беше Възродителен процес, а етническо прочистване, обърна се към събралите се от трибуната в село Пристое зам.-председателят на ПГ на ДПС Йордан Цонев. Най-срамното и най-жестокото на Балканите, допълни той. И това трябва да бъде казвано винаги, защото трябва да помним тези страници от нашата история. Защото героите, които загинаха в битката за права и свободи са герои на цяла България. Борците за права и свободи нямат етнос и религия, те са герои на целия народ. Правата и свободите стоят над всичко и затова ние тачим толкова много нашите герои – и онези, които са се борили в миналото и онези, които са се борили в близкото настояще, каза още Цонев. И ако всяка година идваме тук, за да отбележим годишнината на тези събития, то е за да помним и напомним на днешните поколения, че битката за права и свободи всеки ден и всеки час, обяви той.  Йордан Цонев заяви, че сегашна България и Европа не правят изключения от това. Тя има нужда от тази битка и затова ви казах, че и България и Европа има нужда от вас. От вашият опит, памет и толерантност, която се роди от болката, скръбта и от тези, които умряха за тази свобода, подчерта Цонев.  Затова от тази висока трибуна ние издигаме нашият глас и казваме, че ние ще дадем на Европа от нашата толерантност и етнически модел. Ние ще дадем на България такова управление, което ще върне децата ни тук, обяви Йордан Цонев.  Председателят на ДПС Мустафа Карадайъ и екипът на Централния лъч заедно с евродепутати и народни представители почетоха паметта на жертвите от т. нар. „възродителен процес“ в община Каолиново. Ръководството на ДПС поднесе венци и цветя на паметни плочи в кв. \"Кус\" в Каолиново, и в селата Тодор Икономово, Климент и Пристое.  По-рано председателят на ДПС Мустафа Карадайъ и президентът на АЛДЕ Ханс ван Баален откриха паметна плоча мемориал на площада пред община Каолиново, построен с дарения и с подкрепата на общината в памет на загиналите по време на т. нар. „възродителен процес“.  „В миг като днешните, няма как всеки един от нас да не е изпълнен с емоциите, с мъката, с трагедията, която всички сме изживели. Тук пред този паметник, всички ние на висок глас трябва да кажем: „Ние помним!“, обяви председателят на ДПС Мустафа Карадайъ по време на откриването на паметната плоча.  Тук сме дошли да се преклоним пред героизма и саможертвата, уточни той. Мъдростта ни повелява да направим паметници за тези хора. Мъдростта ни повелява тези паметници да ги има, за да останат в историята, каза още Карадайъ.  Лидерът на ДПС заяви ясно, че ние от ДПС сме пазители на целостта на нашата Родина. Ние от ДПС сме пазители на мира, стабилността и сигурността в България. Затова имаме нужда от тези паметници. За да се поучим и да вземем от мъдростта на саможертвата на нашите герои, обясни още той.  В село Средковец председателят на ДПС Мустафа Карадайъ и екипът на Централния лъч присъстваха на откриването на новопостроената джамия в селото с подкрепата на Главното Мюфтийство и община Каолиново. Там бяха и Главния мюфтия на Р България Мустафа Хаджи и председателят на Висшия мюсюлмански съвет Ведат Ахмед.", "date": "2019.05.13", "title": "Мустафа Карадайъ от Пристое: Ние сме пазители на целостта на нашата Родина! "}
{"url": "http://epicenter.bg/article/Novi-idei-za--Bonus-malus--Zapisvame-imenata-na-vsichki--koito-karat-avtomobila-v-politsata/182718/2/0", "text": "В застраховките “Гражданска отговорност” да записваме имената на хората, които може да карат колата ни. Това е една от идеите, които обсъждат експертите от Комисията за финансов надзор (КФН), съобщава “Труд”, като се позовава на свои източници. Целта е от 2020 г. да бъде въведена системата “бонус-малус” за цената на “Гражданска отговорност”. В резултат изрядните шофьори ще купуват по-евтина полица, а нарушителите – по-скъпа.   Новият председател на КФН Бойко Атанасов е разпоредил на експертите да проучат международния опит при прилагането на “бонус-малус”. Вече е решено да отпадне обсъжданият през миналата година вариант при продажба на автомобил натрупаните наказателни точки, или т.н. “малус”, да вървят с него. За сметка на това една от идеите е в полиците “Гражданска отговорност” да бъде записвано кой ще кара колата. При извънредни ситуации, например ако собственикът на колата си счупи крак или се напие, всеки ще може да кара колата му, нищо, че предварително не е бил записан в полицата. Но условието е през това време собственикът на колата да се вози в нея. Има и идея да бъдат предвидени случаи, при които някой страничен човек кара колата без собственикът да се вози, но все още не е уточнено как да стане това. Ако семейният автомобил се кара от двамата съпрузи, имената им ще трябва да бъдат записани в полицата. А цената на “Гражданска отговорност” ще се определя от провиненията на пътя на съпруга с повече нарушения.   За колите на транспортни фирми, които се карат от много хора, правилата ще бъдат различни и в полиците няма да се пиша имената на всички шофьори. В противен случай за всички коли на фирмата би трябвало да се плащат завишени цени на полицата. Друга съществена промяна от предишния обсъждан вариант, е че повечето нарушения на пътя няма да водят до завишаване на цената на застраховката. По-скъпа ще бъде полицата за шофьорите, които са причинили катастрофа, ако застраховател е изплатил обезщетение по “Гражданска отговорност”, както и за сериозни нарушения като превишение на скоростта с поне 50 км. в час. В първоначалния вариант се предвиждаше “малус” и за превишение на скоростта с 10 км. в час.   Засега идеите са “бонусът” за изрядните шофьори да бъде до 30% от цената, а “малусът” за нарушителите – до 700%. Завишението на цената от осем пъти и полиците от 2400 лв. ще важат само за най-тежките случаи като например убийство на пътя след употреба на алкохол  ", "date": "2019.05.13", "title": "Нови идеи за “Бонус-малус”: Записваме имената на всички, които карат автомобила в полицата"}
{"url": "http://epicenter.bg/article/Tsvetelina-Penkova--Tryabva-da-varnem-mladite-u-doma/182719/2/48", "text": "  Кандидатът за евродепутат от листата на \"БСП за България\" Цветелина Пенкова се срещна с жителите на гр. Дулово и с. Секулово. Ниските трудови възнаграждения, размерът на пенсиите и обезлюдяване на селата бяха сред темите, които Цветелина обсъди с жителите там.   \"Много българи напускат страната, за да търсят развитие в чужбина. Красноречиво говори цифрата на българите, които живеят в чужбина, за мнението им за сегашното управление. Те не вярват, че на този етап България им предоставя достатъчно възможности за развитие\", коментира тя.  Кандидатът на левицата разясни основните политики, заложени във „Визия за Европа” и „Визия за България” и постави като личен приоритет младежките политики и начините, по които те могат да бъдат отстоявани и прокарани в Европейския парламент.  В края на дискусията организаторите на рок фестивала в Секулово призоваха Пенкова да положи всички усилия да стимулира младите хора да упражняват правото си на глас. “Трябва да се борим за достойни доходи и пенсии, както и достоен и справедлив живот за младите и за техните деца. С общи усилия ние трябва да върнем младите у дома”, завърши Цветелина Пенкова.", "date": "2019.05.13", "title": "Цветелина Пенкова: Трябва да върнем младите у дома"}
{"url": "http://epicenter.bg/article/Velizar-Enchev--Moyata-programa-e-yasna--V-EP-shte-otstoyavam-interesite-na-trudovite-hora-v-Balgariya/182721/2/0", "text": "  „Моята програма е ясна. В Европарламента ще отстоявам интересите на трудовите хора в България; на тези, които изкарват своя хляб с честен труд. В ЕП ще се боря за минимална работна заплата и минимална пенсия, които трябва да са задължителни за всички страни-членки на ЕС.   В мое лице противниците на Истанбулската конвенция и на членството на Турция в Еврозоната ще имат един глас повече.“ – с тези думи започна срещата на кандидата за евродепутат от листата на коалиция „БСП за България“, Велизар Енчев, с гражданите на Русе. „Управляващите измамиха своите избиратели, ползвайки патриотичния вот, патриотичните нагласи и социалните чувства. Затова аз отстоявам една политическа кауза – кауза анти-ГЕРБ. Не защото ГЕРБ не ми харесват, не защото в ГЕРБ няма качествени хора, а просто, защото това е проект на олигархията и то не на българската, а на чуждата. ГЕРБ, за която се знае, че е проект на американски и германски фондации, за което самият Борисов и Цв. Цветанов се хвалят непрекъснато. А това е в нарушение на избирателния закон, който гласи, че чужди политически сили, фондации и сдружения, физически и юридически лица нямат право да финансират дори с една стотинка български политически субекти.“ Затова според Енчев е време да се разделим с политкоректния език; време е да говорим не за работодатели, а за капиталисти, в което, уточни той, няма нищо лошо. Не да говорим за пазарно стопанство, а за капиталистически строй, в който няма нищо лошо. Лошото е, че нашият капитализъм е дивашки и копира най-лошите модели в това отношение от Изток и Запад.   „Време е – продължи кандидатът за евродепутат – да говорим не за пазарни отношения, а за отношения между капиталист и експлоатиран работник. Точно затова на първо място в нашата \"Визия за Европа\" сме поставили нещо, което е толкова елементарно, а толкова трудно постижимо, тъй като никой до сега в ЕП не го е предложил – минимална работна заплата и минимална пенсия, които да не са под прага на бедността в съответната страна, член на ЕС. Ще се борим това да се приеме като законодателно решение на ЕП.“ По-нататък в срещата си с гражданите Велизар Енчев сподели: „На всички е ясно, че на тези избори има две политически сили, които могат да вкарат депутати в ЕП – или ГЕРБ, или БСП. Но само гласувайки за БСП ще може да се свали ГЕРБ от власт и да възродим автентичната десница. Това е битката, която трябва да спечелим за автентична десница, за либералните кръгове.“   Той изтъкна пред избирателите, че това, което се случва в последните часове, показва, че ГЕРБ е в политическа конвулсия. И причина за това е изявлението на държавния глава преди двайсет и четири часа на срещата му в ЦИК, където той заяви, че комисията трябва да направи всичко възможно, за да няма този огромен брой недействителни бюлетини, както до сега. Защото като член на ЕС България има най-голям брой недействителни бюлетини спрямо броя на избирателите си, което според Енчев е пълен абсурд, но е факт. И допълни, че това е така, защото България се управлява от една шайка, която трябва да бъде победена. В края на срещата си той коментира отдаването на летище София на турска фирма като „още едно доказателство за слугуването на режима на Ердоган“. Засегна темата за „престъпната ни съдебна система“, въпроса за българските магистрали и пътната инфраструктура. И накрая призова гражданите: „БСП е най-демократичната партия. Тя има своята 100-годишна история именно благодарение на своя демократизъм. Затова гласувайте в полза на демокрацията!“", "date": "2019.05.13", "title": "Велизар Енчев: Моята програма е ясна. В ЕП ще отстоявам интересите на трудовите хора в България"}
{"url": "http://epicenter.bg/article/Dzhambazki--MVnR-shte-vrachi-na-turskiya-poslanik-u-nas-ostro-vazrazhenie-sreshtu-povedenieto-mu/182723/2/48", "text": "Още в събота официално поискахме министърът на външните работи на България Екатерина Захариева да привика турския посланик Н. Пр. Хасан Улусой заради изказването му за изучаване на турски език в училищата у нас. Това каза кандидатът за евродепутат и водач на листата на ВМРО Ангел Джамбазки за \"Фокус\".  Той отбеляза, че по-късно днес посланикът е привикан в българското външно министерство, където ще му бъде връчено остро възражение срещу поведението му. \"Трябва да разберат турските посланици, ние вече изгонихме един, а ако трябва ще изгоним и този, че ние не сме вилает. България е независима държава, освободена 1878 година, независима от 1908 година, затова те не могат да си мислят, че сме някакъв вилаетски град, в който ще идват и ще ни дават задачи, казвайки ни какво да правим и какво да не правим. Поведението им е нахално, провокативно и недопустимо. Мисля си, че правят всичко това, защото в момента Ердоган има проблеми вътре в Турция и напрежението ескалира“, каза още Джамбазки.  Той припомни, че в момента президентът на Турция Реджеп Тайип Ердоган се опитва да отмени изборите в големите европейски градове, където загуби. Според Джамбазки – за пореден път, когато турският президент има проблеми, ескалира напрежението срещу нас. \"На това ние ще отговорим много твърдо и много еднозначно“, коментира кандидатът за евродепутат и водач на листата на ВМРО.  На въпрос можем ли да сезираме в тази ситуация опит за намеса от страна на Турция в европейските избори у нас, Джамбазки заяви: \"Можем. Това само показва, че Турция не е европейска държава. 5 години в Европейския парламент застъпвах тази теза, говорил съм я десетки пъти от трибуната на парламента. Казвал съм, настоявал съм, подписвал съм петиции, предлагал съм резолюции за спиране на преговорите с Турция за членство в Европейския съюз, защото тя не е европейска държава. Докато ние, докато ВМРО имаме позиции в българското общество и то ни гласува доверие, Турция няма да бъде част от Европейския съюз и преговорите ще бъдат прекратени“, подчерта Джамбазки. Според него Турция не е европейска държава нито политически, нито икономически, нито традиционно, нито културно, нито цивилизационно. ", "date": "2019.05.13", "title": "Джамбазки: МВнР ще връчи на турския посланик у нас остро възражение срещу поведението му"}
{"url": "http://epicenter.bg/article/ya/182729/2/48", "text": "За мен е чест да бъда част от силната листата на ГЕРБ за предстоящите европейски избори. Oсъзнавам и огромната отговорност, която поемам пред всички вас, но искам в Европейския парламент наред с гласа на България, достатъчно ясно да се чува и гласът на Северозапада. Ние сме най-силният отбор, защото предлагаме аргументи.   Това заяви кандидатът за евродепутат от ГЕРБ д-р Иво Ралчовски по време на среща с жителите на Чирен. Той разговаря и с членове и симпатизанти на партията в селата Баница и Девене. „Аз съм убеден, че това, което Европа даде на България в последните 12 години, е много и благодарение на това страната ни променя визията си, икономиката си, социалната си дейност и става едно по-добро място за живеене. Ние искаме да надградим постигнатото в следващ мандат, а резултатите са видими. Целта ни е да продължим да преобразяваме и по-малките населени места, за нас всеки човек е важен”, категоричен бе д-р Ралчовски. Той призова жителите на Баница, Девене и Чирен да направят правилния избор с номер 12 в бюлетината, за да продължи европейското развитие на България. \"Вярваме, че категорично ще подкрепите ГЕРБ на предстоящите европейски избори, защото виждате реални резултати от политиките, които провежда. ГЕРБ работи усилено да запази тенденцията младите хора да остават в България, а тези, които са я напуснали, да се завърнат. Бъдете сигурни, че и в лицето на д-р Иво Ралчовски може да срещнете подкрепа за завръщането на вашите деца и внуци в страната, където да работят достойно с подобаващо възнаграждение\", посочи общинският съветник от ГЕРБ Хенриета Георгиева.  Общинският съветник Маргарита Ангелова заяви, че голяма част от финансовия ресурс на ЕС се отделя за ОП\" Развитие на човешките ресурси\". Благодарение на нея безработицата в България е по-ниска от тази в Европа.  \"Бъдете активни, защото от това зависи как ще ни погледне Европа и дали ще ни чува. Д-р Иво Ралчовски е човек, който се е доказал и с когото Северозападът ще се гордее\", допълни тя.  Ангелова коментира, че правителството също проявява голяма загриженост в овладяването на безработицата, и в частност младежката безработица.  \"Считам, че за Северозападна България, за област Враца, община Враца и всички населени места от общината, е огромна чест достоен човек и изключителен професионалист като д-р Ралчовски да бъде номиниран за кандидат за евродепутат в листата на най-силния отбор, този на ГЕРБ”, категоричен бе общинският съветник Васил Василев. ", "date": "2019.05.13", "title": "Д-р Иво Ралчовски, ГЕРБ: Целта ни е да продължим да преобразяваме и по-малките населени места"}
{"url": "http://epicenter.bg/article/zh/182730/2/48", "text": "  Българският еврокомисар по цифровата икономика и общество Мария Габриел, която е водач на листата на ГЕРБ/СДС, откри заедно с кмета на столицата Йорданка Фандъкова иновативна лаборатория за сътрудничество между наука и бизнес.   Лабораторията е по инициатива на Института по информационни и комуникационни технологии на БАН с цел задълбочаване на сътрудничеството между БАН и високотехнологичната индустрия на България.  Научно-индустриалната лаборатория RILab i2030 ще предлага на малките и средни предприятия и високотехнологичната индустрия подкрепа за проекти за индустриални изследвания, съвместни иновационни проекти, обучение на докторанти и специализанти, курсове за повишаване на уменията и квалификацията в новите цифрови технологии.  \"Поздравявам Института по информационни и комуникационни технологии и Института по механика за съвместния проект. Той е пример за връзката между бизнеса и науката, подкрепяйки талантите ни да остават в България и Европа, научните изследвания да са в полза на ежедневието на хората. Лабораторията поставя силен акцент върху цифровите умения. Така дава възможност да покажем силните страни на българските научни изследователи и да насърчим повече млади хора да изберат кариера в науката. Насочен пряко в полза на хората, работещи в малките и средни предприятия, им дава възможността да получат необходимите цифрови умения, да адаптират и запазят работните си места в следствие на цифровата трансформация.  Връзката с бизнеса е важна - продуктите, които научните изследователи  създават, трябва да имат практическо приложение, да бъде подпомагана  тяхната комерсиализация. В това е силата на този проект - обединяването на научните изследователи, бизнеса и образованието. В следващия бюджет на ЕС, по програмата Хоризонт Европа ще имаме 100 милиарда евро. За първи път толкова силен бюджет, за да може Европа да затвърждава научните си изследвания и в партньорство с бизнеса и образованието да носи ползи от цифровата трансформация\", заяви Мария Габриел.  ", "date": "2019.05.13", "title": "Мария Габриел откри научно-индустриална лаборатория за цифрова  интеграция наука-бизнес-образование"}
{"url": "http://epicenter.bg/article/zhzhzhzhzh/182731/2/48", "text": "  По повод празника на първите просветители - братята Св. Св. Кирил и Методий и на седмицата на библиотеките, кандидатът за евродепутат Николай Диков раздаде стотици детски книжки в парк \"Свети Игнатий Старозагорски” (баня “Пиперка”). В инвестиционно отношение за Община Стара Загора 2019 г. е годината на културата. До есента трябва да бъде открит новият дом на музей „Литературна Стара Загора“, който до този момент се помещаваше в един апартамент. До края на лятото ще бъде факт и реновираната концертна зала в Синдикалния дом. Предстои откриване на Центъра за талантливи деца в сградата, дарена на Общината от Мария Жекова.   „Заедно с всичко това се проектира и зоопаркът, който през следващите месеци ще се превърне в още по-голяма атракция и по-привлекателно място за всички старозагорци и гости на града. Своя ремонт очаква и Летния театър на Аязмото“, припомни Николай Диков. Той обясни на родителите, че образованието е основен приоритет не само на местно, но и на национално ниво. Непрекъснато се работи и инвестира в подобряване на учебната среда, защото тя е основата за качествено образование.  Събитието в парк \"Свети Игнатий Старозагорски” бе организирано от структурата на АБ “Изток” към ПП ГЕРБ. „Образованието е основен приоритет както на Община Стара Загора, така и на правителството. ГЕРБ спазва своите обещания!“, категоричен бе кандидатът за евродепутат. Обещаното двойно увеличение на учителските заплати е планирано в бюджета на правителството до 2021 г. и за него са предвидени по 330 млн. лв. годишно. Заедно с различните добавки (например за допълнителна подкрепа на ученици със затруднения) за някои учители увеличението може да достигне 130%.  ", "date": "2019.05.13", "title": "Николай Диков, ГЕРБ, раздаде стотици детски книжки по повод седмицата на библиотеките"}
{"url": "http://epicenter.bg/article/Edin-zlaten-i-dva-srebarni-medala-za-Balgariya-na-Mendeleevskata-olimpiada-po-himiya-v-Sankt-Peterburg/182736/2/0", "text": "Българският национален отбор по химия се представи успешно на 53-то издание на Международната Менделееевска олимпиада в Санкт Петербург като спечели един златен и два сребърни медала. Нашият отбор, който участва за петнадесети пореден път в олимпиадата, бе представен от учениците, класирали се на първите четири места на последната Национална олимпиада по химия, съобщиха от пресцентъра на МОН.  Златен медал получи Камен Петров, ученик от XII клас на НПМГ \"Акад. Л. Чакалов\", гр. София, а сребърните медали бяха за Дамян Францов от XI клас на СМГ „Паисий Хилендарски\" - гр. София, и Евгени Стателов от XII клас на ЕГ \"Пловдив\", гр. Пловдив. В отбора участва още и Кристиян Вилхемов от XI клас НПМГ \"Акад. Л. Чакалов\", гр. София. Ръководители на отбора бяха доц. д-р Христо Чанев и гл. ас. д-р Даниела Цекова.  Състезателната програма на Менделеевската олимпиада тази година включва два теоретични и един практически кръг. На първия теоретичен кръг участниците работят върху 8 задачи от различни области на химията. На втория теоретичен кръг участниците работят върху материал, структуриран в 5 отделни области на химията - Неорганична, Органична и Аналитична химия, Физикохимия и Химия на живота и полимери. За всяка от тези области са дадени по 3 задачи. Всеки участник си избира задача от съответната област и работи върху нея. Третият , практическият кръг, е синтез - обръщане конфигурацията алфа-аминокиселина и количественото й определяне чрез титриметрия. Максималната оценка, която участниците могат да получат, е 230 точки.  Тази година олимпиадата се проведе в град Санкт Петербург, Русия. В състезанието участваха 150 младежи от 29 страни от Европа, Азия и Африка. В надпреварата за първи път се включиха Австрия, Иран, Китай, Сирия, Словакия, Хърватия и Чехия.  Междувременно Петър Жотев от Софийската математическа гимназия „Паисий Хилендарски”, Красимир Масларов от Националната природо-математическа гимназия и Александър Проданов от Профилираната природо-математическа гимназия в Казанлък спечелиха сребърни медали на XVII-тата олимпиада по природни науки на Европейския съюз EUSO, която се проведе в Алмада, Португалия.  Бронзови медали завоюваха Виктор Гилин от Националната природо-математическа гимназия, Павел Атанасов Николов от Математическа гимназия „Акад. Кирил Попов“ в Пловдив и Васил Николов Николов от Първа частна математическа гимназия в София.  Олимпиадата се проведе във Факултета по природни науки и технологии на Лисабонския университет NOVA в два кръга, а България участва с два отбора по трима ученици на възраст по-малка от 17 години, съгласно регламента на състезанието.  Участниците решаваха екипно експериментални задачи с изследователски характер, свързани с качествата на корка като природен материал и използването на ресурсите на океана за добиване на енергия и за опазване на природата.  Български ученици участват в EUSO за дванадесета поредна година. Една от основните цели на инициативата е да стимулира работата с даровити деца от европейската общност, да развива умения за работа в екип и решаване на теоретични и практически задачи в областта на природните науки.", "date": "2019.05.13", "title": "Един златен и два сребърни медала за България на Менделеевската олимпиада по химия в Санкт Петербург"}
{"url": "http://epicenter.bg/article/Balgariya-e-sred-stranite-s-nay-niska-sredna-prodalzhitelnost-na-zhivota-na-naselenieto-v-ES/182737/2/0", "text": "Очакваната средна продължителност на предстоящия живот общо за населението на страната, изчислена за периода 2016 - 2018 г., е 74.8 години, като спрямо предходния период (2015 - 2017 г.) остава непроменена, съобщи Националният статистически институт.  България заедно с Латвия (74.9 години) е сред страните с най-ниска средна продължителност на живота на населението в Европейския съюз, а с най-висока са Испания (83.4) и Италия (83.1 години). Различната смъртност при мъжете и жените, както и сред населението в градовете и селата, определят и различната средна продължителност на живота при тези категории население. Средната продължителност на живота при мъжете е 71.4 години, докато при жените е със 7 години по-висока - 78.4 години. За периода между 2008 и 2018 г. увеличението при мъжете е с 1.9 години, а при жените - с 1.8 години.  Средната продължителност на живота на населението в градовете е с 2.9 години по-висока (75.7 години) отколкото на населението в селата (72.8 години). Спрямо 2008 г. за населението в градовете увеличението е с 2.3 години, а за населението в селата е с една година.  За хората, достигнали възраст 65 навършени години, очакваната продължителност на живота е 16.1 години, като за мъжете и жените тя е съответно 14.1 и 17.8 години. За периодa 2008 - 2018 г. очакваната продължителност на живота на хората, навършили 65 години, се е увеличила с 1.2 години (0.9 за мъжете и 1.5 за жените).  Очакваната продължителност на живота варира от 72.7 години в област Монтана до 76.6 години в областите София (столица) и Кърджали, като общо в осем области тя е над средната за страната. Жените живеят по-дълго от мъжете във всички области на страната, но най-голяма е разликата между двата пола в област Силистра (8.5 години), а най-малка - в областите София (столица) и Шумен (6 години).", "date": "2019.05.13", "title": "България е сред страните с най-ниска средна продължителност на живота в ЕС"}
{"url": "http://epicenter.bg/article/Ministar-Kirilov-podpisa-s-Kazahstan-dogovor-za-transfer-na-osadeni-litsa/182738/2/0", "text": "Министърът на правосъдието Данаил Кирилов и генералният прокурор на Казахстан Гизат Нурдаулетов подписаха Договор за трансфер на осъдени лица между Република България и Република Казахстан.  Договорът дава възможност лицата, осъдени на лишаване от свобода, да изтърпяват наказанието в тяхната държава по произход, като по този начин се постига по-ефективно превъзпитание и социална рехабилитация на лишените от свобода. Договорът посочва централните органи, условията и процедурите по трансфера, включително необходимите документи, съгласията на осъдилата и изпълняващата държава, както и на осъденото лице, отказа от трансфер, въпросите за изпълнението на наказанието в изпълняващата държава, амнистията, помилването, както и въпроси относно действието на договора.  Генералния прокурор г-н Гизат Нурдаулетов увери министъра на правосъдието, че българските органи винаги могат да разчитат на пълно съдействие от тяхна страна. Подписаният Договор е изготвен в съответствие с установените международни стандарти за трансфер на осъдени лица и при отчитане на особеностите на националните правни системи на България и Казахстан.  Министърът и генералният прокурор споделиха, че с подписа си днес са сложили един добър финал на изграждане на системата от договори в сферата на правното сътрудничество по наказателни дела между двете страни. В момента между България и Казахстан са подписани и се прилагат сключените през 2014 г. Договор за правна помощ по наказателни дела и Договор за екстрадиция, които създават условия за ефективно преследване и наказване на извършителите на престъпления.  ", "date": "2019.05.13", "title": "Министър Кирилов подписа с Казахстан договор за трансфер на осъдени лица"}
{"url": "http://epicenter.bg/article/Sotir-Tsatsarov-se-sreshtna-s-generalniya-prokuror-na-Kazahstan-Gizat-Nurdauletov/182744/2/0", "text": "Главният прокурор на Република България Сотир Цацаров се срещна с генералния прокурор на Република Казахстан Гизат Нурдаулетов. Това съобщиха от пресцентъра на Прокуратура.   Предмет на разговора между двамата бяха двустранното сътрудничество по наказателноправни въпроси, трансграничната престъпност и противодействие на тероризма. Генералният прокурор на Казахстан е на посещение в София по покана на министъра на правосъдието г-н Данаил Кирилов за подписване на договор за трансфер на осъдени лица между Република България и Република Казахстан.  ", "date": "2019.05.13", "title": "Сотир Цацаров се срещна с генералния прокурор на Казахстан Гизат Нурдаулетов"}
{"url": "http://epicenter.bg/article/uei/182720/2/48", "text": "  В 13:30 часа, в град Бяла Слатина, Елена Йончева и Мариела Модева ще проведат среща с граждани в Културния дом. В 15:45 часа, те ще се срещнат с кмета на Мездра Генади Събков в общината. В 16:00 часа, кандидатите за евродепутати ще се срещнат с граждани в Дома на железничаря. В 18:00 часа, при рекламната шатра при клуба на БСП във Враца, Елена Йончева и Мариела Модева ще дадат пресконференция. В 18:30 часа, в Драматичния театър, те ще се срещнат с обществеността. В 14:00 часа, в читалището на с. Драгаш войвода, Румен Гечев ще се срещне с жители. В 17:00 часа, той ще се срещне с жители на село Горни Дъбник в читалището. В 18:00 часа, в град Плевен, Румен Гечев ще се срещне с обществеността в зала „Катя Попова”.  В 10:00 часа, пред Паметника „Кръста” в град Самоков, Момчил Неков и Крум Дончев ще почетат годишнина от Освобождението на Самоков от турско робство.  В 10:00 часа, в Пенсионерския клуб на с. Йоаким Груево, Иван Кръстев и Тодор Стоилов ще проведат среща с жители. В 15:00 часа, в град Пловдив, кандидатите за евродепутати ще се срещнат със Съюза на глухите. В 18:00 часа, те ще участват в дискусия: „Икономика на ЕС, заетост и доходи” в БСП-Район Северен.  В 11:00 часа, в читалището на с. Лисичово, Деница Златева ще проведе среща с жители. В 13:00 часа, тя ще се срещне с жители на с. Калугерово. В 15:00 часа, кандидатът за евродепутат ще проведе среща с ръководството на фирма „Брокс” в Пазарджик. В 18:00 часа, тя ще се срещне с обществеността в Младежкия дом.  В 11:00 часа, в с. Борино, Петър Витанов ще се срещне с жители. В 13:30 часа, в хотел „Орлец” в село Буйново, той ще проведе среща с жители. В 17:00 часа, кандидатът за евродепутат ще се срещне с жители в ресторанта на село Виево.  В 10:00 часа в Дома на Европа, д-р Десислав Тасков ще участва в дискусия по здравеопазване. В 18:00 часа, в район Красна поляна, Цветелина Пенкова ще се срещне с граждани.  В 10:30 часа, в село Ветово, в клуб „Шарено перо”, Сергей Станишев и Валери Жаблянов ще се срещнат с жители. В 13:30 часа, в Салона на кооперацията в село Бръшлен, те ще проведат среща с обществеността. В 16.30 часа, в гр. Русе при шатрата в Парка на младежта, Сергей Станишев и Валери Жаблянов ще дадат пресконференция. В 18:00 часа, кандидатите за евродепутати ще присъстват на представянето на книгата на Велислава Дърева в Дом на учените.   ", "date": "2019.05.13", "title": "Елена Йончева отговаря на въпроси на врачани в 18 ч"}
{"url": "http://epicenter.bg/article/dzmnt/182733/2/48", "text": "  От 15 май влиза в сила нова максимална цена за всички международни повиквания и SMS в рамките на ЕС. В резултат на това потребителите, които се обаждат от своята държава към друга държава от ЕС, ще плащат не повече от 19 цента на минута (+ ДДС) и 6 цента за SMS съобщение (+ ДДС).  След премахването на таксите за роуминг през юни 2017 г., тези нови тавани на цените за международни повиквания и SMS в ЕС са част от реформата на правилата в областта на далекосъобщенията в целия ЕС, с която се укрепва координацията на електронните съобщения и се засилва ролята на Органа на европейските регулатори в областта на електронните съобщения (ОЕРЕС).  \"След премахването на таксите за роуминг през 2017 г. сега ЕС предприема мерки срещу прекомерно високите такси за трансгранични повиквания от родината. Благодарение на тези две действия европейските потребители вече са напълно защитени от шокови сметки за повикванията към който и да било европейски номер, независимо дали у дома или в чужбина. Това е едно от многото конкретни постижения на цифровия единен пазар\", заяви еврокомисар Мария Габриел.  Новите правила за международни повиквания са предназначени да преодолеят значителните разминавания в цените, които съществуваха преди това между държавите членки.  Далекосъобщителните оператори в ЕС ще трябва да уведомят потребителите за новите пределни цени. Правилата ще се прилагат във всички 28 държави членки, считано от 15 май, а скоро и в Норвегия, Исландия и Лихтенщайн.  Максималната цена е ограничена само за лично ползване, т.е. за частни клиенти. Бизнес клиентите са изключени от това регулиране на цените поради факта, че няколко доставчика имат специални оферти, които са особено привлекателни за бизнес клиенти.", "date": "2019.05.13", "title": "Мария Габриел: Европейските потребители вече са напълно защитени от шоковите сметки за телефон"}
{"url": "http://epicenter.bg/article/Iliyana-Yotova-obsadi-otnosheniyata-Balgariya---Kitay-s-noviya-poslanik-na-Pekin/182749/2/0", "text": "Двустранното сътрудничество и възможностите за неговото задълбочаване обсъдиха на среща на „Дондуков“ 2 вицепрезидентът Илияна Йотова и новият посланик на Китайската народна република в България Негово Превъзходителство Дун Сяодзюн. По време на разговора бяха изтъкнати стабилните двустранни контакти, градени на основата на взаимно уважение и подкрепа. Тази година България и Китай отбелязват 70 години от установяването на дипломатическите си отношения.  Китайската държава високо цени ролята на България във формата „16+1“, както и в отношенията Европейски съюз – Китай. Вицепрезидентът Илияна Йотова изрази надежда, че в следващия мандат на европейските институции диалогът ЕС – Китай ще бъде по-ефективен.  На срещата бяха обсъдени перспективите пред китайските инвестиции в България. Посланик Дун Сяодзюн отбеляза засиления интерес на китайски компании към нашата страна, която през изминалата година е била посетена от над 300 бизнес делегации. Общо бе мнението, че е необходим стимул за постигането на реални резултати.  „България разполага с много уникални продукти като розовото масло и вината. Българското кисело мляко е много популярно в Китай. Има перспективи за увеличаване на българския износ“, посочи китайският посланик.  Вицепрезидентът Илияна Йотова изтъкна значението на културната дипломация в двустранните отношения и необходимостта от задълбочаване на културния обмен. Дун Сяодзюн благодари за подкрепата на българската страна за успешното функциониране на Институт „Конфуций“ и сподели впечатлението си от големия интерес на българите към изучаването на китайски език. ", "date": "2019.05.13", "title": "Илияна Йотова обсъди отношенията България - Китай с новия посланик на Пекин"}
{"url": "http://epicenter.bg/article/GERB-s-zhalba-v-TsIK-sreshtu-uchastieto-na-przidenta-Radev-v-predizbornata-kampaniya-na-BSP/182756/2/0", "text": "Представители на ГЕРБ ще внесат жалба в Централната избирателна комисия, съобщиха от пресцентъра на партията.  Жалбата е срещу участието на президента Румен Радев в предизборната кампания на БСП. Внасянето на жалбата в ЦИК ще стане днес, 13.05.2019 г. (понеделник) в 15:30 часа в сградата на ЦИК.   След внасянето на сигнала ще бъдат направени изявления пред представителите на медиите.", "date": "2019.05.13", "title": "ГЕРБ с жалба в ЦИК срещу участието на президента Радев в предизборната кампания на БСП"}
{"url": "http://epicenter.bg/article/Krasimir-Dachev--NEK-pravi-izkustven-defitsit/182693/2/0", "text": "Ролята на НЕК е да произвежда толкова ток, колкото трябва на държавата, а не да пуска един път много, един път малко, защото прави изкуствен дефицит. Това каза бизнесменът и член на Управителния съвет на БТПП Красимир Дачев в ефира на предаването „Здравей, България” по Нова телевизия.  „Не казвам, че го правят наистина или от глупост, но ние сме феномени. В света няма такова животно, както нашия монополист, който е губещ. Кажете ми губещ монополист в света – то се губи от това, че или много крадеш, или си много глупав”, добави той.  Дачев уточни, че работодателите продължават да настояват за оставката на директора на НЕК Петър Илиев.  „Той не може да се справи човекът. Може би такъв капацитет има, но фактът е факт., Не може в един ден да събереш повече от 3 млн. Липсват 400 мегавата. Един блок от тези ТЕЦ-ове, които той е спрял предварително. Защо – никой не може да каже и се налага спешно да пуска другите. Той казва, че спешно събира парите от всички и ги дава в два-три. Не знам диспечерите на кого са казали да изключи и да включи, но този процес не е случаен, той се управлява” , обясни той. ", "date": "2019.05.13", "title": "Красимир Дачев: НЕК прави изкуствен дефицит"}
{"url": "http://epicenter.bg/article/Rosen-Plevneliev--Darzhavniyat-glava-denonoshtno-govori-kolko-korumpirana-e-darzhavata/182695/2/0", "text": "Държавният глава на България денонощно говори колко корумпирана е страната. Аз съм получават обаждания от стотици делегации, външни представители, които ме питата защо да инвестират в България, след като държаният глава денонощно говори колко е корумпирана. Това каза бившият президент (2012-2017г.) на България Росен Плевнелиев в ефира на предаването „Здравей, България” по Нова телевизия. Бъдещото решение за евентуално изграждане на нов автомобилен завод у нас стана повод за остър сблъсък между двамата президенти.  „Корупцията е навсякъде около нас – и в държавния, и в частния сектор. Но когато става въпрос за държавния глава, за етап на развитие, в който ние се нуждаем от стратегически инвестиции, най-малкото, когато се говори за корупция трябва да се дават и конкретни примери и да се иска върховенство на правото да се пожелае от страна на държавния глава една работеща система. Такива тежки думи от негова страна ни подреждат в съвсем друга лига, за съжаление”, каза още Плевнелиев.   Той подкрепи призива на президента Румен Радев да се разследват офшорните сметки на политиците. „Точно така трябва да се действа – да се бръкне дълбоко и да се извади истината, но е добре държавният глава да погледне и към себе си и към собствения си екип.\"   По думите му държавния глава трябва да говори за проблемите, но трябва да говори и за успехите. Когато държавният глава всеки ден руши името на България, няма как да ни се получат неащата, каза Плевнелиев. Според него в ГЕРБ се направи опит да бъде решен проблемът “апартаментгейт”.   Според Плевнелиев правителството трябва да вземе мерки срещу високата цена на тока, а Радев да погледне и политическата си партия, и членовете на екипа си.", "date": "2019.05.13", "title": "Росен Плевнелиев: Корупцията е навсякъде, но Радев не може да говори колко корумпирана е държавата"}
{"url": "http://epicenter.bg/article/Stoyan-Stalev--Izkazvaneto-na-turskiya-poslanik-ne-be-namesa-vav-vatreshnite-ni-dela--no-be-neumestno-/182696/2/0", "text": "Изказването на турския посланик беше в тона на срещата, която се проведе в Кърджали. Това беше инвестиционна среща. Той не препоръча задължително изучаване на турски език, но изказването му не беше уместно. Не бих нарекъл това изказване провокация, но то излиза от добрия тон.  Това каза в сутрешния блок на БТВ бившият външен министър и бивш посланик в Турция Стоян Сталев. Той коментира думите на посланик Хасан Улусой в Кърджали преди два дни по време на церемонията по откриването на корпус на турски завод за авточасти.   Едва ли в заводите на \"Мерцедес\" в Истанбул се говори на немски език, посоми Сталев. Според него инвеститорите предпочитат да наемат работници, които говорят техния език, но темата е чувствителна. И бе категоричен, че на подобно събитие посланиците не бива да навлизат в такива подробности.     \"Инвеститорът трябва да внимава, защото се създава едно усещане, че може да има дискриминация при избора на работници. На всички е ясно, че турските инвестиции са предимно в районите, където има компактно турско население. Това също спомага за създаването на едно усещане за дискриминация. Инвеститорът трябва да се съобразява със законите и нормите. За мен думите на турския посланик не са намеса във вътрешните ни работи, но не са подходящи. Турция е една държава с високо самочувствие и се опитва винаги да го покаже. Анкара има два принципа във външната си политика - почти никога не се извинява и почти никога не изказва благодарности на своите партньори. Трябва да имаме това предвид и да не го приемаме толкова чувствително, но със сигурност трябва да отстояваме своите приоритети и интереси. Всичко си зависи от нас и трябва да имаме самочувствие\", категоричен беше Сталев.  ", "date": "2019.05.13", "title": "Стоян Сталев: Изказването на турския посланик не бе намеса във вътрешните ни дела, но бе неуместно!"}
{"url": "http://epicenter.bg/article/Parvan-Simeonov--Borisov-vze-kampaniyata-na-rachno-upravlenie/182697/2/0", "text": "Борисов прави единственото, което можеше да направи - взе кампанията на ръчно управление. Имаше угорчение у него заради случката с Цветан Цветанов.   Така политологът Първан Симеонов, директор на \"Галъп\", коментира развоя на политическата кампания и ролята на премиера Борисов в нея. Симеонов бе гост в сутрешния блок на Нова телевизия.  По думите му Борисов се опитва да направи така, че малко по-голямата периферия на ГЕРБ да бъде уплътнена до изборите. Според него на няколко пъти се е случвало БСП да излезе малко напред, но накрая ГЕРб успява да мобилизира по голямата си периферия. По думите му, ако ГЕРБ спечели изборите, това ще бъде обяснено като победа на Борисов, ако ги загуби - като загуба на Цветанов.  В предишната кампания БСП малко изплаши избирателите. БСП печели от това противоборство Борисов - Радев, добави той. Около 1/3 от вота се решава в последните дни, каза социологът.  Говорим по скоро за паритет на двете политичеки партии, каза Евелина Славкова - социлог от Тренд. По думите й, водят се две кампании в ГЕРБ много видно. Дори за европейските избори говорим за битка във вътрешнополитически план, каза още тя. Сблъсък между Бойко Борисов и Корнелия Нинова в медийно отношение също може да окаже влияние на кампанията. Един от най-интересните сблъсъците е, когато лидерите на големи партии излязат един срещу друг, каза Славкова.  ", "date": "2019.05.13", "title": "Първан Симеонов: Борисов взе кампанията на ръчно управление"}
{"url": "http://epicenter.bg/article/Donchev-za-dumite-na-Radev-za-zavod-na-Folksvagen-u-nas--Ey-s-takiva-izkazvaniya-se-gonyat-investitori-/182698/2/0", "text": "Изказването на президента звучи хубаво и цветно, особено в предизборна кампания, но то естествено, че не е вярно. Ясно е, че някой активизара Румен Радев в тази предизборна ситуация. Това е видно от риториката и поведението му.  Това каза в предаването \"Тази сутрин\" по БТВ вицепремиерът Томислав Дончев. Той коментира вчерашните думи на държавния глава за \"Апартаментгейт\". \"Ясно е, че България има проблем с корупцията и този проблем трябва да бъде решен от всички. Кажете ми, имало ли е случай, в който ние като правителство сме получили сигнал за нередност и не сме реагирали? Всички тези скандали трябва да бъдат разплетени докрай. Всички проверяващи трябва да си свършат работата. Всеки конкретен случай се проверява и скоро ще имаме информация дали има нарушения и укоримо поведение. Предлагам да изчакам проверките да приключат и тогава да коментираме.  Убеден съм, че всички тези хора с къщи за гости, които не са използвани по предназначение, ще върнат парите. Финансовата корекция се събира от нарушителя и ако ЕК имат претенции към нас, ще платим глобата с тези пари. Очевидно е, че когато говорим за Оперативна програма за развитие на селските райони контролът трябва да бъде много по-плътен\", категоричен беше Дончев.  \"Не искам да коментирам темата за строеж на автомобилен завод у нас. Тези коментари пречат и вредят. Ако искате да бъда по-категоричен, ще ви кажа, че ей така с тези публични изказвания се гонят инвеститори. Ние се опитахме да стиковаме позицията си с тази на \"Дондуков\" 2. Мисля, че успяхме в това, но не успяхме да спрем тези публични изказвания. И този разговор в момента вреди и предлагам да го спрем. Много държави отпаднаха от надпреварата за този инвестиционен проект, защото имаше много приказки и изказвания\", коментира вицепремиерът вчерашните думи на президента Радев в Асеновград, че \"специално за завода на \"Фолксваген\" аз поканих германския президент\".  \"В тази предизборна кампания не се проведе смислен дебат за европейските теми. Рокадите в един кабинет са нещо напълно нормално и могат да се случат по всяко време. Правителството е стабилно\", завърши Томислав Дончев.", "date": "2019.05.13", "title": "Дончев за думите на Радев за завод на Фолксваген у нас: Ей с такива изказвания се гонят инвеститори!"}
{"url": "http://epicenter.bg/article/Georgi-Dimov--Izkazvaneto-na-turskiya-poslanik-e-ochevidna-provokatsiya/182699/2/0", "text": "С изказването на Н.Пр. Хасан Улсой – турският посланик у нас, се прави опит за промяна и моделиране на нашия цивилизационен код. Това каза за сутрешния блок „Добро утро, България“ на Радио „Фокус“ Георги Димов, бивш генерален консул на България в Одрин.  Той добави, че призивът за задължително изучаване на турски език в българските училища се случва насила, под диктат и под контрола на една външна сила. Според Георги Димов това е очевидна провокация, с която се търси международен отзвук на проблемите в Турция. „Ние сме работили и ще продължим да се стремим към добросъседство, а ако е възможно и за изграждане на здрава основа за приятелски отношения. Думите на Негово превъзходителство драстично се разминават с виенските конвенции за дипломатическите и консулските отношения от 1961 г. И какво иска той да ни каже. Цитатът е, че Анкара има желание за по-ефективно изучаване на турски език. Тоест, това изучаване да стане задължително, насила, понеже не се търси, не се котира турският език, не е на мода. Съжалявам, но е факт. Не е като английския, немския, френския, китайския, японския, руския, иврит и т.н. Това още един път трябва да ни бъде като една сигнална лампа наистина да вземем решителни действия, защото ако не го направим, много жалко за нас“, коментира Георги Димов.  Той каза още, че страната ни не трябва да допуска намеса във вътрешните си работи. Бившият генерален консул на България в Одрин призова приятелски, но твърдо да отстояваме позициите си. ", "date": "2019.05.13", "title": "Георги Димов: Изказването на турския посланик е очевидна провокация"}
{"url": "http://epicenter.bg/article/Tsvetomir-Paunov--Tsvetanov-e-shef-na-predizborniya-shtab-na-GERB--a-Borisov-oglavyava-analitichno-zveno/182700/2/0", "text": "Това заяви Цветомир Паунов, административен секретар и координатор София-ГЕРБ в отговор на критиките на БСП, че Борисов съвместява два поста - премиер и шеф на предизборен щаб, което е в нарушение на Закона за администрацията, и че използва държавен ресурс за предизборна агитация   Паунов обясни, че \"Борисов освен председател на политическа партия е и министър-председател и в качеството си на такъв посещава градове и строителни обекти постоянно. „Това, че ние в момента сме в предизборна кампания, не означава, че обществено-политическият живот в страната трябва да спре и Борисов не трябва да изпълнява функциите си на министър-председател.“, подчерта административният секретар на ГЕРБ. По отношение на щаба, на който Борисов е председател, Паунов го определи като неформален. Той поясни, че Цветанов е председател на Националния предизборен щаб на ПП ГЕРБ, а щабът, чиято дейност координира Борисов, има неформални функции и е аналитичен. Става въпрос за предизборен щаб, в който влиза СДС и другите партии, с които ГЕРБ има подписани споразумения за подкрепа. Паунов призова политиците да не се месят в компетентните за това институции, към които има подадени жалби и те трябва да се произнесат. Той допълни, че ЦИК е контролният и компетентен орган, който трябва да се произнесе по внесените жалби по казуса.    Според него темата за апартаментите на хора от властта \"се преекспонира и ако се направи съпоставка с личното имущество на всички участници в политическата власт от началото на 90-те години, този пример, върху който са се фокусирали не е най-важният\".  Политициите не могат да раздават правосъдие, а Елена Йончева раздава правосъдие в общината, в която се намира без след това, имайки необходимите доказателства, да сезира компетентните органи, подчерта Паунов пред водещата Беновска.    Цветомир Паунов заяви, че \"има усещането, че изказванията на Радев са следствия от вдъхновения, които са дошли при него рано сутрин, които той бърза да сподели на обществеността без да ги е осмислил и анализирал\". Координаторът София-ГЕРБ припомни, че \"президентът по конституция и призвание би трябвало да е обединител на нацията, да комуникира с политическите партии, да подпомага процеса на решаване на проблемите, от една страна, и от друга страна да дава духовната насока накъде трябва да върви страната\".  Той сподели, че \"понякога се опитва да анализира словесността на Радев, но не може да намери отговор на някои от неговите думи\" и подчерта, че \"президентската институция започва да стои като място, от което се раздават присъди, квалификации за определени процеси и хора, копирайки модела на БСП\".  Паунов разкритикува \"непремереното изказване на президента за евентуалната инвестиция, на „Фолксваген“ в България и че той самият е подпомогнал за голяма инвестиция в България, която още не се е състояла, при положение, че Борисов е призовал да не се говори по тази тема\".  Според него ние като държава си вредим с такова поведение.„Всичко това е в следствие на опита на президента по някакъв начин да се опита да докаже, че благодарение на него, неговите качества, неговия авторитет всичките тези процеси са се случили. Той винаги е вървял след събитията.“, допълни Цветомир Паунов и даде пример с това, че е вървял след събитията по време на Българското председателство на Съвета на ЕС, на форумите, свързани със Западните Балкани, вътрешнополитическите събития в страната.  \"Много тревожни са процесите в българската политика и най-вече тенденциите, които се наблюдават в опозицията, в Българската социалистическа партия. Недопустимо е в държава, която по конституция е парламентарна република, да абдикираш Народното събрание, най-висшия орган в страната\", каза още Паунов пред Канал 3.   Цветомир Паунов заяви, че \"ГЕРБ е силна партия, защото има силата да взима трудни решения, които касаят нейното функциониране и от там нататък те могат с чиста съвест да се изправят пред българските граждани и да поискат вот на доверие на 26 май\". ", "date": "2019.05.13", "title": "Цветомир Паунов: Цветанов е шеф на предизборния щаб на ГЕРБ, Борисов оглавява аналитично звено"}
{"url": "http://epicenter.bg/article/Sergey-Stanishev-i-Valeri-Zhablyanov-posetiha-oblast-Dobrich/182702/2/0", "text": "Кандидатите за евродепутати от \"БСП за България\" Сергей Станишев и Валери Жаблянов посетиха град Генерал Тошево, област Добрич.   Двамата кандидати обърнаха внимание на лявата вълна, която се надига в Европа, визирайки победите на левите партии в Швеция и Испания. По мнението на кандидатите за евродепутати, в името на едно по-силна „БСП за България“, е добре тя да има повече представители в Европейския парламент. Кандидатите получиха редица въпроси от препълнената зала – за пакета „Мобилност“, за социалните мерки, които левицата предлага. Сергей Станишев обърна внимание на манифеста на ПЕС, на въвеждането на европейска минимална пенсия и европейска минимална заплата. Той констатира още, че над 40 процента от децата в България са в риск от бедност и допълни, че ПЕС предлага стратегия зsа „Детска гаранция“.   Станишев засегна и темата за двойните стандарти при хранителните продукти в големите търговски вериги, както и мерките на левите за младежката заетост, Еразъм плюс, културния чек и други политики, насочени към младежта. Валери Жаблянов, от своя страна, акцентира върху възможността за промяна, дължаща се на изчерпаното доверие към сегашните управляващи. По-късно кандидатите за евродепутати посетиха и село Дъбовик, родното село на поетесата Дора Габе, където връчиха награди за конкурса за народна песен „Иван Георгиев“.", "date": "2019.05.13", "title": "Сергей Станишев и Валери Жаблянов посетиха област Добрич"}
{"url": "http://epicenter.bg/article/Momchil-Nekov--Sredstvata-ot-ES-se-usvoyavat-nepravomerno-/182703/2/0", "text": "“Европейски средства има - важно е как се разпределят. В България, в последните години, няма нито един анализ как са разходвани. В момента настояваме за създаването на обща европейска прокуратура- това ще бъде начинът да се следи как се разпределят европейските средства. За съжаление, точно заради вредните практики с неправомерното изразходване на субсидии, хората не усещат европейските политики на място”. Това заяви кандидатът за евродепутат от \"БСП за България\" Момчил Неков по време на срещите си в Русенска област - град Сливо поле и Николово.    Той обърна внимание, че 3 млрд. евро годишно влизат в българския бюджет под формата на субсидии и попита къде отиват тези пари. \"Вместо да ги получават хората, които реално искат да развиват бизнес, се усвояват неправомерно, за къщи за гости\", коментира социалистът. По темата за пчеларството, Неков заяви: “Проблемите на българските пчелари пренесох в ЕП и сега правилата се прилагат в целия ЕС. Забранихме неоникотиодите, които са най-отровни за пчелите. Мерките са разписани, сега трябва да се прилагат\".  ", "date": "2019.05.13", "title": "Момчил Неков: Средствата от ЕС се усвояват неправомерно  "}
{"url": "http://epicenter.bg/article/V-tsyalata-strana-se-provezhda-operatsiya-na--quot-Patna-politsiya-quot-/182709/2/0", "text": "От днес до 19 май на територията на цялата страна се провежда операция на Пътна полиция за контрол на товарните автомобили и автобусите.  Това съобщиха от пресцентъра на МВР. Тя е част от календара на TISPOL – Европейската мрежа на службите на \"Пътна полиция\" и подобни действия има на територията на всички държави-членки. От 11.30 часа пред портала на Главна дирекция \"Гранична полиция\" ще бъде дадена информация от представител на \"Пътна полиция\".", "date": "2019.05.13", "title": "В цялата страна се провежда операция на \"Пътна полиция\""}
{"url": "http://epicenter.bg/article/Loshoto-vreme-si-otiva--Dazhdovete-spirat-i-zhivakat-skacha-do-letni-stoynosti/182712/2/0", "text": "Краткотрайни валежи ще преобладават в прогнозите за времето почти до края на тази седмица. Със слаби превалявания днес и утре ще нахлуе над страната циклон, който в последните работни дни от седмицата ще донесе валежи и гръмотевични бури.    В сряда температурите ще се повишат слабо, но отново ще има превалявания от дъжд, на места с гръмотевици. Дневните температури ще достигнат в някои райони на Източна и Южна България до 24-25 градуса. Гръмотевични бури очакваме и в четвъртък предимно в следобедните часове, а температурите ще останат без съществена промяна.   В петък преди обяд отново ще бъде слънчево, а следобед ще вали и гърми, този път повече в Северна България. Температурите ще бъдат от 17-21 градуса в западните райони, до 24-26 градуса в източните, по Черноморието около 19-21 градуса.    ", "date": "2019.05.13", "title": "Лошото време си отива! Дъждовете спират и живакът скача до летни стойности"}
{"url": "http://epicenter.bg/article/kshtg/182732/2/48", "text": "  Делегация от Китайската академия по обществени науки, водена от директора на Института по международни отношения проф. д-р Ванг Жиан, проведе среща с кандидата за евродепутат от „БСП за България“ проф. Румен Гечев. По време на срещата те обсъдиха възможностите за икономическо сътрудничество между двете страни. Като кандидат на БСП за евродепутат, проф. Гечев запозна делегацията с “Визия за България” и очакваните промени в икономическия модел на ЕС. Той обсъди с гостите перспективни проекти за съвместни инвестиции, които ще бъдат от полза и на двете страни, в т. ч в сферите на енергетиката, електрониката и селското стопанство.    ", "date": "2019.05.13", "title": "Проф. Гечев се срещна с делегация от Китайската академия по обществени науки"}
{"url": "http://epicenter.bg/article/Za-po-sotsialna-Evropa-i-minimalni-evropeyski-standarti-nastoya-Denitsa-Zlateva-vav-Vidin/182760/2/48", "text": "  \"По-социална Европа и работа за намаляваме регионалните неравенства - това е едно от основните послания, които отправяме по време на срещите в кампанията. Това е и посоката, в която ще работя, ако бъда избрана за член на Европейския парламент\". Това каза заместник-председателят на НС на БСП и кандидат за евродепутат от \"БСП за България\" Деница Златева във Видин.   Днес тя продължава срещите си в областта със срещи в селата Макреш, Гомотарци, Кутово, Сланотрън и Антимово, както и в град Видин.   \"Видинският край е един от най-бедните - не само в България, но и в Европа. Трябва да върнем социална Европа; да постигнем справедливо разпределение и на инвестиции, и на доходи, и на европейски фондове. Не бива да делим градовете на малки и големи. Основен ангажимент на членовете на Европейския парламент, особено на представителите на левицата, трябва да бъде гаранцията, че в следващия програмен период европейските фондове ще достигнат до всяко едно населено място - независимо от това, от коя политическа партия е неговият кмет. Недопустимо е хората да страдат заради политически пристрастия\", коментира Златева.  По думите ѝ хората във Видинско са споделили редица случаи, в които, само защото са подкрепили БСП, им е отказан достъп до социални помощи, не е изграден път между две села, защото жителите им не гласуват преимуществено за ГЕРБ.   \"Няма какво да отговориш на хората в тази ситуация защо те страдат незаслужено. Как да обясниш с какви аргументи е отказан топъл обяд на жена в тежко социално положение само защото е активист на БСП?\", попита кандидатът за евродепутат. \"Това са действия, които в никакъв случай не можем да толерираме. Когато става въпрос за социална политика, за доходи, за стандарт на живот, всички трябва да работим заедно, така че да постигнем минимални европейски стандарти. И като казваме \"Справедливост СЕГА!\" - трябва да има справедливост за всеки един български гражданин. Както не искаме да ни делят на първа и втора категория европейци, така и българите не бива да бъдат разделяни на първа и втора категория\"- коментира Златева. Тя разказа случаи от Видинския регион за хора, излъгани от арендатори. \"Това са фирми, които повече от година не са им плащали за положения труд. Държавата трябва да има механизъм, по който да реагира в такива момента. Тук говорим за неизпълнение на основен ангажимент от страна на работодателя. Тъжно е, защото все пак сме в 21 век. Всеки има право - и на дом, и на социална защита, и да получи достойното си заплащане\", категорична бе тя.  По думите на Златева в тази ситуация най-важно е на 26 май хората да заявят гражданската си позиция и да гласуват за промяната. \"Надявам се след изборите да успеем да формираме прогресивно мнозинство и в ЕП и в ЕК за да защитим идеите си\", каза тя.", "date": "2019.05.13", "title": "За по-социална Европа и минимални европейски стандарти настоя Деница Златева във Видин"}
{"url": "http://epicenter.bg/article/Bivshata-na-Tomas-Markal--Megan--pazi-sina-si-dalech-ot-bashta-si--Toy-ne-e-dostoen-da-bade-dyado-/182750/10/0", "text": "Меган Маркъл трябва да държи баща си далеч от сина си Арчи. Това предупреди първата съпруга на Томас Маркъл - Рослин Маркъл, пише Sun.   73-годишната Рослин наруши мълчанието си по отношение на връзката на принц Хари и Меган, и разкри, че Томас Маркъл е бил \"ужасен баща\". По думите ѝ той не проявявал никакъв интерес и загриженост към нито едно от трите си деца. Тя обвини бащата на херцогиня Съсекс, че ѝ е изневерявал по време на брака им между 1964 г. и 1975 г., предшестващ този на Томас с майката на Меган - Дория Рагланд.   Припомняме, че за втората си съпруга - Дория, Томас се жени през 1979 г. 8 години по-късно - през 1987 г. двамата се развеждат. Рослин смята, че Меган не бива да пуска Томас в живота на Арчи като дядо, тъй като той не бил достоен за това. Тя също така твърди, че Томас ѝ е изневерявал с една от нейните роднини. През целия им съвместен живот той се отнасял към нея като към \"парцал\", като я унижавал и косвено принуждавал да краде храна.   74-годишният Томас категорично отрича всички обвинения. Според Рослин на човек като Томас обаче не може да се има доверие. Двамата се запознават на домашно парти в Чикаго през лятото на 1963 г. Тогава Рослин работи като чиновник в железопътната компания на Илинойс, а Томас е специалист по осветлението в студията на телевизионната станция WTTW. Рослин е покорена от усмивката му и скоро се оказва бременна с първото им дете - Саманта. Не след дълго двамата сключват брак и се местят в малък апартамент с едно легло в Чикаго. Щастливият живот, в който Рослин вярва, че ще има с Томас, скоро се оказва пълен провал.   Рослин, която сега живее в Албакърки, Ню Мексико, споделя пред \"Мирър\": „Тъй като вече не работех, заплатата на Том беше единствения приход за семейството ни.“ Малко след като ражда Саманта, Томас започва все по-често да ѝ повишава тон и да я принуждава да си търси работа, ако иска да има храна и пелени за детето. \"Гневният му поглед все още е пред очите ми, сякаш беше вчера\", добавя Рослин.   \"Въпреки че никога не ми е посягал физически, Том често губеше настроение. Крещеше, псуваше ме и ме обиждаше с най-грозните изрази, които сами можете да се досетите\", разкрива още бившата му съпруга.    Рослин се надява, че ситуацията ще се подобри, когато забременява с второто си дете - Том, през 1965 г. За жалост това не се случва и отношенията между нея и съпруга ѝ продължават да се влошават, докато един ден Томас изпраща Рослин и децата им при майка си в Пенсилвания и окончателно спира да се грижи за тях. За да храни децата си, Рослин започва да краде продукти от магазините. В този период от живота си Рослин се чувствала толкова отчаяна, че дори посегнала към кокаина, признава още тя пред изданието.   В отговор на твърденията на Рослин Томас заявява: „Нито едно от тези обвинения за отношението и поведението ми към първата ми съпруга и децата ми преди повече от 40 години не е вярно.\"   Дали Меган ще се вслуша в съвета на Рослин, или ще прости на баща си и ще го допусне един ден до своя първороден син, предстои да разберем.   Източник: woman.bg", "date": "2019.05.13", "title": "Бившата на Томас Маркъл: Меган, пази сина си далеч от баща си! Той не е достоен да бъде дядо!"}
{"url": "http://epicenter.bg/article/US-mediya--Toaletite-na-Melaniya-za-ofitsialni-sabitiya-struvat-nad-15-miliona-dolara/182759/10/84", "text": "Мелания Тръмп може да е Първа дама на САЩ, но определено привлича погледите с външния си вид, а не с каузите си. Съпругата на Доналд Тръмп се опитва всячески да промени тази тенденция, но отново и отново привлича внимание и коментари със скъпите си дрехи на най-големите дизайнери.   За разлика от британските херцогини Кейт и Меган не може да очакваме от Мелания Тръмп да носи дрехи на популярни марки на народни цени. Също така никога не сме видели първата дама на САЩ с един тоалет два пъти.   От Express са изчислили, че само дрехите, с които Мелания е била облечена на официални събития, възлизат на 15 милиона долара. Всяка нейна рокля е широко коментирана, а скоро след като е намерила място в гардероба на Първата дама, е и разпродадена. Дрехите, на които Мелания се спира, са с цена в порядъка на няколко хиляди долара. А палтата и обувките й не отстъпват по стойност на роклите.   Източник: Канал 3  ", "date": "2019.05.13", "title": "UK медия: Тоалетите на Мелания за официални събития струват над 15 милиона долара"}
{"url": "http://epicenter.bg/article/Pochina-holivudskata-legenda-Doris-Dey/182776/10/100", "text": "Легендарната холивудска  и  , станала известна с изпълнението на песента \" \", почина на 97-годишна възраст, съобщиха световните агенции. Дей си е отишла в дома си в Кармел вали вследствие на изкарана пневмония. \r\n \r\n \r\n \r\n През своята бляскава кариера Дорис Дей се е снимала в над 40 кинопродукции. През 1960 година тя беше номинирана за наградата \"Оскар\" за изпълнението си във филма \"Интимен разговор\".   Източник: Дарик", "date": "2019.05.13", "title": "Почина холивудската легенда Дорис Дей"}
{"url": "http://epicenter.bg/article/Rut-Koleva-i-diplomati-praznuvat-70-godini-kitaysko-balgarski-otnosheniya/182785/10/0", "text": "Н. Пр. Григор Порожанов, посланик на България в Китай, посрещна певицата Рут Колева, барабаниста и мениджър Боян Бояджиев и Влад Гицоайка – представител на Маутай за България. В състава на българската делегация бяха съпругата на посланика г-жа Камелия Кирий и аташето по културни и образователни въпроси Мария Иванова.   Българските гости бяха посрещнати на най-високо ниво от президента и вицепрезидента на Маутай и други членове от ръководството на фирмата. Президентът Ли Баофан изрази задоволството си от развитието на бранда в България, както и развитието на взаимоотношенията между България и Китай. Посланик Порожанов изтъкна възхищението си от мистериозната напитка и подчерта близостта на двата народа в много отношения. Той заяви, че следи с голям интерес развитието на Маутай, фирма, която е вече No.6 в Китай по пазарна капитализация и отправи покана към г-н  Ли Баофан да посети България, за да се запознае с българските напитки и традиции.   На официална вечеря Рут, която току-що завърши поредното успешно турне в Китай,  подкрепено от Маутай България, поздрави присъстващите с един от хитовете си „Близо“ и подари последния си албум на бурно аплодиралите я домакини. Гостите се насладиха на изискана азиатска кухня и разгледаха артефактите, съпътствали хилядолетната история на легендарното байджу, прозвеждано от житната култура сорго.   Президентът на   Ли Баофан сподели, че от години не е имал по-забавна, приятна и истински приятелска среща с чуждестранна делегация и обеща да посети България в най-близко бъдеще. Той побърза отново да покани Рут Колева  за нови събития и гостуване в Китай.   В началото на месец май певицата представи България в културния сегмент на големия форум „16+1” в Пекин, който е с фокус икономическите отношения между Китай и Източнаи Централна Европа. Малко преди да стартира своето второ европейско турне Рут Колева ще бъде специален гост на Sofia Bar Show.   На 15-и май, от 15.30 часа, в зала EFE на столичния хотел Маринела, най-мистериозната напитка Маутай и представителите на азиатското байджу за България организират ексклузивен Master Class. Гости и професионалисти ще имат възможност да дегустират огнения еликсир, както и коктейлни миксове. Водещ на събитието ще бъде Александър Симеонов, основател на Номад Барман, с повече от двадесет години опит зад бара.  ", "date": "2019.05.13", "title": "Рут Колева и дипломати празнуват 70 години китайско-български отношения"}
{"url": "http://epicenter.bg/article/Armutlieva-otpraznuva-ChRD-na--quot-Virdzhiniya-Rekards-quot--sas-starta-na--quot-Sofia-Songwriting-Camp-quot-/182786/10/0", "text": "  Торта изненада и изпълнение на \"Happy Birthday\"зарадваха Станислава Армутлиева по случай рождения ден на \"Вирджиния Рекърдс\", в който тя обяви старта на \"Sofia Songwriting Camp\" в компанията на главните спонсори на събитието и продуцираните от нея млади изпълнители: Павел и Венци Венц, Ева Пармакова, Дара, Йоана, Михаела Маринова, \"4Magic\" и румънската звезда Monoir.   Всички те ще участват на първото издание на \"Sofia Songwriting Camp\" с надеждата и идеята то да се превърне в международно събитие, което да се проведжа всяка година.   Представители на столична община предизвикаха усмивката на г-жа Армутлиева с новината, че кметът на София Йорданка Фандъкова подкрепя напълно мероприятието и вече е намерила място за строежа на 9 студиа за следващото издание.   Саня разказа историята на \"Sofia Songwriting Camp\" - от идеята да началото му, което е днес, 13.05. Колегата ѝ Робин Йенсен от Норвегия, който беше до нея и в този светъл ден, е организирал аналогично събитие в град Трондхайм през 2016 г., за което шефката на \"Вирджиния Рекърдс\" е получила покана.   Идеята да се работи с млади, талантливи, амбицирани и креативни хора много ѝ харесала, затова без грам колебание между \"да\" и \"не\" решила да копира събитието в София. Фактът, че много големи компании подкрепили проекта, изненадал дори нея, но, разбира се, я зарадвал и още повече мотивирал.   Събитието приключва на 19.05. с надеждата то да роди много нови хитове, които успешно да се борят за върховете в международните класации.  ", "date": "2019.05.13", "title": "Армутлиева отпразнува ЧРД на \"Вирджиния Рекърдс\" със старта на \"Sofia Songwriting Camp\""}
{"url": "http://epicenter.bg/article/Aleks-i-Dani-Petkanovi-predstaviha-machmeykinga-u-nas/182787/10/0", "text": "Най-модерният метод за сватовничество в цял свят - мачмейкингът, официално стъпи и у нас, а за представянето му се погрижиха тандема в живота и на сцената - Александра и Даниел Петканови. Младото семейство бе избрано от агенцията за запознанства Hey, Goldie, за да разкаже за мисията им в свързването на подходящите партньори, извън практиката на мобилните приложения за запознанства.   Любовен танц, вдъхновен от филмовата лента “Хитч” с Уил Смит  даде началото на събитието, като изборът не беше случаен. Лентата разказва за най-добрия специалист по романтични проблеми в Ню Йорк, любовта е неговият занаят и само за три срещи, той гарантира, че ще получите жената или мъжa на живота си.   Именно този модел на срещи и запознанства представя и Веляна Пенева - квалифициран специалист по мачмейкинг, собственик на Hey, Goldie. “Завършила съм медицински университет, имах собствена аптека, но реших да тръгна по друг път, който да ме кара да се чувствам жива, помагайки на хората. Според мен нищо не би те направило по-богат от това да помогнеш на човек да намери любовта. Тя е единственото, за което си струва да живеем”, представи се с няколко думи инициаторката на проекта.    Мачмейкингът представлява свързване на двама души, въз основа на техни собствени критерии и изисквания. “Подготвяме профил на всеки от нашите членове, след което търсим неговата потенциална половинка. На все повече хора им писва да живеят във виртуален свят, а и е пълно с фалшиви профили във всяко едно приложение за запознанства. Ние предлагаме качествена услуга, с която хората биха могли да осъществят истински любовен съюз”, отбелязва Пенева.   Според нея хората в САЩ и Европа са с различно мислене от българина. Тук хората биха помислили “ Е, толкова ли съм изпаднал, че да се обърна към агенция за запознанства”. Почти същото като да кажеш “Не съм луд, че да ходя на психиатър”. “Тотално грешно мислене. Просто трябва да им докажем колко полезно и интересно е всъщност мачмейкинг услугата”, отбелязва още тя.   “Защо човек трябва да се променя?! Ако трябва да се промениш за някой, за да те хареса, то това не е твоят човек”, заяви от своя страна Дани Петканов, а половинката му Алекс го допълни: “Любовта няма граници, защото тя е енергия, тя е едно взаимодействие.” Според Петканови почти е невъзможно да срещнеш перфектния човек, а и много често хубавите ябълки прасетата ги ядат. “Идеалният партньор не съществува, ценностите на хората са толкова променени с годините.   Затова, за да срещнеш правилния човек е като да уцелиш шестица от тотото, така ми каза преди време Милен Цветков. В този ред на мисли смятам, че с Алекс съм ударил седмица от тотото”, сподели с широка усмивка на лицето риалити звездата. Петканов поясни, че не си е търсил гадже през агенция за запознанства, но често преди е правил опити да се среща с хора от мобилни приложения. Опитите обаче не били от най-сполучливите.   “Ето в такива моменти идва Хей, Голди, която ще ви помогне да вземете шестица от тотото, а това е едно на не знам си какъв шанс”, отбелязаха водещите. Петканов изтъкна и друго предимство на мачмейкинг компанията, а именно това, че различната сексуалност също може да намери своята половинка в живота. “Освен стереотипа, че жената е създадена за мъжа и мъжа е създаден за жената, в днешно време е съвсем нормално половете да се харесват помежду си. Жена с жена, мъж с мъж”, разясни Даниел, като отбеляза, че в България все още цари небивалата догма към хомосексуалните двойки.   “Родителите не трябва да се срамуват от децата си, а напротив да ги подкрепят и приемат. Това му е майката”, каза Александра и препоръча Хей, Голди като удачен помощник в тази кауза.    Доскоро у нас хората масово се притесняваха да ходят на терапевт, защото това би се изтълкувало от техните приятели като да имат някакъв проблем. Това всъщност е като профилактика. Може да се обърнеш към нашите експерти и така да надградиш връзката си, изтъкна още Пенева, а Александра я допълни: “Не е задължително да има проблем, може да надградиш връзката си и така да си вечно влюбен в половинката си. Също така да ти помогнат в това да намериш начин да я изненадваш или пък да помогнат на тези от вас, които не могат да превъзмогнат бивши партньори”.   А коя всъщност е Голди… едно момиче със златно сърце, което иска да помогне на хората и да е до тях по време на пътя им към намиране на любовта.", "date": "2019.05.13", "title": "Алекс и Дани Петканови представиха мачмейкинга у нас"}
{"url": "http://epicenter.bg/article/Pompeo-otmeni-vizitata-si-v-Moskva/182708/7/0", "text": "Държавният секретар на САЩ Майк Помпео промени графика на визитата си в Европа. Той замени Москва с Брюксел, за да обсъди с европейските си съюзници Иран и други международни проблеми, информират АП и \"Ройтерс\".  Държавният департамент поясни, че те ще обсъдят теми от двустранен и международен характер  През миналата седмица Държавният департамент съобщи, че Помпео ще е на посещение в Русия от 12 до 14 май, където ще проведе срещи с руския лидер Владимир Путин и външния министър Сергей Лавров. Конкретно той отменя визитата в Москва, но ще посети Сочи.  Представител на Държавния департамент отбеляза, че Помпео, който пое към Стария континент в неделя вечерта, все още се очаква да пристигне в Сочи във вторник за среща с Путин и Лавров.  Той отлетя от Joint Base Andrews до Вашингтон към Брюксел. Говорителката му обяви като причина \"належащи въпроси\"  Посещението в Сочи ще бъде първото на Помпео в Русия като държавен секретар.  На два пъти Помпео променя графика си в последната минута миналата седмица заради Иран. Той отмени посещението си в Берлин и Гренландия и се върна в САЩ от Лондон.  Днес външните министри на ЕС ще проведат заседание и вероятно Помпео ще се опита да ги убеди да предприемат действия срещу Ислямската република.  В неделя високопоставен командир на Революционната гвардия на Иран предупреди, че американското военно присъствие в Персийския залив е сериозна заплаха, но сега представлява мишена.              ", "date": "2019.05.13", "title": "Помпео отмени визитата си в Москва, Путин го очаква утре в Сочи"}
{"url": "http://epicenter.bg/article/Zavisheni-niva-na-olovo-vav-vazduha-okolo--quot-Notr-Dam-quot-/182711/7/0", "text": "Завишени са нивата на олово във въздуха в района на \"Нотр Дам\", съобщи БНТ. Парижката катедрала пострада тежко при пожар в средата на април, но освен реставрацията ѝ, местните власти са изправени и с този проблем - замърсяване на въздуха. Здравни асоциации и бизнес изразиха притеснения заради завишените стойности на олово в района на \"Нотр Дам\".   Данни от доклад сочат, че като цяло нивата са в нормата, но при някои административни сгради и на съседните на катедралата улици има увеличение.   Здравните власти съветват хората и особено бременните жени често да мият ръцете си, а родителите да почистват играчките на децата. Мади Денант, асоциация в подкрепа на жертвите на замърсяване с олово: \"Получихме резултатите от изследване на въздуха на площада пред Нотр Дам. Според тях има завишени нива на олово. При нормални 0,2-0,3 грама на килограм, имаме 20-30 грама на килограм, а това е притеснително\".   Еко активисти са на мнение, че правителството трябва да поеме своята отговорност и да пренасочи част от средствата за катедралата за подробно изследване на нивата на олово и справяне с този проблем.   Собственик на кафене казва: \"Бяхме посетени от инспекция по труда и ни обясниха, че трябва да бъдат направени изследвания за наличие на олово. Само че ние трябва да платим за това, макар да не сме виновни за замърсяването\".   Как ще бъдат разходвани даренията за Нотр Дам ще бъде уредено в специален закон, който беше приет от Националната събрание на Франция и предстои гласуването му в Сената в края на май.", "date": "2019.05.13", "title": "Завишени нива на олово във въздуха около \"Нотр Дам\""}
{"url": "http://epicenter.bg/article/Izborniyat-den-vav-Filipinite-zapochna-s-eksplozii--tehnicheski-problemi-i-aresti/182715/7/0", "text": "Започна гласуването на междинни парламентарни и местни избори във Филипините на фона на експлозии, сигнали за купуване на гласове и технически проблеми в изборните секции, съобщават ДПА и БТА.   Мерките за сигурност са засилени - 160 000 полицаи и 98 000 военни са разположени да охраняват 36 000 изборни секции.   Няма данни за пострадали, след като две гранати бяха взривени в град в провинция Магинданао. Първата експлозия стана часове преди отварянето на секциите, а втората - час след началото на изборния ден, на 500 метра от изборна секция. \"Все още водим разследване, но подозираме, че целта е била хората да бъдат уплашени и да не отидат да гласуват\", каза провинциалният полицейски началник Роналд Брионес.   Гласуването бе забавено на няколко места в страната заради проблеми с машините за броене на гласове, някои от които отказваха да приемат бюлетини още от самото начало, а други се счупиха по-късно.   Кандидат за кмет на град Кесон бе арестуван снощи с над 40 свои поддръжници за предполагаемо купуване на гласове. Полицията арестува още близо 200 души за същото провинение. ", "date": "2019.05.13", "title": "Изборният ден във Филипините започна с експлозии, технически проблеми и арести"}
{"url": "http://epicenter.bg/article/Tramp-priema-dnes-v-Beliya-dom-Viktor-Orban-/182716/7/0", "text": "Премиерът на Унгария Виктор Орбан ще бъде гост днес в Белия дом на Доналд Тръмп в поредицата от срещи на американския президент за активизиране на контактите на Вашингтон с Централна Европа.  \"Целта на срещата е просто да се подсилят стратегическите отношения между съюзници, не е задължително да бъде засегнат всеки въпрос от двустранните отношения, които ние непрекъснато обсъждаме през последните две години\", казва пред \"Ройтерс\" официален представител на Вашингтон.  През юни 2018 г. Тръмп се обади по телефона на Орбан, за да го поздрави за третата му поредна победа на парламентарни избори - жест, немислим по времето на президента Барак Обама, когато на списък от заподозрени в корупция правителствени лица бе забранено да влизат в САЩ. Стив Банън, основният стратег на изборната победа на Тръмп, създаде в Европа организация в помощ на евроскептични и антиевропейски сили и похвали управляващите в Унгария че нямат нужда от неговата помощ, защото идеално си знаят работата.  Самият факт, че срещата Тръмп-Орбан в Белия дом става в самото навечерие на изборите за Европески парламент, неизбежно ще бъде използвано от унгарския премиер, за да подчертае, че всичко, което е сторил досега, среща одобрението на Вашингтон.  Трябва да търсим ангажиране не само с унгарското правителство, но и с унгарското общество\", каза миналата сряда пред \"Блумбърг\" новият американски посланик Дейвид Корнстийн. В неговия мандат Орбан изгони Централноевропейския университет от Будапеща, а американското обещание да се помогне със 700 хиляди долара на малкото унгарски медии, които не са проправителствени и разследват властите, бе преформулирано като регионална помощ.  Сега САЩ се опитват да демонстрират по-прагматичен подход като подсилят атлантическите връзки с Орбан - чрез поръчки за американско оръжие и прекратяване блокадата му за преговорите за членство на Украйна в НАТО. Освен това Вашингтон би искал да види повече ангажираност на Будапеща с енергийни проекти, алтернативни на руските, като например доставките на втечнен газ от САЩ или от други източници през терминала на хърватския остров Кърк.  \"Ценностите ни не са се променили\", казва посланик Корнстийн. \"Ние много държим на върховенството на закона, свободата на пресата и словото. Но трябва да бъдем по-умни в това как разговаряме със съюзниците си, когато имаме различия с тях, и да подхождаме с уважение и приятелско отношение.\" ", "date": "2019.05.13", "title": "Тръмп приема днес в Белия дом Виктор Орбан "}
{"url": "http://epicenter.bg/article/Obrat-v-prezidentskata-nadprevara-v-Litva--naddelyava-Shimonite/182717/7/0", "text": "Обрат настъпи в президентската надпревара в Литва, след като са преброени бюлетините от всички избирателни региони. Въпреки очакванията най-много гласове да събере независимият кандидат Гитанас Науседа, бившият финансов министър Ингрида Шимоните го изпревари с части от процента, съобщи БНР.  Подкрепяната от Път на отечеството и литовските християндемократи Ингрида Шимоните, която представя себе си като независим кандидат и технократ, събра малко над 31% от гласовете на първия тур на президентските избори в Литва. В щаба на Ингрида Шимоните като че ли приеха най-емоционално предварителните резултати, което личи и от атмосферата по време на изявлението ѝ пред медиите: \"Аз ще приема подкрепата на партии с постоянни политически възгледи, независимо дали са в десния или в левия спектър, или са центристи. За мен е важно те да си отстояват казаното, а не да обещават неща, които не могат да изпълнят\".  Икономистът Гитанас Науседа, зад когото не стои нито една партия, остава само с пет процентни пункта под прага от 31 на сто, въпреки че през цялата изборна нощ се очакваше именно той да бъде първи, макар и с малка преднина.  Трети с под 20% остава премиерът Саулисус Сквернялис, която още преди окончателните резултати потвърди, че ще се оттегли от поста си и най-вероятно ще има предсрочни парламентарни избори.  Гласуването на първия тур от президентския вот съвпадна с два референдума, но тъй като до урните не отидоха половината от имащите право на глас, допитванията не могат да доведат до промени в Конституцията на страната. Балотажът на президентския вот съвпада с евроизборите в Литва.  Премиерът Саулиус Сквернялис ще подаде оставка, след като остана трети в първия тур на президентските избори в Литва. Все още неговата \"Партия на фермерите и зелените\" не е решила дали да се откаже от управлението. Литовският премиер Саулиус Сквернялис заяви, че е възможно да има предсрочни парламентарни избори, след като загуби президентския вот: \"Провалът в изборите е оценка за мен като политик. Аз приемам тази оценка и ще направя стъпката, която обещах\".  ", "date": "2019.05.13", "title": "Обрат в президентската надпревара в Литва, надделява Шимоните"}
{"url": "http://epicenter.bg/article/Edi-Rama--Velika-Albaniya-e-izmislitsa/182722/7/0", "text": "Терминът Велика Албания е измислица, заяви албанският президент Еди Рама пред сръбската телевизия Пинк, цитиран от Новини.бг Държавният глава в Тирана е посочил, че никога не е бил привърженик за създаването на една голяма държава, обединяваща неговите сънародници. \"Самото словосъчетание \"Велика Албания\" е вредно за нашия народ. Привържениците на тези идея работят срещу албанците, които живеят в различни страни. Ето защо аз съм категорично против т.нар. Велика Албания. Този термин е измислен от нашите врагове\", категоричен е бил той.  Рама се спря и върху отношенията между сърби и албанци. \"Нашите два народа са живеели векове заедно. Имало е и добри, и лоши времена. За съжаление, вторите моменти са преобладавали. Аз обаче съм оптимист и смятам, че сърбите и албанците може да направят това, което сториха Германия и Франция след Втората световна война. Те загърбиха противоречията помежду си и създадоха това, което наричаме днес Европейски съюз\", казал е още президентът на Албания.", "date": "2019.05.13", "title": "Еди Рама: Велика Албания е измислица"}
{"url": "http://epicenter.bg/article/Papa-Frantsisk-razgnevi-upravnitsite--pusna-toka-na-bedni-romi-/182724/7/0", "text": "Папа Франциск разсърди управниците в Италия. Доверен човек на Папа Франциск, Кардинал Конрад Крайевски, счупи пломбата на електромерите на окупирана от имигранти, бездомни и роми сграда в Рим. Сградата беше със спрян ток заради неплатени сметки. В нея живеят различни хора в нужда.  Кардинал Крайевски беше поставил ултиматум на електрическата компания да върне електричеството сградата, в която живеят също деца и жени, информира NOVA.   След като изтече 24-часовият ултиматум, кардиналът отиде на място и счупи пломбите на енергийната компания и пусна електричеството. Неплатените сметки са в размер на 900 евро. И ако Ватикана и Папата си спечелиха овациите на окупиралите сградата, то вицепремиерът и министър на вътрешните работи Матео Салвини, се закани да прати сметката на Светия престол.", "date": "2019.05.13", "title": "Папа Франциск разгневи управниците, пусна тока на бедни роми "}
{"url": "http://epicenter.bg/article/Partiyata-na-Mey-se-srina-do-peto-myasto-v-prouchvaniyata/182728/7/0", "text": "Британската Консервативна партия на премиера Тереза Мей се срина до петото място според проучване на общественото мнение преди евроизборите на 23 май. В анкетата по поръчка на в. „Таймс“ води новата Партия за Брекзит на евроскептика Найджъл Фараж с 34 на сто, докато консерваторите имат одобрение от едва 10 на сто. Това съобщава кореспондентът на БНР в Лондон. Ново проучване във Великобритания сочи, че управляващите консерватори ще претърпят катастрофално поражение на евроизборите. Те са слезли на пета позиция, дори след Зелената партия. Убедително води новата партия „Брекзит“ на Найджъл Фарадж.   Поръчаното от вестник „Таймс“ проучване показва, че партията „Брекзит“ се радва на 34% подкрепа, докато консерваторите на премиера Тереза Мей само на 10%.  Лейбъристите получават 16 на сто одобрение, а две от партиите, подкрепящи оставане в ЕС – Либералдемократическата и Зелената – се радват респективно на 15 и 11 процента одобрение.  Намаляването на подкрепата за Консервативната партия е лоша новина и лично за Тереза Мей, върху която се увеличава натискът да определи дата за подаване на оставка. През уикенда излезе информация, че тази седмица Мей ще излезе с конкретна дата след няколко срещи по-рано с Греъм Брейди, председател на Комитет 1922, чиито членове търсят начин да променят партийните правила, за да могат да поискат по-рано оставката на Мей, ако тя не пожелае да се оттегли доброволно.  ", "date": "2019.05.13", "title": "Партията на Мей се срина до пето място в проучванията"}
{"url": "http://epicenter.bg/article/Sebastian-Kurts-iska-ES-da-otmeni-1000-regulatsii/182739/7/0", "text": "Австрийският канцлер Себастиан Курц поиска днес 1000 европейски регулации да бъдат отменени или поне правото за регулиране на тези области да бъде предоставено на държавите членки. Той направи това само две седмици преди изборите за Европейски парламент, предаде ДПА, цитирана от БТА.  Хората в Европа искат отговори от ЕС на въпросите за сигурността, охраната на външните граници и климатичните промени е казал Курц в изявлението си, което беше разпространено от австрийската осведомителна агенция АПА.   \"Но никой не се нуждае от европейски изисквания например за приготвянето на шницел и пържени картофи\", посочва той.   В изказването си Курц говори също за \"регулаторно безумие\" и \"покровителствено отношение\" на Брюксел.   Австрийският канцлер отдавна иска ЕС да бъде реформиран, а в предизборната програма на десноцетристката му Австрийска народна партия промените в съюза заемат челно място сред приоритетите й, отбелязва ДПА.  ", "date": "2019.05.13", "title": "Себастиан Курц иска ЕС да отмени 1000 регулации"}
{"url": "http://epicenter.bg/article/Varufakis-opitva-da-stane-evrodeputat-ot-Germaniya/182742/7/0", "text": "В разгара на гръцката криза през 2015 г. той бе в конфликт с германското правителство и по-конкретно с тогавашния германски финансов министър и негов кошмар Волфганг Шойбле, който настояваше за драстични икономии в замяна на финансовата помощ.  Четири години по-късно бившият гръцки финансов министър Янис Варуфакис е кандидат за Европейския парламент в Берлин, пише Франс прес.  58-годишният икономист с нетрадиционни възгледи води обаче съвсем дискретна кампания, която преминава почти без митинги или присъствие в медиите. Но поради благоприятните изборни правила той може да бъде избран за депутат.  През 2015 г. той бе министър малко повече от пет месеца и си спечели много врагове сред колегите си от Европа заради своята откровеност, наставнически тон и активност в социалните мрежи. Сега той води листата на \"Демокрация в Европа\", германска политическа партия, част от транснационалното и антисистемно движение \"Демокрация в Европа Движение 2025\", за чието основаване през 2016 г. той значително допринесе.  Оттогава Варуфакис изпитва единствено \"презрение\" към гръцкия премиер Алексис Ципрас, който според него е виновен за отказа от предизборните обещания на Сириза.  \"Ние сме първото сериозно, транснационално и прогресивно движение\", заяви бившият гръцки финансов министър. Той не дава много интервюта, участва в малко обществени прояви и предпочита да публикува кратки видеоклипове в социалните мрежи. ", "date": "2019.05.13", "title": "Варуфакис опитва да стане евродепутат от Германия"}
{"url": "http://epicenter.bg/article/Netanyahu-nameri-myasto-za-selishteto-Tramp-na-Golanskite-vazvisheniya/182745/7/0", "text": "Израелският премиер Бенямин Нетаняху каза, че е избрано мястото за обещаното ново селище на името на президента на САЩ Доналд Тръмп, съобщава БГНЕС. \"Обещах, че ще създадем общност на името на президента Тръмп\", каза Нетаняху в началото на седмичното заседание на кабинета.   \"Бих искал да ви информирам, че вече сме избрали място на Голанските възвишения, където ще бъде създадена тази нова общност, и ние започнахме процеса\", добави той.   Нетаняху обеща подобен ход миналия месец, като оцени признанието на Тръмп за претенциите на Израел за суверенитет над част от стратегическото плато.   Тръмп скъса с дългогодишен международен консенсус на 25 март, когато призна претенцията на Израел за суверенитет над частта от Голанските възвишения, която е окупирана през Шестдневната война през 1967 година.   През декември 2017 г.  американският президент каза, че Вашингтон ще признае оспорваният като статут Йерусалим за столица на Израел, което предизвиква възмущение сред палестинците, които претендират за анексирания от Израел Източен Йерусалим като столица на собствената си бъдеща държава.   Американското посолство е преместено от Тел Авив в Йерусалим и е открито на 14 май 2018 година. Нетаняху каза, че ще представи планът за новото селище на кабинета, когато новото правителство встъпи в длъжност след предсрочните парламентарни избори миналия месец. Нетаняху провежда срещи с ръководителите на партиите, които се очаква да се присъединят към неговата коалиция. До края на май той трябва да сформира коалиция.", "date": "2019.05.13", "title": "Нетаняху намери място за селището Тръмп на Голанските възвишения"}
{"url": "http://epicenter.bg/article/Arestuvaha-pilot-na-letishte-v-Kentaki-za-troyno-ubiystvo/182753/7/0", "text": "Пилот в дъщерна компания на American Airlines беше арестуван на международното летище в Луисвил, Кентъки след като беше обвинен в тройно убийство, съобщава БГНЕС. Освен за убийствата, Кристиан Ричард Мартин е обвинен в опит за палеж, палеж, влизане с взлом и манипулиране на доказателства.   51-годишният Мартин е обвинен за убийството на Келвин и Памела Филипс и техния съсед Едуард Дансеру през ноември 2015 година, съобщиха от кабинета на щатския прокурор. Две от жертвите са съпрузи, а третата - техен съсед. Тялото на съпруга е намерено в дома му, а телата на жената и съседа им са намерени застреляни в автомобил в поле с царевица в опожарен автомобил.    Пътниците на летището в Луисвил били шокирани от ареста на пилота си, който бил задържан докато те се качвали на борда. Първоначално предположили, че е употребил упойващи вещества или алкохол, но по-късно научили, че става въпрос за тройно убийство.   American Airlines обявиха, че Мартин е пилот в регионалната им дъщерна компания PSA Airlines.", "date": "2019.05.13", "title": "Арестуваха пилот на летище в Кентъки за тройно убийство"}
{"url": "http://epicenter.bg/article/Bryuksel-kam-Bukuresht--Tarpenieto-ni-se-izcherpva-/182758/7/0", "text": "Европейската комисия заплаши днес открито Румъния със задействането на чл. 7 от договора за ЕС, ако Букурещ не предприеме очакваните стъпки по въпроса с върховенството на закона, съобщава БТА.  Говорител на комисията потвърди, че миналия петък до румънските власти е било изпратено писмо, в което са посочени недостатъците и необходимите мерки за възстановяване на доверието. Говорителят отбеляза, че изпращането на писмото е било решено от еврокомисарите още през април.  Сред въпросите, които пораждат загрижеността на ЕК, говорителят посочи върховенството на закона, намесата в независимостта на съдебната система, борбата с корупцията, защитата на средствата от ЕС, осигуряването на безнаказаност за извършени престъпления. Подготвяните нови законодателни промени ще нанесат допълнителни вреди на законността, посочи говорителят.   По неговите думи, ако Румъния не предприеме очакваните от ЕК действия, или ако приеме допълнителни законодателни промени в ущърб на законността, комисията ще задейства незабавно чл. 7 и ще прекрати механизма за наблюдение, прилаган за страната от 2007 г. насам. ЕК си запазва правото и няма да се поколебае да открие нови наказателни процедури срещу Букурещ, за каквото е необходимо, добави говорителят. Той отбеляза, че ЕК остава готова за конструктивен диалог с Румъния, както и готова да работи за по-силна Румъния. Прилагането на чл. 7 може да доведе до налагането на политически санкции и отмяна на правото на глас в Европейския съвет.  ", "date": "2019.05.13", "title": "Брюксел към Букурещ: Търпението ни се изчерпва!"}
{"url": "http://epicenter.bg/article/Kitay-nalaga-mita-na-SASht-za-60-mlrd--dolara/182770/7/0", "text": "Китайското Министерство на финансите налага вносни мита за различни групи стоки, които ще влязат в сила от 1 юни. Общо 5 410 американски продукти ще бъдат засегнати от тях, се казва в изявление на министерството. Това съобщи БГНЕС.   \"От 1 юни митата върху вносни американски стоки на стойност 60 млрд. долара ще бъдат увеличени\", се казва в декларацията, цитирана от Спутник   По-рано през деня говорителят на китайското външно министерство Ген Шуанг предупреди, че страната му \"никога няма да се поддаде на външен натиск\". Този ход идва след като в петък американският президент Доналд Тръмп реши да наложи 25-процентни мита върху китайски стоки на стойност 200 млрд. долара, като също така предупреди, че Пекин трябва да постигне споразумение или ситуацията ще бъде \"много по-лоша\" за Китай.   Икономическият конфликт между двете държави започна преди година, след като американската администрация наложи мита върху вноса на китайска стомана. След това Вашингтон и Пекин неколкократно налагаха взаимни мита за милиарди долари.   Докато американският президент твърди, че последните тарифи ще произведат \"огромни плащания\", които ще отидат директно към Министерството на финансите на САЩ, неговият икономически съветник Лари Кудлоу заяви в интервю, че и двете страни ще страдат поради новите търговски ограничения.", "date": "2019.05.13", "title": "Китай налага мита на САЩ за 60 млрд. долара"}
{"url": "http://epicenter.bg/article/Volodimir-Zelenski-olekna-s-850-grivni-zaradi-pokazanata-byuletina/182771/7/0", "text": "С 850 украински гривни (около 32 долара) е бил глобен новоизбраният президент Владимир Зеленски , предаде ТАСС, цитиран от Новини.бг Киевски съд наложи паричното наказание на политика и комик заради нарушение на изборните правила. Мъжът показа попълнената си бюлетина по време на балотажа за държавен глава на източноевропейската държава на 21 април след като бе излязъл от тъмната стаичка.  Заради постъпката си Зеленски е отнесъл най-високата глоба за такъв тип нарушение. Самият той не се яви в залата.", "date": "2019.05.13", "title": "Владимир Зеленски олекна с 850 гривни заради показаната бюлетина"}
{"url": "http://epicenter.bg/article/Deytsi-na-kulturata-pochetoha-bibliotekarite/182741/6/0", "text": "Професионалният празник на библиотекарите е на 11 май и се чества официално в България от 2006 г. На 10 и 11 май в Столичната библиотека се състояха множество събития за отбелязване на празника. Директорката Юлия Цинзова беше избрала за мото на проявите мисълта на Еразъм Ротердамски „Моята родина е там, където е моята библиотека“.   Гости на тържеството бяха десетки писатели и културни дейци. Мисията на Столична библиотека и нейния екип е да съхранява и дигитализира паметта на столицата и книжовното ѝ богатство. Гост на празника беше доц. д-р Тодор Чобанов – заместник-кмет на Столична община, който отправи приветствие и подчерта приноса на библиотечното дело за културата на града ни: „От името на нашия кмет – г-жа Фандъкова, и от мое име, честит празник! Библиотеката е крепост на духа, царство на знанието, мястото, където се изграждат най-важните качества у младия човек, свързани с израстването му като личност професионалист, като носител на частица от гениалния дух на славянските просветители Кирил и Методий, чийто старостилен празник е на 11 май. Да, трябва да го кажем: библиотекарите са продължители на тяхното дело! Продължители на това, което те понесоха, за да имаме духовност и идентичност. Българщината не е възможна без вас, без библиотеките! Бъдете благословени!”   В словото си Юлия Цинзова обобщи дейността на библиотеката и оповести, че започва дългоочакваният ремонт на фасадата и цялата сграда: „Честит празник, колеги! Започнаха нашите „Отворени врати” – вече 54 хиляди са нашите читатели. Работят дигиталните ни пратформи, библиобусът е на площада, от началото на годината 350 хиляди читатели са посетили библиотеката. Тези дни се опитахме да слеем празника на Светите братя Кирил и Методий с Деня на Европа. Можете да разгледате изложбата „Уникални пощенски картички и албуми” и „Събуждащият книгите” – тя представя известни български писатели, публицисти и общественици, чиято работа като библиотекари е малко позната”.   Юлия Цинзова обяви, че управляваната от нея институция е учредила Годишна стипендия за студент от УниБИТ в трети курс, който би продължил да работи след завършването си при тях.   В приветствието си проф. д. ик. н. Стоян Денчев каза: „В Древния Египет вторият най-важен човек след фараона е бил библиотекарят. И днес специалистите, които работят в Конгресната библиотека в САЩ, са високо ценени. Сред тях има шестима българи – наши възпитаници. В УниБИТ всяка година кандидатстват стотици млади хора за специалност „Библиотекознание” – това е важно за духовността на нацията ни”.   Думи за мисията на библиотеката отправиха писателите Владимир Зарев, Георги Константинов, Михаил Вешим и Деян Енев, журналистката Валерия Велева и председателят на Държавна агенция „Архиви” Михаил Груев.   „Г-жа Цинзова превърна Столичната библиотека в едно величествено духовно обиталище” – каза Владимир Зарев.   Бяха връчени награди в конкурса „Библиотекар за един ден”.   Източник: Труд", "date": "2019.05.13", "title": "Дейци на културата почетоха библиотекарите"}
{"url": "http://epicenter.bg/article/Dots--Yordan-Velichkov--Tsyalata-planeta-dnes-e-bure-s-barut--Shte-se-osvobodi-li-tya-ot-yadrenoto-orazhie-/182761/11/0", "text": "През последните години човечеството изживява най-рискования и непредсказуем за своето бъдеще период от съществуването си.  Само натрупаният ядрен арсенал е в състояние многократно да унищожи живота на земята. Въпреки това продължава усъвършенстване на съществуващите и въоръжаване с нови още по-модерни и по-разрушителни образци оръжия.    Имало е и ще има войни докато съществува човешкия род. В същото време могъщата пропагандна машина успя да парализира сетивата на международната общественост, която става все по-безразлична към тази агресивна политика, тикаща човечеството към гибел, както и по-безразлична към собствената си съдба. Ако в миналото, особено през 60-те и 70-те години на XX век, мощни антивоенни движения и протести принуждаваха политиците, и особено свръхсилите САЩ и СССР,  да ограничат надпреварата във въоръжаването и потърсят взаимно приемливи решения за намаляване на напрежението, то днес пасивността и безразличието са реален факт. Само в началото на т.нар. период на разведряването, т.е. първата половина на 70-те години, са приети от ООН над 150 важни международни договора, три от които са с изключително значение: Договор за забрана разпространението на ядреното оръжие, Договор за употреба на бактериологическо оръжие и Договор за инсталиране на ядрено оръжие на морското дъно. Днешното взривоопасно състояние на планетата се отчита и тревожи все повече политици, учени, анализатори, които са единодушни в едно: че за  В този дух е и неотдавнашното послание на трима известни американски политици: Джордж Шулц, държавен секретар (1982-1989 г.),  Уйлям Пери, министър на отбраната (1994-1997 г.) и Сам Йън, сенатор, демократ, председател на Комисията по отбрана, направено пред „Уолстрийт джърнъл“. Тези безспорни политически авторитети са единодушни, че е „необходима смела политическа промяна, за да се избегне смъртоносната опасност“. Като критикуват американската политика към Русия те предлагат и конкретни стъпки за нейната незабавна промяна като: - възстановяване на стратегическото сътрудничество с Русия; - президентите Доналд Тръмп и Владимир  Путин в съвместно изявление да потвърдят, че в една ядрена война не може да има победител; двете държави – САЩ и Русия, да обсъдят широки рамки за - утвърждаване на стратегическа стабилност на международната сцена.  Очевидно, като отчита надвисналия ядрен кошмар американският президент смята, че той може да бъде избегнат само с неговото отстраняване. Идеята за свят без ядрено оръжие не е нова. Предлагана е от много политици и световни лидери. Още президентът Айзенхауер отчита катастрофалните последици от употреба на ядрено оръжие. Според него надпреварата във въоръжаването прави света по-несигурен, а мирът – нестабилен. За пълно премахване на ядреното оръжие и унищожаване на ядрените арсенали настоява и президентът Джими Картър. Той дори иска САЩ рязко да ограничат производството и продажбата на конвенционално оръжие. Недопустимо е една от най-демократичните държави, според него, да бъде производител и търговец на оръжие номер едно на планетата. За тази безпрецедентна по мащаб антиоръжейна позиция той е удостоен с Нобелова награда за мир. Въпреки водената през първия мандат остра антисъветска политика, президентът Роналд Рейгън лично предлага на срещата му със съветския лидер Михаил Горбачов, състояла се в Рейкявик през 1986 г., пълна забрана на ядреното оръжие и ликвидиране на запасите му в срок от десет години. Заплахата от ядреното оръжие, която реално застрашава живота на земята, се отчита и от други политици и държавници.  Историята на международните отношения свидетелства, че процесът на разведряване и то в периода на Студената война, включително и неговият кулминационен акт - Съвещанието за сигурност и сътрудничество в Европа през лятото на 1975 г. в Хелзинки, се случи в резултат и на упорития натиск на европейската общественост, правителства и лидери, които в надпреварата във въоръжаването, особено в ядрения век,  Днес изключителна отговорност за реализирането на тази безалтернативна за световния мир и съхраняване живота на Земята инициатива - свят без ядрено оръжие, имат отново европейците. Те и техните лидери трябва да осъзнаят тази отговорност, тъй като става въпрос за бъдещето на Европа и на планетата и решително да подкрепят всяка идея за ликвидиране на ядрения арсенал, включително и последната на президента Тръмп.   Европейците, които само преди няколко десетилетия платиха най-високата цена с човешки жертви и разрушения в две световни войни, трябва да покажат, че войната за тях остава в миналото. Реалната подкрепа, която Европа ще даде на идеята на Тръмп по същество ще бъде и подкрепа на американския президент в гигантския му сблъсък с неолибералния глобализъм. На усилията му да промени едно крайно порочно антихуманно и антисоциално статукво, което провокира постоянно напрежение и въоръжени сблъсъци на световната сцена, предизвиква пълна дестабилизация и хаос в редица държави и райони и отприщва огромни бежански вълни. Такова статукво става все по-опасно за световния мир и сигурност и изключително рисков фактор, който може да предизвика дори глобален военен сблъсък.    Те все още не могат да приемат, че някой се е осмелил да им се противопостави, защото почти четири десетилетия живееха с чувството, че са вечни и непоклатими, защото разполагат с неограничени финансови ресурси, безпрецедентна военна мощ и могъщи медийни възможности. Дали президентът Тръмп ще успее да отстрани неолибералните глобалисти от силните властови позиции, които заемат в САЩ, както и в някои европейски страни е трудно да се прогнозира. Факт е, обаче, че битката срещу неолибералния глобализъм е битка за защита на демокрацията и изконните ценности на човешката цивилизация. Преди 80 години човечеството бе разделено на два враждуващи лагера – на фашистки и антифашистки. За щастие, надделяха антифашистките сили, които спасиха хилядолетните цивилизационни достижения. Днес разделението в САЩ и в някои европейски страни е неолиберали – глобалисти и антиглобалисти, тоест сили, отстояващи и защитаващи националната държава и нейната изключителна демократична същност и безпрецедентна ценностна система. Кой от тях ще надделее. Това в значителна степен ще зависи от позицията на Европа. Погледите на международната общественост са обърнати към бъдещите европейски лидери, които ще бъдат избрани съвсем скоро. Надеждите и очакванията са големи. Дали ще се покажат достойни наследници и горди независими европейци, както техните предци, които почти три хилядолетия са главният двигател на човешкия прогрес или ще продължат със синдрома на сателити и слуги на чужди интереси?  Бъдещето ще покаже! Текстът е публикуван във в. „Труд“ и предоставен на Епицентър.бг от автора", "date": "2019.05.13", "title": "Доц. Йордан Величков: Цялата планета днес е буре с барут. Ще се освободи ли тя от ядреното оръжие?"}
{"url": "http://epicenter.bg/article/Komisar-Spasov--Begletsat-Zaykov-v-poslednata-godina-ne-e-imal-mobilen-telefon/182706/3/0", "text": "Работим по основните версии. Мислим, че издирваният за убийството в Костенец Зайков е около града или в пределите на общината - или в изоставена сграда, или предприятие. Предполага се, че той е опасен. Близките му приятели са 4 човека, с които поддържа контакт. В последната година не е имал мобилен телефон. Съзнателно е отказвал да има такъв. Нека гражданите да бъдат бдителни и внимателни. Това обяви пред Нова тв старши комисар Николай Спасов от СДВР.   \"Може да е в землището на общината. Проверява се всяка пресечена местност. Надяваме се всеки гражданин да ни подава сигнали. Тези четири дни работихме доста по поведението му. В годините назад е бил активен и е създавал доста проблеми. Полицията го познава добре. Престъпленията му са свързани най-вече с кражби на автомобили и от жилища. Има изграден много тесен кръг от приятели. Това не е нещо естествено. Доста труден и асоциален е. Не е харесвал публични места и заведения\", заяви още Спасов. Криминалистът каза още, че издирваният Зайков е човек, който познава местността и е израснал тук. \"Потърсили сме помощ и от ловните дружинки в района\", допълни той.   Старши комисар Николай Спасов разкрива още, че снощи са получени два сигнала. Жена се е обадила около 20 часа вечерта, за да заяви, че е забелязала мъж, отговарящ на описанието на Стоян Зайчев, заподозрян за убийството на жена си в Костенец. Униформени моментално пристигнали на мястото и дори го обходили с дрон. Уви, от него нямало и следа. \"Получихме и втори сигнал около 00:00 - 1:00 през нощта. В Долна Баня деца са видели човек, който се е насочил към необитавана къща. Колегите веднага са отишли на мястото, но отново не са намерили нищо\", заяви Спасов. ", "date": "2019.05.13", "title": "Комисар Спасов: Беглецът Зайков в последната година не е имал мобилен телефон"}
{"url": "http://epicenter.bg/article/Tezhka-katastrofa-s-dve-zhertvi-na-patya-Plovdiv-Pazardzhik/182707/3/0", "text": "Тежка катастрофа с две жертви и сериозно пострадал е станала на пътя Пловдив-Пазарджик, съобщиха от пресцентъра на ОД на МВР.  Сигналът е подаден днес на телефон 112. Според първоначалната информация край разклон за с. Цалапица в движещ се на заден ход тежкотоварен автомобил \"Скания\" се блъснало БМВ. На място са загинали 32-годишният водач на колата и 23-годишен пътник.  В тежко състояние в болница е откаран друг младеж, на 22 години. И тримата са от Пазарджик. Камионът управлявал 45-годишен мъж, няма данни за употреба на алкохол и наркотични вещества.  Причините са изясняват в рамките на образувано досъдебно производство, по описа на РУ - Стамболийски.", "date": "2019.05.13", "title": "Тежка катастрофа с две жертви на пътя Пловдив-Пазарджик"}
{"url": "http://epicenter.bg/article/Okrazhniyat-sad-v-Pazardzhik-shte-se-proiznese-sreshtu-kmeta-na-Septemvri/182710/3/0", "text": "Пазарджишкият окръжен съд ще се произнесе по обвинението срещу кмета на Септември Марин Рачев за укриване на данъци в особено големи размери, което е за периода преди да поеме управлението на общината. Тогава той е бил търговец на горива. Прокуратурата иска 5 години затвор и конфискуване на имуществото му.  Според обвинението Марин Рачев е укрил данъци в размер на 118 хиляди лева, които се удвояват заради уважения граждански иск на НАП. През 2006 година Марин Рачев е продавал част от горивото без документи и е укривал печалба.  В хода на двегодишното съдебно разследване прокуратурата добави допълнителни обвинения срещу Рачев. Почеркова експертиза доказа, че декларациите по ДДС и годишната декларация за 2006 година носят подписа на съпругата му, а не както е по закон, на самия Рачев. Затова прокуратурата поиска 5 години затвор и конфискация на имуществото му.  От своя страна защитата смята, че след като няма подпис на обвиняемия, няма и престъпление, извършено от него. Самият Марин Рачев очаква днес да бъде оневинен.  ,,Невинен, нека да оставим съдът да се произнесе и тогава вече бихме направили някакви коментари'', сподели неговият адвокат, цитиран от БНР.  Очаква се присъдата да бъде произнесена в 11 часа.", "date": "2019.05.13", "title": "Окръжният съд в Пазарджик ще се произнесе срещу кмета на Септември"}
{"url": "http://epicenter.bg/article/Iskra-podpali-predpriyatie-v-Pleven--Mazh-postrada--a-shtetite-sa-golemi/182725/3/0", "text": "Пожарникари са гасили пожар в предприятие за преработка и топене на патешка мас в землището на плевенското село Малчика. Това съобщиха от Областната дирекция на МВР в Плевен.  Сигнал за инцидента е постъпил вчера в 08.07 часа в Оперативен център при РДПБЗН - Плевен за пожар в котелното помещение в предприятието. Незабавно са изпратени служители от РС ПБЗН в Левски за потушаване на пожара.  При огледа е установено, че причина за инцидента е техническа неизправност - искра в ел. мотор. Пострадал е 30-годишен служител на фирмата, на който му е оказана медицинска помощ. В пламъците са унищожени 420 кв. м покривна конструкция и два котела.  Спасени са три товарни коли, два мотокара и животинска мазнина - 80 тона.  ", "date": "2019.05.13", "title": "Искра подпали предприятие в Плевен! Мъж пострада, а щетите са големи"}
{"url": "http://epicenter.bg/article/Tri-zheni-s-obvinitelni-aktove-za-prosiya-na--quot-Kapitan-Andreevo-quot-/182727/3/0", "text": "Районната прокуратура в Свиленград внесе в съда обвинителен акт спрямо А.А., на  36 г., М.С., на 34 г., и М.Н., на 59 г., за това, че като пълнолетни и работоспособни лица системно се занимавали с просия. По делото е установено, че трите обвиняеми жени упражнявали дейността си в периода от 18.04.2018 г. до 5.02.2019 г., на автомагистрала „Марица“. Те били безработни и изкарвали прехраната си чрез просене на пари и храна от шофьори и пътници на товарни автомобили, чакащи да преминат през пункта. С поведението си обвиняемите създавали затруднения на движението, тъй като деянията им били извършвани на платното на магистралата, поради което им били съставяни и актове. Трите били предупреждавани многократно от служители на МВР с полицейски протоколи да преустановят дейността си, но те продължавали да просят. Предстои Районният съд в Свиленград да насрочи първо заседание по делото.", "date": "2019.05.13", "title": "Три жени с обвинителни актове за просия на \"Капитан Андреево\""}
{"url": "http://epicenter.bg/article/Sadat-osadi-kmeta-na-Septemvri-na-2-godini-i-polovina-uslovno/182735/3/0", "text": "Окръжният съд в Пазарджик призна за виновен и осъди на 2 години и 6 месеца лишаване от свобода с 4 години изпитателен срок кмета на Община Септември Марин Рачев за укриване на данъци.   Съдът посочи, че през периода 14 февруари 2005 - 5 април 2007 година в качеството си на едноличен търговец и при условията на продължаващо престъпление, Марин Рачев е избегнал плащането на данъци в особено големи размери - 118 923 лева. Освен това е потвърдил неистина в Данъчни декларации. Освен наложеното му наказание съдът го осъди да заплати 115 106 лева в едно със законовата лихва от 2006 година до сега, а също и разноси по делото в размер на 6 034 лева.   Присъдата може да се обжалва в 15-дневен срок пред Апелативен съд-Пловдив.   Източник: Канал 3", "date": "2019.05.13", "title": "Съдът осъди кмета на Септември на 2 години и половина условно"}
{"url": "http://epicenter.bg/article/Mazh-izpadna-ot-kolata-si--tya-mina-prez-nego-i-go-ubi-na-izhoda-za-Panagyurishte/182746/3/0", "text": "61-годишен мъж от Пловдив загина при пътен инцидент в неделя на изхода за Панагюрище, съобщават от Областната дирекция на МВР в Пазарджик.  Мъжът е загубил управлението над колата, която напуснала пътното платно и се е преобърнала в страни от пътя. Той изпаднал от купето и бил смачкан от автомобила, пише \"Дарик\".  Тялото е транспортирано за аутопсия в \"Съдебна медицина“-Пазарджик. Изясняват се обстоятелствата около инцидента.", "date": "2019.05.13", "title": "Мъж изпадна от колата си, тя мина през него и го уби на изхода за Панагюрище"}
{"url": "http://epicenter.bg/article/KPKONPI-dava-srok-na-Porozhanov-da-podade-korigirashta-imushtestvena-deklaratsiya-/182747/3/0", "text": "Антикорупционната комисия (КПКОНПИ) съобщи, че е установила несъответствие в подадената от министъра на земеделието Румен Порожанов имуществена декларация за 2018 година. От КПКОНПИ не уточняват за какво точно несъответствие става дума. Посочва се само, че му е даден срок да подаде коригиращ документ, съобщава БНР.  През март при представяне на отчета за дейността на Антикорупционната комисия Пламен Георгиев, който в момента заради скандал с недекларирана тераса е в отпуск, обяви от парламентарната трибуна за фрапиращи пропуски в публичните декларации, като каза, че повече от 700 от подадените за 2018 година са с пропуски или несъответствия. След това се разбра, че става дума за министри, заместник-министри, висши държавни служители. Всички те по закон са получили право да подадат коригиращи документи, които след обработката им ще бъдат публикувани на сайта на Антикорупционния орган.  Кога ще стане това не се знае. Не ясно и какво е разминаването, установено от комисарите в декларацията на Румен Порожанов, нито дали е подал коригираща декларация. Ясно е обаче, че ако земеделският министър не е подал коригираща декларация или тя не обяснява установената разлика между декларираното и притежаваното от него, срещу Порожанов може да започне процедура по отнемане на имуществото му.  Заради медийни твърдения, че КПКОНПИ не е публикувала изцяло или че е променила декларацията на Порожанов, Антикорупционната комисия уточнява, че е „публикувала на интернет портала си всички подадени декларации за имущество и интереси за 2018 г., на лица, заемащи висши публични длъжности, включително и декларацията на Румен Андонов Порожанов“. Министърът „е включил информация за лице, с което се намира във фактическо съжителство на съпружески начала“, но е „декларирал е пред Комисията, и че не желае да бъде публикувана информация относно лицето“, се посочва в съобщението.", "date": "2019.05.13", "title": "КПКОНПИ дава срок на Порожанов да подаде коригираща имуществена декларация "}
{"url": "http://epicenter.bg/article/Otnovo-ne-tragna-deloto-sreshtu-d-r-Ivan-Dimitrov--zastrelyal-Zhoro-Plaha/182751/3/0", "text": "Делото срещу рентгенолога д-р Иван Димитров, обвинен в убийството на крадеца Жоро Джевизов при превишаване на пределите на неизбежна отбрана, приключи за секунди и ще бъде насрочено за друга дата. Причината е, че председателят на съдебния състав е болен и не е успял да дойде на работа.  Така Димитров само се разкара до съдебната палата, което видимо го подразни. Той беше посрещнат с аплодисменти от протестиращите, предаде \"Марица\"-Пловдив.  Нито той, нито адвокатът му знаеха за създалата се ситуация. Медикът запази ледено мълчание пред медиите, но защитникът му Георги Кутрянски коментира, че ако бъдат приети законовите поправки, касаещи неизбежната самоотбрана, това би могло да има благоприятен ефект върху развоя на съдебния процес.   Източник: Новини.бг", "date": "2019.05.13", "title": "Отново не тръгна делото срещу д-р Иван Димитров, застрелял Жоро Плъха"}
{"url": "http://epicenter.bg/article/Spetssadat-zasedava-po-deloto-sreshtu-Minyu-Staykov/182763/3/0", "text": "На 14 май Специализираният наказателен съд заседава по делото срещу бизнесмена Миню Стайков, предаде БГНЕС. Преди седмица магистратите го оставиха в ареста по последното, трето обвинение, което прокуратурата му повдигна – за злоупотреби и деклариране на неверни данни с цел да бъдат отпуснати средства от еврофондове.   Разследването се води срещу 8 души, свързани с \"Винпром Карнобат\", обвинени в злоупотреби с еврофондове. Сред тях е и Стайков. Той е в ареста от осем месеца по други обвинения – за държане на контрабандни цигари и данъчни престъпления. По закон трябваше да бъде освободен, тъй като изтича максималният срок за задържането под стража. С новото обвинение обаче арестът беше удължен. Прокуратурата твърди, че дружества, свързани със Стайков, са получавали неправомерно средства от европрограми за земеделие. Парите били отпускани за развитие на селските райони и засаждане на нови лозя. По делото вече беше разпитан настоящият министър на земеделието, храните и горите Румен Порожанов в качеството му на бивш директор на Фонд „Земеделие“.   Преди седмица адвокатите на Стайков поискаха отвод на прокурор Ангел Кънев, който ръководи първите две дела срещу него - за държане и продажба на акцизни стоки без бандерол и за данъчни и документни престъпления. Защитата на бизнесмена твърди, че Кънев е заинтересован от изхода на процеса, тъй като преди години е купувал земи от фирма, свързана основния конкурент на Стайков в алкохолния бизнес – \"Винпром Пещера\". От прокуратурата публикуваха официално съобщение, в което посочват в детайли, че няма основание да се иска отвод.", "date": "2019.05.13", "title": "Спецсъдът заседава по делото срещу Миню Стайков на 14 май"}
{"url": "http://epicenter.bg/article/-quot-Krav-za-krav-quot--zakaniha-se-ot-tsiganskata-mahala-sled-intsidenta-v-Bolyarino/182765/3/0", "text": "Кръв за кръв ще има, заканиха се в ромската махала на Белозем, където е живял убитият Петър.  Преди минути в селото се завърна Ангел Гаджев, който е бил заедно с Петър минути преди убийството.  ,,Не сме били във фермата на кипъреца. Бяхме в люцерната на два километра, когато той пристигна с джипа и ние с другия Ангел избягахме с каруците, а Петър остана. Видях как фермерът блъсна Петър и започна да прави кръгчета в люцерната, газейки го'', разказа Ангел, цитиран от \"Марица\"-Пловдив.  31-годишният Петър оставя сираче, 8-месечно бебе, а съпругата му е бременна в шестия месец.  Майката на убития Петър - Фанка, е в шок от случилото се.  ,,По-добре да не излиза от затвора. Господ да го накаже, върна ми детето на парчета'', изплака майката.  Както е известно, фермерът Димитакис Пирилис блъсна с джипа си Петър Гаджанов и го уби на място. Екшънът се разиграл в неделя около 1 часа.  Според запознати ромите отишли да крадат от окосената люцерна на фермера. Той живее от 10 години в Болярино и има голяма кравеферма.   Източник: Новини.бг", "date": "2019.05.13", "title": "\"Кръв за кръв!\", заканиха се от циганската махала след инцидента в Болярино"}
{"url": "http://epicenter.bg/article/Privlyakoha-kato-obvinyaemi-otselelite-kradtsi-ot-Bolyarino/182775/3/0", "text": "Районна прокуратура-Пловдив привлече като обвиняеми и задържа двама мъже за опит за кражба от ферма край село Болярино, област Пловдив. Това съобщиха от пресцентъра на Апелативна прокуратура-Пловдив.  Районна прокуратура-Пловдив привлече като обвиняеми А.Г., на 28 г., за това, че на 11 май 2019 г., в землището на с. Болярино, обл. Пловдив, направил опит за кражба на селскостопански животни – две крави от фермата на Д.П., на 60 г., като деянието е извършено в условията на опасен рецидив, след предварителен сговор с А.И., на 28 г., и с П.Г., на 30 г., - престъпление по чл. 196 ал. 1 т.2 във .вр. чл.195 ал. 1 т.4 и т.5 във вр. чл. 194 ал. 1 във вр. чл.29 ал. 1 б. А във вр. чл. 18 ал. 1 от Наказателния кодекс, и А.И., на 28 г., за това, че на 11 май 2019 г., в землището на с. Болярино, обл. Пловдив, направил опит за кражба на селскостопански животни – две крави от фермата на Д.П., на 60 г., като деянието е извършено в условията на повторност, след предварителен сговор с А.Г., на 28 г., и П.Г., на 30 г. - престъпление по чл. 195 ал. 1 т. 4,5,7 във вр. чл. 194 ал. 1 във вр. чл. 28 ал. 1 във вр. чл. 18 ал. 1 от Наказателния кодекс.  До момента е установено, че около полунощ на 11 май 2019 г., двамата обвиняеми, заедно с П.Г., на 30 г., отишли във ферма в землището на с. Болярино, обл. Пловдив, с намерение да извършат кражба на селскостопански животни – две крави. Те били забелязани от собственика на фермата – Д.П., кипърски гражданин, който ги подгонил с автомобила си \"Форд Рейнджър\". Тримата се разбягали в различни посоки. След кратко преследване единият от тях – П.Г., на 30 г., бил застигнат и блъснат от автомобила, управляван от Д.П. Пострадалият мъж е починал от нараняванията си, като по случая е образувано досъдебно производство в Окръжна прокуратура-Пловдив. А.Г. и А.И. успели да избягат и по-късно били задържани от полицията.  До момента А.Г. е осъждан 9 пъти (осем пъти за кражби и един път за грабеж), като е излязъл от затвора през септември 2018 г. Той е бил осъден на \"лишаване от свобода\" за срок от две години и осем месеца за кражби на крави от различни собственици, измежду които и от собственика на фермата Д.П.  А.И. е осъждан два пъти за престъпления против собствеността - кражби. Пострадалият П.Г. е бил осъждан 14 пъти, включително и за кражба на коне от собственика на фермата Д.П. през 2011 г., за което му е било наложено наказание от седем години лишаване от свобода, което е изтърпял.  \"Обвиняемите А.Г. и А.И. са задържани за срок от 72 часа, като преценката е на наблюдаващия прокурор дали ще внесе искане за вземане на мярка за неотклонение \"задържане под стража\" спрямо тях. По досъдебното производство ще бъдат разпитани свидетели и назначени експертизи\", уточни Чавдар Грошев, районен прокурор на гр. Пловдив. Разследването по случая продължава.", "date": "2019.05.13", "title": "Привлякоха като обвиняеми оцелелите крадци от Болярино"}
{"url": "http://epicenter.bg/article/4-godini-zatvor-za-tsiganina--koyto-prebi-baba-Ivanka-ot-starozagorskoto-selo-Gurkovo/182779/3/0", "text": "Четири години затвор при първоначален строг режим наложи съдът на 40-годишния Кольо Рашков, който през януари в началото на годината нападна и преби жестоко възрастна жена в Гурково, за да я обере, съобщи bTV.   На 20 януари рецидивистът проникнал в къщата на 83-годишната Иванка Колева и след като я малтретирал жестоко и откраднал последните 35 лева, които роднини й дали да си купи подарък.   След преживяното баба Иванка разказа, че същата вечер гледала телевизия, когато чула да хлопва една от вратите на дома ѝ. Проверила, но не видяла никого и си легнала. Малко по-късно, след като заспала, била нападната от мъж с маска и ръкавици.   \"С едната ръка ми натискаше устата, с другата ме биеше. Удряше, където свари - по носа, по главата. Хвана ме като парцал и ме хвърли на 2-3 метра в стаята\", сподели тогава през сълзи самотноживеещата възрастна жена, която остана една седмица в болница с тежки травми. Накрая престъпникът я принудил да му отвори вратата и така напуснал дома й. Само след часове обаче той беше заловен. Оказа се, че Рашков, който е от ромски произход, вече има 4 присъди, като съвсем наскоро е излежал поредната - за кражба. Затова и сега магистратите отчетоха, че нападението срещу баба Иванка е извършено в условията на опасен рецидив. Присъдата на Рашков става факт след споразумение между него и прокуратурата.   Има данни, че по време на престъплението е бил дрогиран.", "date": "2019.05.13", "title": "4 години затвор за циганина, който преби баба Иванка от старозагорското село Гурково"}
{"url": "http://epicenter.bg/article/Glavniyat-prokuror-se-otchete-za-svarshenoto-prez-2018-godina/182784/3/0", "text": "Главният прокурор внесе във Висшия съдебен съвет Доклад за дейността на прокуратурата и на разследващите органи през 2018 г.  Цялостната дейност на прокуратурата и на разследващите органи през 2018 г. е представена в национален мащаб и е извършен сравнителен анализ с данните от предходните две години.   I. Основни резултати, тенденции и изводи:  Прокурорите в страната са работили общо по 275 979 (295 763; 305 602) преписки и по 213 109 (211 045; 211 079) досъдебни производства (ДП). Участвали са в 155 989 (153 264; 147 284) съдебни заседания по наказателни, административни и граждански дела. Административните отдели в прокуратурите са работили по 12 114 (10 990; 10 764) преписки. До компетентните ведомства и контролно-административни органи са изпратени 561 (764; 656) предложения за отстраняване на констатирани нарушения и предприемане на мерки, съобразно законовите им правомощия.  Запазва се трайно висок делът на решените преписки, спрямо наблюдаваните – 95.6% (95.9%; 95.6%). С образуване на ДП са решени общо 45 746 (46 439; 47 521) преписки, а с отказ да се образува – 122 575 (112 389; 116 738). Остава в сила изводът от предходни доклади, че прокуратурата е ангажирана в значителен брой случаи с въпроси извън нейната компетентност - гражданскоправни спорове, битови и междуличностни проблеми, административни нарушения,.  Прокурорите са се самосезирали в 1 248 (1 496; 1 844) случая, като по 110 (124; 154) от тях са образували ДП.  Констатира се спад на наблюдаваните преписки, започнали по сигнали на контролни органи – 2 499 (3 061; 2 062), като образуваните по тях дела съставляват едва 1.7% (2%; 1.1%) от всички образувани ДП. Нисък е делът на образуваните преписки по сигнали на Дирекцията за национален строителен контрол, Сметната палата, Агенцията за държавна финансова инспекция. Няма образувани преписки по сигнали на Агенцията за приватизация и следприватизационен контрол.  Новообразуваните ДП, разследвани по общия ред, са 85 409 (91 068; 96 803), от тях от разследващи полицаи – 82 699 (88 589; 94 213). От следователи са разследвани 2 295(2 053; 2 116) ДП. Разследващите митнически инспектори са работили по 337 (352; 379) новообразувани дела, военните разследващи полицаи в МО – по 175 (202; 211), а прокурорите са разследвали 80 (97; 109) новообразувани производства.  Наблюдаваните бързи производства са 20 810 (19 766; 16 236). За тригодишния период се отчита значителен ръст – с 5.3% спрямо 2017 г. и с 28.2% спрямо 2016 г., което е обусловено и от промените в НПК, в сила от 05.11.2017 г., когато незабавното производство отпада като диференцирана форма на досъдебното производство и такава остава единствено бързото производство (чл. 356 – 361 НПК).  Новообразуваните бързи производства съставляват 19.3% (17.3%; 13.8%) от всички новообразувани ДП. Прилагането на ускорената форма на разследване осигурява бързина в наказателното правораздаване, което е от значение и за генералната превенция. Резултатите сочат добро взаимодействие между прокуратурата и полицията.  Запазва се висок делът на приключените в законовите срокове разследвания – 99.63% (97.79%; 99.97%).  В съда са внесени 30 499 (33 542; 34 482) прокурорски акта (обвинителни актове – 50.2%, предложения за споразумения – 35.1% и постановления с предложения за освобождаване от наказателна отговорност и налагане на административно наказание по чл. 78а НК – 14.7%). Намалението спрямо предходната година е с 9.1% и с 11.6% спрямо 2016 г.  По внесените в съда 30 499 (33 542; 34 482) прокурорски акта, 15 299 (16 936; 18 296) са обвинителни актове, 10 712 (10 293; 11 546) са споразумения и 4 488 (6 313; 4 640) са постановленията с предложение за освобождаване от наказателна отговорност и налагане на административно наказание (чл. 78а НК). На съд са предадени общо 33 318 (37 087; 38 469) лица.  Запазва се трайно висок делът на осъдените и санкционираните лица с влязъл в сила акт, спрямо всички лица с постановен окончателен съдебен акт (осъдени, санкционирани и оправдани). За последния тригодишен период този дял е над 97%. Лицата с влезли в сила осъдителни и санкционни съдебни решения са 31 205 (33 778; 34 454).  Запазва се и положителната тенденция на намаляване на абсолютния брой върнати от съда на прокурор дела в последните три години – 1 015 (1 563; 1 689), което е намаление спрямо 2017 г. – с 35.1% и спрямо 2016 г. – с 39.9%.  Намалява и относителният дял на върнатите дела, спрямо внесените актове – 3.3% (4.7%; 4.9%), което е показател за подобрена работа.  Прокуратурите, които не отчитат върнати дела, са ОП В. Търново и Кърджали, както и РП Ардино, В. Преслав, Ген. Тошево, Етрополе, Златоград, Ивайловград, Крумовград, Кубрат, Оряхово, Пещера, Тервел, Трън, Трявна и Царево.  Специализираната прокуратура е с дял на върнатите дела 0.7, който в сравнение с предходните години (1.0; 1.6) е намалял.  Запазва се тенденцията делът на оправданите лица за последните три години да е под 3%, като за отчетната година той е 2.7% (2.7%; 2.5%). Това е показателно за качеството на работата на прокурорите.  Дела, образувани за престъпления от особен обществен интерес (ДООИ)  Констатира се ръст на наблюдаваните дела от тази категория – 24 677 (22 042; 21 160), но броят на внесените в съда прокурорски актове намалява – 4 888 (4 959; 4 934), както и броят на обвиняемите лица – 5 581 (5 808; 5 844).  Относителният дял на върнатите от съда такива дела, спрямо внесените прокурорски актове, е 3.9% (5%; 4%).  Делът на оправданите лица с влязла в сила присъда, спрямо всички лица с постановен окончателен съдебен акт, е 2.9% (4.3%; 4%).   Прокурорите от териториалните прокуратури са изпратили 1 179 (1 118; 884) молби за правна помощ и са издали 404 (290; 291) европейски заповеди за арест (ЕЗА). Получени за изпълнение от други държави са 2 438 (2 372; 2 134) молби за правна помощ и 284 (235; 248) ЕЗА.  Извършени са 19 (6; 3) екстрадиции на чуждестранни осъдени лица и 46 (43; 51) – на български граждани. Чрез трансфер са получени 62 (60; 68) наказателни производства, а трансфер на наказателно производство в друга държава е осъществено в 7 (5; 11) случая.  Задържаните лица (по ЗЕЕЗА) са 356 (за 2017 г. – 258). Участията в съдебни заседания по международно правно сътрудничество (по НПК и ЗЕЕЗА) са 2 299 (за 2017 г. – 2 014).  II. Необходими мерки и законодателни промени  Въз основа на констатациите в годишните доклади на прокуратурите се представят предложения за необходими законодателни промени.  По отношение на Наказателния кодекс  Позицията за необходимост от цялостно осъвременяване на материалноправната рамка, която да съответства на настоящите социално-икономически условия и технологично развитие, остава непроменена. Частичните изменения и допълнения на НК не преодоляват дефицити, препятстващи ефективното правораздаване.  Наложително е сериозно преосмисляне на концепцията за корупционните престъпления и създаване на състави, адекватни на съвременните обществено-икономически отношения.  Остават валидни предложените в предходни доклади промени, насочени към създаване на стимулираща последващо добросъвестно поведение, изключваща наказуемостта уредба – за лицето, дало подкуп, ако доброволно е съобщило за това, макар и не незабавно, включително и когато не е било изнудвано; за лица, разкрили особено тежки престъпления, в които са участвали, ако за това е сключено споразумение между защитата и прокурора; въвеждане на редукция на наказанието, при самопризнания на обвиняемия; обсъждане на отпадането на наказателната отговорност за провокация към подкуп по чл. 307 НК.  Пълноценната защита на определени отношения налага обмислянето на възможността от допълване със състави или отпадане на такива, с оглед на нуждата от:  -декриминализация на загубили значение за наказателноправната защита на обществени отношения престъпни състави или актуализирането им, вкл. замяна на наказателната отговорност по тези състави с административнонаказателна, а за някои от тях – с преследването им по частноправен ред;  -промени в чл. 67, ал. 1 и 2 НК (съответно в чл. 301, ал. 1, т. 7 и чл. 381, ал. 5, т. 4 НПК) поради липса на законов регламент на кого да се възложат възпитателните грижи в хипотезата на условно осъждане и преценка дали в тези случаи следва да намери приложение чл. 67, ал. 3 НК;  -разширяване на кръга на лицата, обект на защита от квалифицираните състави на чл. 116 и чл. 131, ал. 2 НК с включване на служители по чл. 19, ал. 1 ЗИНЗС и служителите на ГДО;   -разширяване на приложното поле на чл. 218б, ал. 1 НК с включване в обхвата му и престъпленията по чл. 216 НК, както и по чл. 195, ал. 1, т. 1-4, т. 6 и т. 8 НК в маловажни случаи чрез съответна промяна и в чл. 195, ал. 4 НК и синхронизиране на ал. 1 с ал. 2 на чл. 218б НК;  -предвиждане на привилегирован състав на престъплението по чл. 216 НК, когато причинените имуществени вреди бъдат възстановени до приключване на съдебното следствие;  -разширяване на предметния обхват на нормата на чл. 371 НК с включване на престъпления, извършени от държавни служители от МВР, ДАНС, ДАР, ГДИН, ГДО при МП и др., както и престъпленията, извършени във военно време, бойна обстановка или при участие в мисия.  По отношение на НПК  Неразрешен е заявеният в предходни доклади възникнал проблем след допълването на НПК през 2015 г. с правилата за предоставяне на данни от предприятия, предоставящи обществени електронни съобщителни мрежи и/или услуги (чл. 159а), довел до съществено снижаване на ефективността на разследване на компютърните престъпленията (Глава девета „а“ от НК), които в значителната си част не са тежки. След като не съответстват на изискването за допустимост, не се предоставят необходимите трафични данни, без които доказването им е невъзможно.  Продължават да са актуални за обсъждане нормативни промени, които да осигурят съответствие на стандартите за ефективност на разследването, съобразени и с изискванията на ЕКПЧ, за осигуряване на достатъчен достъп на пострадалия до материалите по текущо и приключило разследване (в широкия смисъл, възприет от ЕСПЧ), който позволява реализиране на процесуалните му права – при постановяване на отказ да се образува досъдебно производство след предварителна проверка; при приключване на производството без привличане на обвиняем и при засегнато от деянието лице, което не е претърпяло съставомерни вреди; преосмисляне на института на образуването на досъдебното производство, с оглед изискването за предварително наличие на достатъчно данни и връзката му с института на предварителната проверка; преосмисляне на правилата за подсъдността, в търсене на по-независимо и безпристрастно разследване на проявите на полицейско насилие.  Отново е валидна потребността от промени, отчитащи значителната фактическа и правна сложност на случаите, свързани с организирана престъпност и корупционни престъпления, произтичаща от спецификата в способите на извършване: предвиждане на процесуална възможност (чл. 172, ал. 2 НПК) специални разузнавателни средства да се използват при разследването на тежки умишлени престъпления и по Глава седма от НК „Престъпления против финансовата, данъчната и осигурителната системи“; възможност при разследване по дела за престъпления по чл. 321 НК и такива, извършени в изпълнение на решение или по поръчение на ОПГ, прилагането на СРС да продължи повече от 6 месеца и до две години за разследване чрез служител под прикритие (чл. 175, ал. 4 НПК).  Актуални остават предложенията за използване на съществуващия ресурс на следователите, както и на военните прокуратури за разширяване на материалната компетентност на следователите с включване на нови състави на престъпления, съответно за разширяване на компетентността на военната прокуратура (чл. 396 НПК) с престъпленията, извършени от граждански лица на служба в ДАНС, МВР, ГДИН и ГДО при МП, при или по повод изпълнение на службата им, както и престъпленията, извършени от граждански лица, в съучастие или съпричиняване с такива лица. Резултатите сочат недостатъци в ефективността по преписки и дела за престъпления, извършени от тази категория лица, вкл. чести случаи на отводи на прокурорите, работещи в един съдебен район със съответните служители на МВР, което води до забавяне.  По отношение на други закони  Валидни са предложените и в предходния доклад промени в други закони.  В Данъчно-осигурителния процесуален кодекс (ДОПК) да се осигури възможност на органите на досъдебното производство пряко да изискват от структурите на НАП информацията, необходима им за воденото досъдебно производство, каквато възможност съществува за който и да е съдебен изпълнител или митнически орган (в чл. 72, т. 1–5 и чл. 74–75).  Предвиждане в Закона за кредитните институции (ЗКИ) на възможност и за разследващия орган самостоятелно да поиска от съда разкриването на сведения, съставляващи банкова тайна.  В Закона за съдебната власт (ЗСВ) да се разшири приложното поле на извънредното атестиране при хипотезата на трайно влошаване на качеството на работата.  Приоритети през 2019 г.  * Утвърждаване на тенденцията за трайно намаляване на субективните предпоставки, водещи до съществени процесуални нарушения в досъдебната фаза на процеса, които обуславят и връщане на делото на прокурора и/или постановяване на оправдателни съдебни актове.  * Устойчиво запазване на високо ниво на срочността на разследване и решаване на преписките и делата, вкл. предвид обективно очертаващия се спад на регистрираната престъпност.  * Ефективно прилагане на механизма на специалния надзор в ПРБ за оказване на своевременна методическа помощ на разследващите органи и наблюдаващите прокурори по дела с голяма фактическа и правна сложност, особено в областта на противодействие на корупционните престъпления и организираната престъпност.  * Продължаване на утвърждаването на стандартите за ефективно разследване, в съответствие с изискванията на ЕСПЧ, и повишаване на качеството на взаимодействие с европейските и другите международни партньори в противодействието на престъпността, посредством използване в пълнота на инструментариума на международното правно сътрудничество.  * Осигуряване на необходимия мониторинг върху натовареността на прокурорите и разследващите органи и обема дейност на прокуратурите, за ефективно изпълнение на решенията на ВСС за окрупняване на районните прокуратури.  * Постигане на максимално допустима прозрачност в дейността на прокуратурата посредством пълноценно реализиране на законовите форми на отчет на главния прокурор пред ВСС и Народното събрание, при балансирана защита на обществените интереси и публична комуникация за информиране на обществеността относно образуването и напредъка на значими дела.  * Засилване на доверието на обществото в ефективността на правоприлагането чрез стриктно съблюдаване на правата на гражданите и постигане на институционална предвидимост.  * Ефективно използване на механизмите за взаимодействие, съобразно настъпилите нормативни и структурни промени в организацията и дейността на другите държавни органи за противодействие на престъпленията, с особен акцент в активизиране на Координационните центрове за взаимодействие между НАП, КПКОНПИ и прокуратурата. ", "date": "2019.05.13", "title": "Главният прокурор се отчете за свършеното през 2018 година (Вижте доклада)"}
{"url": "http://epicenter.bg/article/Tsatsarov-sled-sreshtata-s-prezidenta--Pravomoshtiyata-na-glavniya-prokuror-ne-tryabva-da-se-promenyat-sega/182766/2/0", "text": "\"Правомощията на главния прокурор не трябва да се променят до избора на нов такъв\". Това заяви след срещата си с президента Румен Радев главният прокурор Сотир Цацаров. С тази среща стартират консултациите на държавния глава за критериите, по които ще бъде избран наследникът на Цацаров.   \"Не бива да се мисли за каквито и да било изменения в статута на главния прокурор преди да бъде реализиран изборът\", бе категоричен Обвинител №1 пред медиите.  За в бъдеще обаче правомощията на главния прокурор ще бъдат променени, даде да се разбере Сотир Цацаров.   Главният прокурор ясно показа, че не одобрява инициативата на президента Румен Радев да започне консултации за избора на нов главен прокурор, който предстои чак през есента. Цацаров дори намекна, че действията на президента могат да се изтълкуват като опит да се влияе на процедурата, върху която държавният глава нямал никакви правомощия.   \"Започването на консултации днес за мен, е доста прибързан процес\", подчерта Цацаров. Той допълни, че е споделил тази своя позиция на президента.   Пред журналисти след края на срещата Цацаров наблегна, че тези консултации не бивало да дават сянка на съмнение като \"опит за влияние\" върху първата част от процедурата - при която се номинират кандидатите и ВСС провежда избора си; като това било коментирано между двамата и президентът изразил \"пълно разбиране\". \"Сигурен съм, че президентът иска да спазва стриктно правомощията си и конституцията\", повтори Цацаров, но пък определи диалога между двамата като \"откровен и спокоен\".   Процедурата по закон може да започне най-рано през юли, защото мандатът на Цацаров изтича през януари 2020 г. Затова, според главния прокурор, сега консултациите при държавния глава са „прибързани”, но не пречели, стига да не влияят върху процедурата.  А тя е в ръцете на Висшия съдебен съвет. След като членовете му посочат кой трябва да бъде главен прокурор, президентът го назначава с указ.   Цацаров определи днешния си разговор с Радев като „открит и спокоен, но и прибързан”. Двамата обсъждали принципни въпроси.  Цацаров каза още, че до 2-3 седмици се очаква правосъдният министър Данаил Кирилов да внесе промени в Закона за съдебната власт, които да променят правомощията на главния прокурор и да осигурят по-стриктен контрол върху неговите действия. Според Цацаров Европа изисква това и България трябва да се съобрази.   \"Мисля, че министър Кирилов ще изненада доста хора с много изменения или предложения, които никой не очаквал от него. Имам предвид механизъм, който да позволи контрол и разследване върху главния прокурор, от една страна, а от друга страна, на съдебна фаза да позволи и съответен справедлив процес по отношение на шефовете на върховните съдилища. Защото знаете, че ако някой казва, че на досъдебната фаза съществува неформалното, а и формалното влияние на главния прокурор, в съдебната фаза пирамидата е същата, само че по отношение на шефовете на върховните съдилища\", каза главният прокурор. Според него точно това били препоръките на Европейската комисия. \"Вече няма място за какъвто и да е институционален инат, доводи или всичко друго. Ако това е цената за излизане от механизма  , тя трябва да бъде платена\", категоричен бе Цацаров в изявлението си пред медиите.    Припомняме, че в неделя в Асеновград лидерът на БСП Корнелия Нинова поиска промяна в правомощията на обвинител №1, както и за въвеждане на съдебен контрол върху прокурорските актове.  \"Бойко Борисов не иска да подаде оставка при загуба   докато не си гарантира следващ главен прокурор, който да не го закача. Решението е в три действия: Преди избора на главен прокурор - промяна в правомощията му, ограничаване на безконтролната му власт и поставяне на неговите актове под съдебен контрол. Второто е нов закон за КОНПИ и трето - Европейска прокуратура начело с Лаура Кьовеши\", каза Нинова.   Цацаров разкри, че от разговора му с президента не е видял съвпадение с позицията на Нинова. Според него държавният глава е изразил становище, че каквито и да е изменения да се правят, те трябва да стават след легитимно избран главен прокурор, макар че в случая няма конфликт между едното и другото. Но главният прокурор изрази учудване, че Нинова поставила този въпрос за правомощията едва сега, а не например преди година или година и половина. Защото обяснението да се постави сега, на всяка цена преди избора на главния прокурор, било само политическата конюнктура. Законодателната процедура е по-продължителна, отколкото времето, което остава до избора на нов главен прокурор, каза Цацаров, макар че парламентарната практика от последните две години го опровергава - важни и сложи закони се променят за около месец. Освен това \"мястото, на което се взимат решения, не е нито тази сграда, нито \"Позитано\" 20, а е сградата, на която пише \"Съединението прави силата\", коментира още Цацаров.   Той ще предложи на следващото заседание на прокурорската колегия да се изработи хронограма за процедурата по избора на новия главен прокурор, която да бъде внесена на пленума на ВСС. Цацаров твърди, че концепциите на евентуалните кандидати ще бъдат достъпни за обсъждане и разглеждане в рамките на два месеца.   \"По време на срещата държавният глава подчерта високите обществени очаквания към следващия главен прокурор в България като институция от ключово значение в борбата с престъпността, корупцията и упражняване на надзор за законност. Президентът Радев изрази и очакването си за прозрачни и ясни процедури, при които да бъдат направени номинациите и избора на следващия главен прокурор\", съобщиха от прессекретариата на държавния глава.   Президентът Румен Радев започна срещи във връзка с процедурата за избор на нов главен прокурор. Първата му консултация беше с настоящия Обвинител номер 1 - Сотир Цацаров.   Във вторник срещите на президента по темата за избор на нов главен прокурор продължават с разговор с председателя на Върховния касационен съд Лозан Панов. ", "date": "2019.05.13", "title": "Цацаров след срещата с Радев: Правомощията на главния прокурор не трябва да се променят сега"}
{"url": "http://epicenter.bg/article/Ekaterina-Zaharieva--Balgariya-okazva-prakticheska-podkrepa-na-stranite-ot-Iztochnoto-partnyorstvo/182768/2/0", "text": "Вицепремиерът и министър на външните работи Екатерина Захариева участва днес в Брюксел в срещата на министрите на външните работи от ЕС и техните колеги от шестте страни от Източното партньорство (ИП) – Армения, Азербайджан, Беларус, Грузия, Молдова и Украйна. Инициативата на ЕС и шестте му източни партньори, която стартира през 2009 г., отбелязва своята десета годишнина.   Дискусията в рамките на работната сесия на министерската среща се фокусира върху постигнатия напредък по прилагането на 20-те цели на Източно партньорство за 2020 г. Обща бе оценката, че е отбелязан добър напредък в области като икономика, търговия, малки и средни предприятия, свързаност, установяване на близки и уеднаквени тарифи за роуминг, безвизови пътувания, енергийна ефективност, контакти между хората и образование. В същото време са необходими още усилия в области като върховенство на закона, добро управление, борба срещу корупцията, изборно законодателство, независими медии. Неравномерен е напредъкът по правата и свободите на гражданското общество.   “През изминалите 10 години нашият общ проект – Източното партньорство – извървя дълъг път. Като дете, което се нуждае от помощта и подкрепата на родителите си, за да преодолява трудностите и да стане по-силно, нашето партньорство зависи от общите ни усилия”, заяви министър Екатерина Захариева. “С наближаването на 2020 г. е важно да се направи преглед на постигнатото досега по двайсетте цели, които сме си поставили. Особено ценим усилията за постигане на осезаеми резултати, които се отразяват пряко върху живота на гражданите на нашите страни”, отбеляза българският първи дипломат.   Екатерина Захариева даде практически пример за подкрепа, която България предоставя, чрез проекта на българския Дипломатически институт по енергийна дипломация в Украйна,  финансиран по линия на Българската помощ за сътрудничество за развитие и правителството на САЩ. Около 840 украински участници от 8 водещи университета в 6 града са се възползвали от проекта през периода 2017 – април 2019 г. България също така активно участва в изпълнението на различни проекти и предоставя финансова подкрепа под формата на официална помощ за развитие на Молдова, Грузия и Армения.   “Признавайки постигнатия досега напредък, трябва да подчертаем, че са необходими по-нататъшни усилия за постигане на устойчиви резултати във всички приоритетни области до 2020 г.”, подчерта министър Захариева. Реформите трябва да бъдат консолидирани в ключови сфери като независимост и ефективност на съдебната система, борба с корупцията, свободата на медиите, правата на човека, включително правата на лицата, принадлежащи към национални и други малцинства.", "date": "2019.05.13", "title": "Екатерина Захариева: България оказва практическа подкрепа на страните от Източното партньорство"}
{"url": "http://epicenter.bg/article/Obyaven-e-konkurs-za-156-vakantni-voynishki-dlazhnosti-vav-voenni-formirovaniya/182769/2/0", "text": "Със заповед на министъра на отбраната е разкрита процедура за обявяване на конкурс за 156 вакантни войнишки длъжности във военни формирования от състава на Съвместното командване на силите (СКС). Конкурсът е за приемане на военна служба на лица, завършили граждански средни или висши училища в страната и в чужбина.   Вакантните длъжности са за военните формирования на СКС в Бургас (66), с. Негушево, с. Горна Малина (45), Банкя, с. Мокрен, София (30), Смядово. Сред търсените длъжности са: електротехник, автоматчик, специалист по комуникационни и информационни системи, радиотелеграфист, химик-разузнавач, шофьори и други.   Конкурсът ще се проведе по график във военните формирования от 15 до 26 юли 2019 г. и включва: тест за проверка на общата култура (100 въпроса); изпит за определяне на физическата годност; събеседване с кандидатите. Изпитът за определяне на физическата годност се състои от бягане „Совалка” 10х10 метра; крос 1000 метра; брой коремни преси за 90 секунди и брой лицеви опори за 90 секунди.   Кандидатите за вакантните длъжности е необходимо да подадат лично писмено заявление до 21 юни 2019 г. включително. Заповедта и приложенията към нея са публикувани на интернет страницата на Министерството на отбраната.        ", "date": "2019.05.13", "title": "Обявен е конкурс за 156 вакантни войнишки длъжности във военни формирования"}
{"url": "http://epicenter.bg/article/Elena-Yoncheva-i-Mariya-Gabriel--quot-krastosvat-sabi-quot--v-efira-na-Nova/182752/2/0", "text": " Те са толкова различни – едната е руса, другата – чернокоса. Едната е с кафяви очи, другата – със сини. Едната е миньонче, другата – с манекенски ръст. Но толкова си приличат – и двете са истински жени на своето време, „работещи момичета“, владеещи по няколко чужди езика, които се чувстват еднакво уютно на форум на високо равнище в Брюксел и сред хората в някое малко селце.   Те са Елена Йончева и Мария Габриел, водачите на листите за Европейския парламент на двете най-големи политически партии – ГЕРБ и БСП. Едната е журналист с богата колекция от документални филми, другата – преподавател в Института за политически науки в Бордо, Франция и партиен кадър със забележителен кариерен ръст. И двете имат синове, при това почти на една и съща възраст. Синът на Габриел – Жан-Едуард е роден през 2015 г., момчето на Йончева – Теодор, през 2016 г.   Във вторник сутринта Йончева и Габриел ще „кръстосат саби“ в студиото на Нова телевизия и според мнозина политолози така ще открият финалния спринт за Европейския парламент.   Как стигнаха дотук?   Докато Йончева е широко известна още от началото на 90-те години на ХХ век, благодарение на репортажите си от горещи точки по света, за Габриел се чува за пръв път през 2009 г., когато става евродепутат от ГЕРБ.   Елена Йончева придобива голяма известност с работата си за знаковото политическо предаване „Панорама“ по Канал 1 на БНТ. Дълги години това е единственото политическо предаване, превърнало се в  институция. Йончева е била водеща в Канал 1, в програмата „Екип 4“, както и в публицистичното предаване „Оригиналът “ по TV7, заедно с Иван Гарелов. Все позиции, допринасящи за широка популярност, особено сред хората, интересуващи се живо от политика.   През 2012 г. със своя екип 16 дни снима живота в Халеб по време на гражданската война в Сирия. Известна е с репортажите си под кръстосан огън в свят на войни, между които конфликтите в Косово, Алжир, Чечня, Израел, Афганистан, Ирак, Венецуела, Колумбия и др. Снимала е филм за българската база Свети Климент Охридски в Антарктида, за ромите в Лом, за футболиста от ПФК Левски Мариян Огнянов и др.   Автор е на четири документални филма за събитията в Украйна (Евромайданът, започнал през ноември 2013 г., и последвалата война в Донбас).   Ярката ѝ журналистическа позиция води до това през септември 2015 г. президентът на Украйна Петро Порошенко да ѝ забрани да влиза в страната, заедно с още 388 политици и журналисти от цял свят. Последват протести от професионалната общност и забраната за Елена и още 28 журналисти е отменена.   През 2017 г., тя се включва в Инициативния комитет, издигнал кандидатурата на Румен Радев за президент. След като той става президент, Йончева поема функциите на негов прессекретар. Но не за дълго. Не се чувства уюотно по червения килим и напуска. Кандидатира се като депутат от гражданската квота в листите на БСП. Оттогава е говорител на парламентарната група на БСП и острието на столетницата.   На кадрите от предизборните срещи из страната Йончева изглежда така, сякаш всеки момент е готова да грабне камерата и да снима. Облечена е с панталон и кожено яке, обувките – всъдеходки – така, както сме свикнали да я виждаме на репортажите от горещи точки по света.   Мария Габриел, напротив – в повечето случаи е по брюкселски елегантна – сако, пола, консервативноизискани обувки на средно висок ток.   Кариерата ѝ в ЕНП е шеметна. От 2012 г., когато става зам.-председател на ЕНП Жени, тя се движи все напред и нагоре. Две години по-късно българката вече е зам.-председател на парламентарната група на ЕНП. От 2017 г. е еврокомисар.   Малко известен е фактът, че Мария Габриел също е била на опасни места. Пет пъти е ръководител на делегации на Европейския парламент за наблюдение на избори в Танзания, Судан, Нигерия, Сиера Леоне и Йордания. Била е наблюдател на Европейския парламент в други седем мисии – Хаити, Чад, Киргизстан, Того, Бурунди, Буркина Фасо, Уганда.   Но утре двете няма да разказват на зрителя впечатленията си от екзотични страни. Ще говорят за това за каква Европа мечтаят. И какво ще направят, за да стане животът на хората, които ще гласуват на 26 май да стане по-добър.  ", "date": "2019.05.13", "title": "Елена Йончева и Мария Габриел \"кръстосват саби\" в ефира на Нова"}
{"url": "http://epicenter.bg/article/BSP-shte-organizira-paralelno-prebroyavane-na-izborite-za-Evropeyski-parlament/182772/2/48", "text": "БСП ще прави паралелно преброяване на бюлетините в деня на излборите, за да спре манипулициите на ГЕРБ, съобщи лидерът на левицата Корнелия Нинова.   Ръководството на БСП събра около 200 областни председатели, кметове, председатели на общински съвети и депутати на среща. На нея беше обсъден ходът на кампанията за Европейските избори и организацията на изборния ден.  От цялата страна постъпва информация, че ГЕРБ използват администрацията в кампанията и упражняват натиск върху хората. Кметовете, избрани от БСП, се оплакаха от целенасочени, засилени проверки, алармираха от \"Позитано\" 20.  \"Правим пълна мобилизация за защита на хората. Бъдете до всеки, върху който се упражнява натиск. Знаем, че ГЕРБ в деня на изборите, манипулират вота. Затова ще имаме масирано присъствие в комисиите със застъпници и наблюдатели. Правим организация за паралелно преброяване\", заяви председателят на БСП Корнелия Нинова.", "date": "2019.05.13", "title": "Нинова: Правим паралелно преброяване в деня на изборите, за да спрем манипулациите на ГЕРБ"}
{"url": "http://epicenter.bg/article/D-r-Desislav-Taskov--Edinstveni-sme-v-sveta-s-bolnitsi---targovski-druzhestva-/182773/2/48", "text": "„Постоянно съм сред хората, работя в онкологична болница. Освен сухите цифри, които виждаме в статистиката – колко и как живеят българите, когато говориш очи в очи, разбираш, че драмата при тях е голяма”. Това заяви кандидатът за евродепутат от листата на „БСП за България” Десислав Тасков в предаването \"Плюс - минус\" по Нова телевизия. По думите му национален проблем и европейска тема е фактът, че в България имаме разграждаща се здравна инфрастуктура, протести на педиатри, медицинските сестри са на улицата. Той изрази мнение, че на европейско ниво е необходима единна лекарствена политика.  „Единствени сме в света, където болниците са търговски дружества. Обръщаме темата здраве на тема пари. Частни болници има навсякъде по света, но те не са регистрирани като частни дружества. Ние намаляваме като нация прогресивно, а парите за здраве се увеличават – в същото време нито пациентите са доволни, а лекарите са по улиците. В един нереформиран сектор продължаваме да наливаме пари от пусто в празно”, коментира Тасков. Той отбеляза, че продължаваме да лекуваме хората по клинични пътеки и всичко трябва да се остойности – както труда на лекарите, така и на медицинските сестри – да бъде ясно кое колко струва.  „Болниците не трябва да бъдат търговски дружества, трябва да се увеличи ролята на държавата в сектора, свързана с обществените поръчки – да бъде ясно кое колко струва, за да видим реално какъв е секторът, за да го направим достъпен за всички”, заяви още доктор Тасков.  „Превенцията и профилактиката са важни – но не само в София, Пловдив, Варна. Профилактиката трябва да обхване и малките общински болници, така още 2 милиона и половина хора ще имат достъп до тях – иначе те никога няма да отидат профилактично на преглед от Гоце Делчев до София”, каза още кандидатът за евродепутат.", "date": "2019.05.13", "title": "Д-р Десислав Тасков: Единствени сме в света с болници - търговски дружества!"}
{"url": "http://epicenter.bg/article/Krasimir-Karakachanov-/182774/2/48", "text": "Г-н Джамбазки показа през последните пет години какво трябва да се прави в Европейския парламент, каза вицепремиерът и лидер на ВМРО Красимир Каракачанов в предаването \"Лице в лице\" по БТВ. Той обърна внимание, че точно Джамбазки като евродепутат е сигнализирал за плана \"Макрон\".   Говорих с премиера да вкараме след изборите концепцията за циганите - да не смята някой, че си правим предизборна пропаганда, посочи лидерът на ВМРО и вицепремиер.   Докато радикалният ислям залива Европа и организира атентати, бюрократите в Брюксел се занимават с това как да изглежда тоалетната за третия пол и колко дълга да бъде краставицата, посочи лидерът на ВМРО. Кой от народите на Европа е гласувал за членовете на Европейската комисия, които ни решават съдбата, посочи Каракачанов.   Това, което аз говоря, те в Брюксел го наричат ислямофобия, посочи Каракачанов. Едни хора идват в Европа, започват да налагат своите чувства и разбирания за света, посочи той. Когато аз идвам във вашия дом, спазвам правилата, продължи той.   И направи извода, че тези евроизбори са важни за това по кой път ще тръгне Европа.   Злоупотреби с еврофондовете има във всички европейски държави - казвам, че е практика, не казвам, че е правилно, каза Каракачанов.   Министърът на отбраната защити общите проекти в областта на отбраната. И се обяви \"за\" общоевропейската армия. \"Ако идеята на европейската армия е тя да бъде стълб на НАТО, съм съгласен, но ако ще правим нова структура, за да има повече бюрокрация - не съм съгласен\", продължи Красимир Каракачанов.      ", "date": "2019.05.13", "title": "Каракачанов: Бюрократите от Брюксел не мислят за ислямизма, а за тоалетната за третия пол!"}
{"url": "http://epicenter.bg/article/Lilyana-Pavlova--Nashata-zadacha-e-da-izpratim-v-EP-maksimalno-podgotven-i-kompetententen-ekip/182780/2/0", "text": "    „Тези избори са важни, защото като пълноправен член на ЕС, ние участваме в органите за управление. Участието ни там е много важно, защото при приемане на европейското законодателство, то автоматично става част от националното законодателство. Ако при приемането му ние не настояваме да се отчете някоя национална специфика, цели сектори могат да бъдат дискриминирани. Такъв пример е и енергийният съюз. Ние сме „за“ него, но ще настояваме да се отчита спецификата на България, че тук основен източник за производство на енергия са лигнитните въглища. Всяко едно решение има значение за България“, каза Лиляна Павлова.   По време на срещата Павлова обяви, че за следващия европейски бюджет трябва да се договори увеличение за бюджета за България по линия на кохезионната политика, която ще продължи да финансира инфраструктура, пътища, жп линии, интермодални терминали, ВиК инфраструктура и инвестиции по регионална политика за благоустрояване на населени места. „Този път трябва да положим огромни усилия – досега приоритетно инвестирахме в големите градове, като двигатели за икономическо развитие.   Сега искаме да обърнем този подход – да се отдели по-голямо внимание на малките населени места, защото се намираме в ситуация на обезлюдяване. Тази промяна е необходима, за да привлечем повече инвестиции за развитие на малък и среден бизнес, защото има дисбаланс и обезлюдяване на цели населени места“, каза още Лиляна Павлова.   Тя уточни, че в новия програмен период ресурсът по линия на тази политика може да достигне 18 милиарда лева и да се насочат средства към по-слабо развитите региони и по-малки населени места.   „След 2020 година европейското финансиране ще бъде давано по различен начин. Все повече ще идва под формата на финансови инструменти. Основните ми приоритети остават регионална политика и транспортна инфраструктура. Ще настоявам бюджетът за транспортна инфраструктура и земеделие за България да се запази. Това е изключително важно. Ще проследим как на национално ниво планираме договорения ресурс, така че да достигне по добър начин до земеделските производители от една страна и - до общините за по-добра инфраструктура. Много важен елемент от нашите приоритети са доходите“, каза Лиляна Павлова.   От своя страна народният представител от ГЕРБ и областен ръководител на партията в Сливен Десислава Танева заяви, че Лиляна Павлова има много добра компетенция и е дай-добрият регионален министър, който страната ни е имала. „Тя направи много неща и ние от местната общност й благодарим за подкрепата. Направи и много успешно европредседателство“, каза Десислава Танева и допълни, че община Сливен получава подкрепа и от централната власт.   „Радваме се, че и Камен Костов от Сливен е в евролистата. Той е в младежката организация от нейното учредяване. Занимава се с биопчеларство вече 12 години и е един от пчеларите в България, който знае най-много по темата. Ще се радвам той да получи своето развитие в аспекта на многото възможности, които в новия програмен период ще дадат програмите на ОСП“, допълни Десислава Танева.", "date": "2019.05.13", "title": "Лиляна Павлова: Нашата задача е да изпратим в ЕП максимално подготвен и компетентентен екип"}
{"url": "http://epicenter.bg/article/Eva-Maydel--Dnes-Balgariya-proizvezhda-3-pati-poveche-otkolkoto-prez-1989-g--/182781/2/0", "text": "  Кандидатът за евродепутат от листата на ГЕРБ-СДС Ева Майдел се срещна днес със собствениците и работещите в две от водещите машиностроителни фирми в България.   Дружествата произвеждат машини за хранителната, млекопреработвателната и винарската промишленост и вече 30 години са едни от основните работодателите в Хасково. \"Всеки, който твърди, че икономиката не работи, лъже. Днес брутният вътрешен продукт на България е най-висок в историята  и три пъти по-висок отколкото през 1989 г. Прогнозата на Европейската комисия поставя България в топ 3 на държавите с най-висок икономически растеж за 2020 г. с 3.6%, което е много над средното за ЕС. Това доказва, че всичко, което в ГЕРБ правим – от магистрали, през добри отношения с европейските институции заради еврофондовете, до привличане на чужди инвестиции, е с тази важна цел – развитие на икономиката, за да растат доходите.“   Това заяви кандидатът за евродепутат от ГЕРБ Ева Майдел по време на срещите си във водещите машиностроителни предприятия в Хасково. „Избрахме да се срещнем с Вас и да разгледаме Вашите производства, защото Вие сте две от най-устойчивите фирми в Хасковски регион“, каза народният представител от ГЕРБ Евгения Ангелова. Тя запозна Ева Майдел със създателите на Донидо АД и ПИМ ООД и изтъкна, че това са фирми, които работят в по-голямата си част за външния пазар, не само в Европа, но и в САЩ и Русия. Сериозният бизнес вече осъзнава огромното предимство на общия европейски пазар и затова настоява за спазване на всички регламенти, които гарантират на предприемачите свободна търговия“, подчерта тя. В продължение на срещите и разговора си с български компании, Ева Майдел се запозна с развитието и нуждите на хасковските компании за производство на машини за хранително-вкусовата индустрия ПИМ и Донидо.   Ева Майдел има информационен офис в Хасково и през последните години осъществи и подкрепи редица инициативи в региона, включително и организира работно посещение на хасковски предприемачи в Брюксел и срещи с потенциални партньори.", "date": "2019.05.13", "title": "Ева Майдел: Днес България произвежда 3 пъти повече отколкото през 1989 г. "}
{"url": "http://epicenter.bg/article/Ademov--Nikoga-balgarskoto-obrazovanie-ne-e-poluchavalo-tolkova-mnogo-sredstva--kolkoto-pri-GERB-/182782/2/0", "text": "  \"Никога българското образование не е получавало толкова много средства, колкото при ГЕРБ и Бойко Борисов. Увеличават се възнагражденията на учителите, модернизират се сгради, обновява се училищното оборудване, изграждат се спортни площадки и нови кабинети.\"  Това каза днес кандидатът за евродепутат от листата на ПП ГЕРБ и СДС Асим Адемов пред работници и работодатели в производствената база на тетевенска фирма.  „Всичко това ще продължи, защото Европа вече неведнъж показва доверието си в нашия премиер. За това ще работя и аз в Европейския парламент, ако получа доверието ви. Защото средствата, инвестирани в образование, са най-стабилната, най-сериозна инвестиция, която гарантира добавена стойност.  И особено професионалното образование, защото именно усвоените умения и добра квалификация са гарант за успех на пазара на труда. За да е устойчива тенденцията, трябва да има здрава връзка между образованието, работодателите, родителите. Затова и през следващия мандат, ако съм в ЕП, ще продължа работата си в инициативата „Да върнем родителите в училище“, ще я разширим с моя екип“, обясни Адемов.  Пред работниците и работодателите Асим Адемов представи колегите си от листата на ПП ГЕРБ и СДС, като подчерта ролята на всеки от тях за развитието на страната ни. Той акцентира на силната фигура и огромното доверие на европейските институции към водача Мария Габриел. „Тя е не само отличен политик, а и невероятен човек, чиито приоритети са насочени към младите хора и бизнеса“, подчерта Адемов.  „Андрей Ковачев и Андрей Новаков са вече добре познати, всеки един от тях се раздаде максимално в мандата и заслужи признанието на европейските ни колеги. И Ева Майдел, и Александър Йорданов, и Лиляна Павлова, която проведе първото Българско председателство на съвета на ЕС, и отличният юрист Емил Радев, и Ивелина Василева - са доказани личности, хора с експертиза и много, много опит в работата с Брюксел. Хора, които знаят и могат да бранят българските интереси компетентно и без отстъпка от ползите за страната ни“, подчерта Адемов пред хората.  Той ги призова да дадат пълната си подкрепа за листата на ПП ГЕРБ и СДС на предстоящия вот, ако наистина милеят за България, ако искат развитието на страната ни да продължи по европейски път. Той подчерта още, че ако искаме доходите да растат не трябва да допускаме страната ни да се връща за пореден път назад в развитието си, което със сигурност ще се случи, ако изгубим доверието на Европа.", "date": "2019.05.13", "title": "Адемов: Никога българското образование не е получавало толкова много средства, колкото при ГЕРБ "}
