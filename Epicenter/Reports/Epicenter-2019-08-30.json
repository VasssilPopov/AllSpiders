{"url": "http://epicenter.bg/article/Manolova-obyavi-pobeda-sled-spiraneto-na-targa-za-voenniya-imot-kray-Sozopol--VIDEO--/191590/2/0", "text": "\"Заедно с гражданите от сдружение \"Да запазим Корал\", \"Да спасим Кара дере\", \"Асоциация на парковете в България\" и др. природозащитници постигнахме успех!\" Това написа във Фейсбук омбудсманът Мая Манолова.    \"Във вторник тази седмица проведох среща в институцията с граждани, които протестират срещу продажбата на три апетитни имота на Южното ни Черноморие от Министерството на отбраната. След това изпратих и препоръка до премиера Бойко Борисов, който да спре търговете на имоти по морето. Става дума за около 20 дка в местността „Герени“ в Созопол, 56 дка в землището на гр. Поморие и 173 дка в землището на Черноморец – нос „Червенка“.\", припомня Манолова.    \"Днес военният министър Красимир Каракачанов е прекратил процедурата за провеждане на търг за продажбата на имота в местността „Герени“.  Това е победа, но само частична. Продължаваме да се борим и за останалите два терена. Няма да спрем да защитаваме и всяко едно останало незастроено кътче по Черноморието!\", завършва съобщението си националният омбудсман.  ", "date": "2019.08.30", "title": "Манолова обяви победа след спирането на търга за военния имот край Созопол (ВИДЕО) "}
{"url": "http://epicenter.bg/article/TsIK--Blizo-20-miliona-leva-poveche-sa-parite-za-predstoyashtite-mestni-izbori/191517/2/0", "text": "Около 20 млн. лв. е увеличението на предвидените средства за предстоящите местни избори в сравнение с изборите през 2015 г., когато бяха 50.5 млн. лв., заяви в сутрешния блок на бТВ говорителят на ЦИК Александър Андреев.  „70,7 млн. са парите, отпуснати за предстоящите местни избори. Нормално е разходите, необходими за провеждането на изборите през 2019 г., да са се увеличили, включително за секционните избирателни комисии и за общинските избирателни комисии, които от 2011 г. не бяха увеличавани. Това, че не бяха увеличавани не мотивира по никакъв начин членовете на секционните избирателни комисии да участват активно в изборите“, посочи той. По думите на Андреев един от основните въпроси, който се поставя на всички избори, е дали са подготвени достатъчно членовете на секционните избирателни комисии, тъй като някои от тях въобще не отиват в изборния ден. Тези, които участват в обученията, ще получат допълнително по 10 лева. Андреев уточни, че ако имаше машинно гласуване, разходите за вота щяха да са по-големи.", "date": "2019.08.30", "title": "ЦИК: Близо 20 милиона лева повече са парите за предстоящите местни избори"}
{"url": "http://epicenter.bg/article/Iliyana-Yotova-v-Perushtitsa--Greshna-e-filosofiyata-vseki-da-se-spasyava-poedinichno/191538/2/0", "text": "Погрешно е постоянно да се оплакваме, че сме на дъното, на последните места. Трябва да вземем живота си в нашите ръце и да вярваме, че заедно, сплотени, можем да градим страната, стабилна и просперираща. Ако героите на Перущица се спасяваха поединично, нямаше да я има днес България. Те ни показаха, самочувствие на българи, дръзнали да се вдигнат и срещу могъщата Османска империя заради свобода, вяра и род“. Това заяви вицепрезидентът Илияна Йотова в Перущица на честването на 50-годишнината от обявяването на населеното място за град, съобщиха от прессекретариата на държавния глава.   „Днес често спорим за идентичност, за държавност. Нека по-често идваме в този град, в априлските градове на 1876 година, за да чуем камбанния звън и думите на героите за вяра, за родина, за свобода, за българщина. Днешният прочит на тези думи означава да имаме самочувствие като българи“, подчерта в приветствието си вицепрезидентът Йотова.   Вицепрезидентът определи Перущица като един от символите на многовековната и славна българска история и изтъкна саможертвата на героите. „Те не чакаха някой да ги призовава срещу робството и тиранията. Мъчениците от „Св. Архангел Михаил“ не бяха войводи, не бяха революционери, а обикновени хора, но с делата и саможертвата осмислиха понятията родолюбие и патриотизъм. Те написаха историята не само на Перущица, а на цяла България“, заяви вицепрезидентът Йотова.   Вицепрезидентът се обяви категорично против опитите за промяна или дописване на историята. „Днес, когато взимаме решения, трябва да поглеждаме към героите от априлските дни на 1876 г. и често да препрочитаме Захари Стоянов. Отвъд клишетата“, изтъкна Илияна Йотова.   Вицепрезидентът отговори на многобройните въпроси на гражданите за перспективите пред региона, за бъдещето на малките общини, за възможностите за инвестиции. „Днешната кауза на държавници, политици и общество трябва да бъде просперираща България, която мотивира младите хора да остават, да се развиват и изграждат у дома, в родината“, подчерта Илияна Йотова.  ", "date": "2019.08.30", "title": "Илияна Йотова в Перущица: Грешна е философията всеки да се спасява поединично"}
{"url": "http://epicenter.bg/article/Karayancheva--Rumen-Radev-govori-kato-bekvokal-na-Korneliya-Ninova-/191540/2/0", "text": "Очаквам много динамична парламентарна сесия, защото началото на предизбората кампания почти съвпада с нея. Това каза председателят на Народното събрание и областен координатор на ГЕРБ в Кърджали Цвета Караянчева пред над 250 младежи от цялата страна по време на 12-ия Летен университет на младежката структура на ГЕРБ, който се провежда във Варна, предаде Novini.bg.   Според нея тонът в парламента ще е същият както преди изборите за Европейски парламент. Тя смята, че ще има доста по-засилени политически дебати, защото това е възможността от парламентарната трибуна да се отправят политически послания. Надявам се колегите да не се увличат в черния пиар, да не бъдат толкова жлъчни и арогантни понякога, добави Караянчева.    За предстоящата сесия тя каза още, че НС има 18-то вето от президента, което предстои да бъде разгледано следващата седмица. Караянчева допълни, че есенната сесия е бюджетна, защото това е най-важният закон на държавата.    Структурите на ГЕРБ са мобилизирани, работят и очакваме добро представяне на предстоящите избори, каза още Караянчева в отговор на въпрос. По думите й август е месец за почивка, а хубавото е, че хората могат да си позволят и по-дълги ваканции, което показва, че икономиката върви и покупателната способност на българина се повишава. Тя коментира още за предстоящите местни избори, че предизборните кампании в България са изключително изострени, с много черен пиар, но ГЕРБ ще останат верни на себе си и продължат да работят както досега - да разказват какво е направено до момента и какво може да се направи занапред, което е добро за страната и за българските граждани.   Караянчева каза още, че в момента се работи върху платформата за местните избори и в скоро време тя ще бъде официализирана.    В отговор на въпрос за критиките, отправени от президента Румен Радев на Шипка, Караянчева посочи, че не знае откъде се информира президента, защото по думите ѝ \"вчера в България беше председателят на ЕК и каза, че страната ни се развива изключително добре, има икономически ръст\". Аз това го забелязвам и не знам дали той не се информира само от партийната телевизия на БСП, защото говори като беквокал на Корнелия Нинова, коментира председателят на НС.   Президентът Румен Радев е недоволен от конституционно отредените му правомощия и затова непрекъснато се заяжда с нас и създава напрежение между институциите. Непрекъснато повтаря как сме били на дъното. За няколко години не изтъкна нито един позитив. В чужбина обаче говори по друг начин – за високия икономически растеж на страната и дори кани инвеститори. Ако някой иска да бъде министър-председател, трябва да си направи партия, да изгради структури, да обиколи страната и да убеди хората, заяви Караянчева, цитирана от пресцентъра на ГЕРБ.    Цвета Караянчева коментира, че не подобава на най-голямата опозиционна партия в България да отсъства няколко месеца от парламентарния живот.   „Обещаваха ни сериозна законодателна дейност, все още я чакаме“, отбеляза тя и попита къде е отишла Елена Йончева, която преди европейските избори беше изключително активна и обикаляше институциите с папки. „Йончева се скри, но на оклеветените хора и институции извинения не бяха поднесени“, напомни председателят на Народното събрание. Тя сподели очакванията си предизборната кампания да бъде пълна с черен PR и посъветва младите хора да не се поддават на провокациите на опозицията.    Караянчева обсъди с младите хора развитието на регионите и ролята на успешното местно самоуправление за стабилността на страната.   „Нашите политически опоненти колкото и да говорят, че не ставаме – делата ни казват друго. За 10 години направихме неща, които никой друг пред нас не беше успял. Нашите кметове са най-успешните в страната, а правителството ни и премиерът Борисов имат международен авторитет и осигуряват стабилност в страната. Така се създават перспективи за положителна промяна на живота на хората“, подчерта председателят на българския парламент.    Към младежите от ГЕРБ Цвета Караянчева се обърна с думите: „Правете политика със сърце. Ние не сме политици, за да се видим по телевизията, а за да помагаме на хората, ние работим за тях. Гражданите очакват от нас решения и ние с делата си трябва да се борим за тяхното доверие не един месец, а непрекъснато“, каза още тя.  ", "date": "2019.08.30", "title": "Цвета Караянчева: Румен Радев говори като беквокал на Корнелия Нинова "}
{"url": "http://epicenter.bg/article/Manolova--/191544/2/0", "text": "Осъществяването на граждански контрол върху местната власт е реалистично. Това заяви омбудсманът Мая Манолова след пресконференцията на Асоциацията за регулиране на отношенията в етажната собственост \"Справедливост\", предаде Novini.bg.   \"Крайно време е общинският съвет, кметът, органите, легитимно да изпълняват своите функции, което означава при пълна публичност и прозрачност, за да не остават никакви съмнения за скрити интереси\", каза омбудсманът Мая Манолова   Общественият защитник добави, че Столичният общински съвет, както и всички органи към него, трябва бъдат \"прожектор\", който да осветява в дълбочина всеки един инвеститор, всяко едно строително разрешение, всяка една идея за строителство, за да може всичко да е наистина публично и ясно. Тя смята, че има механизми това да се случи.   По думите й чрез наредбата за обществените обсъждания само се имитира обществено обсъждане, защото хората не разбират какво предстои да се строи даже в междублоковото пространство пред техния блок.   \"Смятам, че е крайно време гражданите да станат реални участници в заседанията на Общинския съвет, а не просто да го наблюдават от съседна сграда или от съседна стая\", заяви омбудсманът.   Искането за създаване на обществени съвети е легитимно, смята още Мая Манолова.   Тя допълни, че такива би следвало да съществуват не само в Столична община, но и към районните кметове.   \"Без обществен контрол, през обществени съвети и в столичните общински дружества, нещата ще вървят по начина, по който вървят сега - с огромни съмнения за това дали се работи в обществен интерес\", отбеляза Мая Манолова.   Пълната дигитализация на общината също ще разреши голяма част от проблемите на гражданите.   \"Електронна община е едно гише, което да бъде в джоба на всеки столичанин\", допълни още Мая Манолова.  ", "date": "2019.08.30", "title": "Манолова: Обществен контрол и дигитализацията на общината ще решат проблемите на гражданите"}
{"url": "http://epicenter.bg/article/Fandakova--Sledvashtata-sedmitsa-shte-obyavya-dali-shte-se-kandidatiram-za-kmet-na-Sofiya/191548/2/0", "text": "През следващата седмица кметът на София Йорданка Фандъкова ще обяви дали ще се кандидатира за нов мандат. Това каза тя в отговор на въпрос по време на проверка на ремонта на бул. \"Асен Йорданов\" в кв. \"Дружба\", район \"Искър\", предаде  Novini.bg .   Сега се извършва рехабилитация на бул. \"Асен Йорданов\" от бул. \"Проф. Цв. Лазаров\" до бул. \"Христофор Колумб\" и на ул. \"Искърско шосе\" от бул. \"Христофор Колумб\" до ул. \"Димитър Пешев\". Общата площ на реконструкцията на двата булеварда е 3 км. В участъка ще бъде подменена цялата подземна инфраструктура, ще има ново улично осветление, ще бъдат изградени тротоари и велоалея, каза кметът.   По думите ѝ ремонтът на обекта е тежък, в хода на работата се е появил проблем с канализацията, което е забавило работата. Наложило се е да се мобилизират допълнително експлоатационните дружества.   Установено е, че изпълнителите са успели да наваксат забавянето и в момента ремонтът се движи в необходимите срокове, посочи столичният кмет. Тя съобщи, че в края на октомври строителните дейности трябва да приключат, а в началото на ноември движението трябва да бъде изцяло възстановено по протежението на тези 3 км от двата булеварда.  ", "date": "2019.08.30", "title": "Фандъкова: Следващата седмица ще обявя дали ще се кандидатирам за нов мандат за кмет на София"}
{"url": "http://epicenter.bg/article/Deputati-ot-BSP-shte-podkrepyat-protest-na-grazhdani-ot-kv---Obelya--sreshtu-otchuzhdavaneto-na-imotite-im/191554/2/0", "text": "Народните представители от БСП за България доц. д-р Николай Цонков и Анна Славова и общинският съветник от групата на социалистите Николай Николов ще подкрепят протеста на собствениците на имоти по бул. „Ломско шосе\". Това съобщиха от пресцентъра на БСП - София.   Гражданите ще изразят недоволството си срещу намеренията за отчуждаване на имотите и обезщетяването им на ниски, не пазарни цени.   На протеста ще присъстват и избраният за кандидат на БСП за кмет на район „Връбница\" Владимир Петров и председателят на РС на БСП във „Връбница\" Християн Кръстев.   Протестът е на 1 септември от 11.00 часа на ъгъла на бул. „Ломско шосе“ и ул. „Обелски път“.  ", "date": "2019.08.30", "title": "Депутати от БСП ще подкрепят протест в кв. „Обеля“ срещу отчуждаването на имотите им"}
{"url": "http://epicenter.bg/article/Protestite-na-meditsinskite-sestri-prodalzhavat---nito-edno-ot-iskaniyata-im-ne-e-izpalneno-/191555/2/0", "text": "Протестите на медицинските сестри ще продължат, защото нито едно от досегашните им искания не е изпълнено. Това заяви в предаването \"Преди всички\" по програма \"Хоризонт\" на БНР един от организаторите на протестите - Димитрия Димитрова.    “Нови искания няма да има, защото нито едно от старите не е изпълнено. По колективен трудов договор минималната заплата трябва да бъде 950 лв. Това е осъществено само където има сключен колективен трудов договор (КТД). За жалост на повечето места няма сключен КТД и няма как да се достигнат тези суми, а да не говорим, че нашето искане е за две минимални работни заплати за България, което за момента е 1120 лева,“ заяви Димитрова.    Димитрова допълни, че според нея допълнително отпуснатите средства за заплати на много места са били изхарчени за погасяване на стари задължения и битови разходи на болниците.    На 11 септември от 11 часа медицински сестри ще протестират пред сградата на Министерския съвет.  ", "date": "2019.08.30", "title": "Протестите на медицинските сестри продължават - нито едно от исканията им не е изпълнено "}
{"url": "http://epicenter.bg/article/-KT--Podkrepa--Nad-30--ot-horata-sa-rabotili-na-neredoven-grafik-prez-2018-g-/191542/4/0", "text": "За 2018 г. над 30% от работещите са имали нередовен работен график. Близо 40% са работели различен брой часове в дните от седмицата срещу 32% за 2010 г.   Данните бяха представени по време на международната конференция на синдикалната организация КТ \"Подкрепа\" на тема \"Синдикални политики за устойчива заетост, достоен труд и преодоляване на нарастващата несигурност на работното място, предаде Канал 3.   Отново за 2018 г. 33% са били с т.нар. \"плаващо\" начало и край на работния ден, 32% са работели различен брой часове всяка седмица срещу 26% за 2010 г.   Основната тревога на КТ \"Подкрепа\", свързана с тези тенденции на пазара на труда и с нередовната организация на работното време е, че те водят до неустойчиви доходи и недостатъчно полаган труд, като предлагат минимална или никаква защита на работника по отношение на работодателя.   Президентът на КТ \"Подкрепа\" Димитър Манолов заяви, че в процес на събирането е подписка на синдикалните организаци и федерации на Европейската федерация на индустриалните работници за ограничаване на сформираното изчисляване на работното време   \"Дори и да няма нарушения в него, има грешки и те трябва да бъдат непременно поправени. Сформирането изчисляване на работното време се разпростира в дейности, в които няма място и полагането на извънреден труд е в огромни количества\", призна Манолов.   Той се позова на данни на европейската статистика, според която България е една от страните, в които се полага най-голямо количество труд, голяма част от него извънреден.   Шефът на синдикалната организация няма нищо против да се полага извънреден труд, но и да се заплаща като труд след края на работното време, на националните празници и в почивните дни.   По думите на Манолов би било добре да се съсредоточим върху това, което ни се случва, защото европейският пазар на труда както страните-членки на ЕС, така и в страните около него, е изключително разнообразен. Той обаче е скептичен по отношение на преноса на практики от една страна в друга. Според Манолов Европейският съюз с бавни стъпки започва да се придвижва там, където е България от години.   За него е важна шарената европейска практика, защото всеки един от нас може да научи какво се случва в другите страни и кой как си представя бъдещото развитие на труда.", "date": "2019.08.30", "title": " КТ „Подкрепа“: Над 30% от хората са работили на нередовен график през 2018 г."}
{"url": "http://epicenter.bg/article/Kostov-se-glasyal-da-dobiva-shistov-gaz--Kak-e-platil-po-2182-lv--za-503-7-dka-v-Dobrudzha-v-ochakvane-n/191526/11/0", "text": "В края на 1997 година, броени месеци след като начело на Министерския съвет застава Иван Костов, а ръководената от него партия държи контрола и над останалите власти – законодателна и съдебна, както и президентската институция, държавата набързо продава една от “перлите” на Черно море – строения през 60-те и 70-те години на миналия век курорт “Албена”.   20 години по-късно Иван Костов се оказва крупен земевладелец, благодарение именно на “Албена” АД, а търгуваната на борсата публична компания с активи за над половин милиард лева се оказва в ръцете на икономически фигури, натрупали първите си милиони именно през Костовия управленски мандат.   В последните две десетилетия “Албена” се оказва един от най-големите инвеститори в земи на територията на община Генерал Тошево. Няколко десетки са сделките, които показват засиления интерес на акционерното дружество да изкупува земеделски земи в региона. Като цяло “Албена” не продава, но винаги има изключение, особено, ако то е по отношение на Иван Костов и съпругата му Елена Костова.   Така в рамките на две последователни години - 2016 и 2017, Костови придобиват общо 503,7 дка земеделски земи на обща стойност 1 114 677, 65 ст., показват данните в Службата по вписвания в Генерал Тошево. Костов купува 503 дка за над 1,1 млн. лв. в землищата на двете съседни села Кардам и Чернооково от фирма, свързана с Прокопиев и Донев, където Сашо Дончев иска да добива газ.   Инвестиция на толкова крупна сума е повече от рискова, като се има предвид, че цената на придобиване за един декар излиза около 2200 лв. Фактът, че разплащането е извършено по банков път означава, че Елена и Иван Костови са декларирали произхода на средствата и са платили дължимите данъци.   Като се има предвид истерията, в която Костови изпаднаха покрай източването на Корпоративна търговска банка от мажоритарния й собственик Цветан Василев и риска да загубят преференциалния си влог, който бе близо десет пъти по-малък като размер от направената инвестиция в земята в Добруджа, то трябва да има някакъв достатъчно основателен мотив за решението на някогашния премиер.   Закупените от Костови 503 декара попадат в землищата на съседните села Чернооково и Кардам, които от своя страна, заедно с още 16 села, влизат в рамките на газовото находище “Спасово”. През 2016 г. става ясно, че именно край селата Чернооково и Кардам, където Костови спешно са закупили земя за над 1,1 млн. лв., е било предвидено изграждането на две сондажни площадки за добив на газ.   Но се появява един солиден проблем – човешкият фактор, в лицето на местните жители, мнозина от които дори и не подозират, че крупен земевладелец в тяхно село е станал идеологът на криминалната приватизация Иван Костов.   Почти 97% от жителите на Генерал Тошево и селата, влизащи в общината, се обявиха категорично против проучванията и добива на природен газ. Това стана на проведения в края на 2017 г. референдум. По-късно и експертният съвет на Регионалната инспекция по околната среда и водите във Варна отхвърли с мнозинство от 34 гласа срещу 3 реализирането на проекта на “Русгеоком БГ” ЕАД за добив на газ в находище “Спасово”.   Така Костови останаха без шанс да реализират спекулативна печалба. За това говорят данните в имотния регистър, според които земята на Елена и Иван Костови е отдадена под аренда на местния земеделски стопанин Ертол Тефиков за срок до 2025 година. Куриозното в случая е, че съпругата на фермера е сред противниците на добива на газ в Добруджа, а самият Ертол Тефиков е запален ловец, докато Костов още от премиерските години обичаше да парадира, че има вегетарианска душа.   Превръщането на Костов в крупен земевладелец в “Златна Добруджа” обаче разкрива низ от скрити свързаности, които обясняват други публични инициативи. В началото на януари 2018 г. трима издатели - Иво Прокопиев, Огнян Донев и Сашо Дончев, седнаха на една маса, за да обявят, че са загрижени за бъдещето на медиите в България. И тримата отричат да използват медиите си за търговия с влияние и натиск върху държавни органи, макар реалността да е точно обратната.   Както се оказва и сега – зад компанията “Русгеоком БГ” ЕАД, която засега не успява да получи “зелена” светлина за добив на газ в “Златна Добруджа” стои именно Сашо Дончев. (“Русгеоком БГ” ЕАД е собственост на “Ди Ди инвестмънт”. В края на 2017 г. в борда на директорите й са Сашо Дончев и двамата му синове.). Фирма, свързана с Огнян Донев пък има дял в собствеността на “Албена” АД. (Април 2016 г. “Телекомплект Инвест” АД, свързана с Донев, придобива 6,36% от “Албена Инвест Холдинг”, продавач е “Албена” АД.).   Пенсионно дружество, което от години бива свързано с интересите на Иво Прокопиев, също е сред големите акционери в “Албена” АД. И това далеч не е всичко – председател на Борда на Съвета на директорите на “Албена” АД е Радосвет Радев, известен още като собственик на Дарик радио. Същото в последните две-три години усилено следи темата с добива на газ в района на Генерал Тошево.   В опит да успокои населението, компанията “Русгеоком БГ” твърди, че ще прави проучване за добив на природен, а не на шистов газ. Но нека си припомним какво казва на 20 декември 2014 г. именно Иван Костов, при това пред Дарик радио на Радосвет Радев: “На пазара на течните горива и на природния газ настъпиха две технологични революции, които вече дават своя ефект. Едната е извличането на природен газ от шисти и втората е извличането на суров петрол от нефтоносни пясъци. България трябва да използва технологията за добиване на газ от шисти. Ще ни изпреварят и ще започнат да ни го продават този газ.”   Две години по-късно – декември 2016 г., Елена и Иван Костови купуват първите си ниви край намиращите се едно до друго села Чернооково и Кардам.   В редица цивилизовани държави публичните коментари и последвалите инвестиции, които, оказва се, далеч не са случайни, биха изисквали регистрирането на Костов като лобист. Но както е известно, у нас все още няма Закон за лобизма.   Няма как да бъде търсена отговорност на Костов и за конфликт на интереси и политическа корупция. Най-малко заради изтеклата давност около приватизацията на курорта “Албена”.   Но пък за пореден път онагледява скритите зависимости между представители на икономически кръгове и свързаните с тях политически лица, най-малкото, защото поне за трима от четиримата споменати бизнесмени е валиден фактът, че станалото нарицателно заради ширещата се корупция управление на Иван Костов е било златна мина за натрупването на значителни печалби.   Сделки между “Албена” АД и Елена и Иван Костови за земи в община Генерал Тошево:     44,4 дка – нива – с. Кардам, местност Хижата 283 дка – нива – с. Чернооково 50 дка – нива – с. Чернооково, местност Кованлъка Обща стойност - 830 383,40 лв.     101,3 дка – нива – с. Кардам, местност Хижата 25 дка – нива – с. Кардам, местност Хижата Обща стойност – 284 294, 25 лв.   Общо закупените земи от Елена и Иван Костови от “Албена” АД възлизат на 503,7 дка, за които са платени 1 114 677, 65 лв.    ", "date": "2019.08.30", "title": "Костов искал да добива шистов газ в Добруджа, купил 503,7 декара земя"}
{"url": "http://epicenter.bg/article/Pedro-Almodovar-sas--Zlaten-lav--za-tsyalostno-tvorchestvo-vav-Venetsiya/191528/6/0", "text": "Легендарният испански режисьор Педро Алмодовар беше отличен за цялостно творчество с наградата “Златен лъв” на филмовия фестивал във Венеция, като нарече признанието “акт на поетична справедливост”.   Организаторите на събитието заявиха, че Алмодовар е “най-големият и най-влиятелният испански режисьор от Луис Бунюел насам”, предаде БГНЕС.   За първи път Алмодовар получава награда от големите европейски фестивали като тези Кан и Венеция. Той е режисирал 21 игрални филма, включително “Завръщане”, “Ела, завържи ме!” и “Високи токчета”.   Алмодовар представя първия си филм във Венеция през 1983 г., но това е второто му участие на фестивала от 1989 година насам с „Жени на ръба на нервна криза“, който предизвика спор, когато председателят на журито предположи, че не е достатъчно сериозен.   “30 години по-късно аз съм награден със Златен лъв… Това е акт на поетична справедливост”, каза Алмодовар по време на пресконференция преди връчването на наградата.   Филмът, който представя преплетените истории на четири жени, които са загубили ума си, се получи международно признание със своите цветни костюми и визуален блясък.   69-годишният режисьор заяви, че Испания “се е събудила от диктатура, продължила 40 години” и че най-важната част от артистичното движение след диктатурата на Франко е да се наслаждава на свободата.   Италианските медии го нарекоха “ранения лъв”, след като получи наградата си, която идва в допълнение към два „Оскара“, които той взе за мелодрамите “Всичко за майка ми” и “Говори с нея”.   Режисьорът нарече себе си “продукт на испанската демокрация”.  ", "date": "2019.08.30", "title": "Педро Алмодовар със “Златен лъв” за цялостно творчество във Венеция"}
{"url": "http://epicenter.bg/article/Orban-nareche-Salvini--boen-drugar--i-mu-blagodari-za-svarshenoto/191516/7/0", "text": "Унгарският премиер Виктор Орбан изрази днес симпатията си към лидера на италианската партия \"Лига\" Матео Салвини, предаде Франс прес. В писмо, публикувано от Унгарската телеграфна агенция, Орбан нарича Салвини свой \"боен другар\" в борбата за \"съхраняването на християнското наследство на Европа и срещу миграцията\". Орбан благодари на Салвини за свършената работа през 14-те месеца, през които беше вътрешен министър на Италия. Според Орбан постиженията на Салвини са от значение не само за Италия, но и за цяла Европа. Орбан и Салвини се срещнаха няколко пъти през последните месеци и дори обсъждаха създаване на коалиция в Европейския парламент след европейските избори през май, припомня Франс прес. И двамата се представят за лидери на националистическите сили в Европа, привърженици са на твърдата линия срещу имиграцията и са критични към институциите на Европейския съюз. \"Ние, унгарците, никога няма да забравим, че Вие бяхте първият лидер от Западна Европа, който сложи край на наплива на незаконни имигранти в Европа през Средиземно море. Какъвто и да е бъдещият развой на италианската политическа сцена и макар да сме част от различни политически семейства в Европа, ние Ви смятаме за наш съюзник и боен другар в борбата за съхраняване на християнското наследство на Европа и срещу миграцията\", изтъква Орбан в писмото си. То е публикувано в деня, когато Матео Салвини бе изолиран от властта в Италия, след като досегашните му коалиционни партньори от Движение \"Пет звезди\" и левоцентристката Демократическа партия постигнаха съгласие да съставят ново правителство.", "date": "2019.08.30", "title": "Орбан нарече Салвини „боен другар“ и му благодари за свършеното"}
{"url": "http://epicenter.bg/article/Stefka-Kostadinova---32-godini-nedostizhima---VIDEO--/191533/8/0", "text": "На 30 август 1987 г. на олимпийския стадион в Рим Костадинова записва завинаги името си в историята на света! Немислимата височина от 209 см в скока на височина се оказва преодолима, но единствено за българката. И така цели 32 години!, припомня бТВ.    Стефка Костадинова продължава да седи на своя трон. Опити да бъде прескочена има, само че до момента всички са неуспешни. Едва ли самата тя си е представяла, че толкова дълго ще властва в спорта, но... съдбата си знае работата.    32 години след успешния опит на 209 см в Рим Костадинова все още е ненадмината, а на нас ни остава само да броим годините и да отбелязваме 30 август с гордост!    \"Винаги съм имала този рекорд за български и съм щастлива, че той все още е наш, на България. За да стигна до него ми помогнаха най-вече моите български съпернички, които с конкуренцията извисиха летвата толкова високо. Също така и треньорът, целият екип, хората край мен, всички, които тогава бяха отговорни за просперитета на българския спорт. 32 години не са малко, през 1987 г. изобщо не съм и предполагала, че това постижение ще се запази като световен рекорд толкова дълго\", споделя днес Стефка Костадинова.    \"Със сигурност 209 см няма да са винаги върхът във възможностите на дамите да скачат на високо. Един ден и този резултат ще бъде подобрен, но искрено се надявам това да бъде направено отново от българка. Стискам палци на Мирела Демирева, която бележи значим прогрес напоследък\", заяви председателят на БОК по повод годишнината от поставянето на световния рекорд.  ", "date": "2019.08.30", "title": "Стефка Костадинова - 32 години недостижима! (ВИДЕО) "}
{"url": "http://epicenter.bg/article/Pchela-uzhili-Bear-Grils--Toy-edva-otselya/191537/10/0", "text": "Лекари едва са спасили живота на Беър Грилс, който е бил ужилен от пчела на отдалечен тихоокеански остров, написа британският в. Сън.   Инцидентът е станал, докато шоуменът е снимал епизоди от шоуто Островът на съкровищата. Четиридесет и петгодишният бивш служител на силите за специално предназначение на Обединеното кралство е получил алергичен шок заради ухапването и е започнал да се задушава. Той бързо е бил транспортиран в болница.   Лекарите са инжектирали пациента с противоотрова и състоянието Беър Грилс се е нормализирало.   Продуцентите на шоуто са заявили, че временно прекратяват снимките, въпреки настояванията на Грилс.  ", "date": "2019.08.30", "title": "Пчела ужили Беър Грилс. Той едва оцеля"}
{"url": "http://epicenter.bg/article/Kiril-Domuschiev-sas-silno-izyavlenie-sled-uspeha-na--quot-Ludogorets-quot--/191561/8/0", "text": "Собственикът на \"Лудогорец\" Кирил Домусчиев поздрави българския шампион за класирането му в групите във втория най-престижен европейски клубен турнир - Лига Европа. В пост във Фейсбук Домусчиев написа, че целите на тима са високи и на футболистите им предстои още много работа.      \"Лудогорец за шести път е част от европейския футболен елит! Отново по трудния начин! От една страна това постижение ни кара да се чувстваме горди. От друга пък ни задължава да правим всичко по силите си да поддържаме високото ниво. Затова трябва да стоим здраво стъпили на земята. Радваме се на успехите, но не се главозамайваме. С всяка изминала година класирането в груповата фаза на ШЛ или ЛЕ става все по-трудно. Затова никакво отстъпление! Виждаме си слабостите и се стараем да ги отстраняваме. Целите на Лудогорец са високи. Честито на всички в клуба за постигнатия успех! Честито и на нашите привърженици! Чака ни още много работа. Успех на отбора в групите и достойно да представят българския футбол!\"  ", "date": "2019.08.30", "title": "Кирил Домусчиев със силно изявление след успеха на \"Лудогорец\" "}
{"url": "http://epicenter.bg/article/Zatvaryat-tsentara-na-Sofiya-zaradi-maratona-/191562/8/0", "text": "От 09.00 до 13.30 часа на 6 септември 2019г. се въвежда временна организация на движението за провеждане на щафетен маратон в София, съобщават от пресцентъра на Столична община.    Маршрутът на спортното събитие е следният: старт от северозападното пътно платно на бул. „Евлоги и Христо Георгиеви” пред националния стадион „Васил Левски” по западното пътно платно на бул. „Евлоги и Христо Георгиеви”, по източното пътно платно на ул. „Проф. Фритьоф Нансен”, обратен завой при бул. „Васил Левски”, по западното пътно платно на ул. „Проф. Фритьоф Нансен”, надясно по бул. „България”, по източното пътно платно на бул. „Пенчо Славейков”, обратен завой по тротоара на бул. „Витоша”, по западното пътно платно на бул. „Пенчо Славейков”, по бул. „България”, надясно по бул.„Черни връх”, обратен завой при ул. „Св. Наум”, по бул. „Черни връх”, надясно по бул.„Евлоги и Христо Георгиеви”, бул.„Драган Цанков”, Борисова градина, изход от Борисова градина при Национален стадион „Васил Левски”, по бул. „Евлоги и Христо Георгиеви” до Орлов мост, преминава по пешеходната зона, по северозападното пътно платно на бул.„Евлоги и Христо Георгиеви” до национален стадион „Васил Левски”, където е финалът.      - от 08.00 часа на 5.09.2019 г. до 07.00 часа на 6.09.2019 г. на моста пред Националния стадион „Васил Левски”.    - от 07.00 часа на 06.09.2018 г. до приключване на мероприятието на моста пред Националния стадион „Васил Левски”.    От 07.30 до 13.30 часа на 06.09.2019 г. се забранява влизането на пътни превозни средства в двете посоки по:    - Ул. „Ген. Гурко” между бул. „Евлоги и Христо Георгиеви” и бул. „Васил Левски”.    - Ул. „Любен Каравелов” между ул. „Ген. Паренсов” и ул. „Ген. Гурко”.    - Бул. „Евлоги и Христо Георгиеви” между бул. „Цар Освободител” и ул. „Проф. Фр. Нансен”.    - Бул. „Драган Цанков” между ул. „Митрополит Кирил Видински и бул. „ Евлоги и Христо Георгиеви”.    - Южното пътно платно на бул. „България” между бул. „ Черни връх” и бул. „Акад. Ив. Гешов”.    - Бул. „Черни връх” и ул. „Проф. Фр. Нансен” между бул. „Свети Наум” и бул. „Васил Левски”.    - Бул. „Пенчо Славейков” между бул. „България” и бул. „Витоша”.    - Тунела на НДК - в участъка водещ към бул. „Черни връх” и бул. „България”        - Автобусна линия № 9 (в посока пл. „Орлов мост”): от бул. „Евлоги и Христо Георгиеви” надясно по бул. „Цар Освободител”, надясно по бул. „Васил Левски”, надясно по ул. „Шипка” и по маршрута си.    Автобусите ще спират на временна спирка на бул. „Евлоги и Христо Георгиеви” на 50 метра преди бул.„Цар Освободител” в посока пл.„Орлов мост“.    Автобусна линия № 72 (в посока ж.к. „Западен парк”): от бул. „Евлоги и Христо Георгиеви” надясно по бул. „Цар Освободител”, по бул. „Васил Левски”, бул. „Патриарх Евтимий“ (връщане по бул. „Ген. Скобелев” и транспортен тунел НДК), по бул. „Прага”, ул. „Св. Георги Софийски” и по маршрута си;    Автобусите да спират на временна спирка на бул. „Евлоги и Христо Георгиеви” на 50 метра преди бул. „Цар Освободител” в посока ж.к. „Западен парк” и на всички съществуващи тролейбусни и автобусни спирки в променения участък на маршрута.    Автобусна линия № 75 – маршрутът се скъсява от автостанция „Гео Милев“ до Военна академия (обратен завой при ул. „Шипка“). Автобусите ще спират на временно изместената спирка с код 0440 “Военна академия” на бул. „Евлоги и Христо Георгиеви” след ул. „Шипка“ в посока към автостанция „Гео Милев”.    Автобусна линия № 76 (в посока ж.к. „Гоце Делчев”): от бул. „Цариградско шосе” по бул. „Цар Освободител”, по бул. „Васил Левски”, бул. „Патриарх Евтимий“ (връщане по бул. „Ген. Скобелев” и транспортен тунел НДК), по бул. „Прага”, ул. „Св. Георги Софийски”, по бул. „Акад. Ив. Е. Гешов”, бул. „П. Ю. Тодоров” и по маршрута си, двупосочно. Автобусите ще спират на всички съществуващи автобусни и тролейбусни спирки в променения участък на маршрута и на спирка с код 1288 „Пл. Орлов мост“ на бул. „Цариградско шосе“ преди бул. „Евлоги и Христо Георгиеви” в посока ж.к. „Гоце Делчев”, за автобусни линии №№ 280, 306 и тролейбусни линии №№ 4, 5, 8 ,11.    Автобусни линии №№ 84, 184 и 505 (в посока ул. „Ген. Гурко“): от бул. „Цариградско шосе” надясно по бул. „Евлоги и Христо Георгиеви”, обратен завой при ул. „Шипка” (Военна академия), бул. „Евлоги и Христо Георгиеви”, наляво по бул. „Цариградско шосе” и по маршрутите си.    Автобусите ще спират на спирка с код 1288 „Пл. Орлов мост“ на бул. „Цариградско шосе“ преди бул. „Евлоги и Христо Георгиеви” в посока СУ „Св. Климент Охридски“ (за автобусни линии №№ 280, 306 и тролейбусни линии №№ 4, 5, 8, 11), и на спирка с код 0442 „Военна академия” на бул. „Евлоги и Христо Георгиеви” след ул. „Шипка“ в посока пл.„Орлов мост“.    Автобусна линия № 94 (в посока СУ „Св. Климент Охридски“): от бул. “Свети Наум” наляво по бул. “Черни връх”, по бул. “Джеймс Баучър”, по ул. “Стоян Михайловски” и по маршрута до Студентски град. Автобусите ще спират на съществуващите трамвайни спирки по бул. “Джеймс Баучер” и на временната спирка на бул. „Черни връх“ на 60.00 метра след левия завой от бул. „Св. Наум“.    Автобусна линия № 204 (в посока ж.к. „Гоце Делчев”): от бул. „Цариградско шосе” по бул. „Цар Освободител”, по бул. „Васил Левски”, бул. „Патриарх Евтимий“ (връщане по бул. „Ген. Скобелев” и транспортен тунел НДК), наляво бул. „Прага”, ул. „Св. Георги Софийски”, по бул. „Акад. Ив.Е. Гешов”, по бул. „България” и по маршрута си, двупосочно. Автобусите ще спират на всички съществуващи автобусни и тролейбусни спирки в променения участък на маршрута и на спирка с код 1288 „Пл. Орлов мост“ на бул. „Цариградско шосе“ преди бул. „Евлоги и Христо Георгиеви” в посока в посока ж.к. „Гоце Делчев” (за автобусни линии №№ 280, 306 и тролейбусни линии №№ 4, 5, 8, 11).    Автобусна линия № 604: в посока институт „Пирогов”: от бул. „Цариградско шосе” по бул. „Цар Освободител”, по бул. „Васил Левски”, бул. „Патриарх Евтимий“, по бул. „Прага”, ул. „Св. Георги Софийски”, по бул. „Акад. Ив. Е. Гешов” и по маршрута си; - в посока гара „Искър”: от бул. „Пенчо Славейков” наляво по бул. „Прага”, по бул. „Ген. Скобелев”, бул. „Васил Левски”, по бул. „Цар Освободител”, бул. „Цариградско шосе” и по маршрута си. Автобусите ще спират на всички съществуващи тролейбусни и автобусни спирки в променения участък на маршрута и на спирка с код 1288 „Пл. Орлов мост“ на бул. „Цариградско шосе“ преди бул. „Евлоги и Христо Георгиеви” в посока институт „Пирогов” (за автобусни линии №№ 280, 306 и тролейбусни линии №№ 4, 5, 8, 11).    Тролейбусна линия № 7 се скъсява от ж.к. „Люлин“ до пл. „Сточна гара“.  ", "date": "2019.08.30", "title": "Затварят центъра на София заради маратона "}
{"url": "http://epicenter.bg/article/Andrey-Kovachev--Techat-na-danni-ot-NAP-nyama-otnoshenie-kam-rabotata-na-Mariya-Gabriel-/191527/2/0", "text": "Течът на лични данни от масивите на НАП няма отношение към досегашната работа на Мария Габриел като еврокомисар в дигиталния ресор. Това заяви в предаването \"Преди всички\" по програма \"Хоризонт\" на БНР евродепутатът Андрей Ковачев, след вчерашното посещение у нас на новия председател на Еврокомисията Урсула фон дер Лайен.    “Ние имаме добър комисар, който е доказал, че работи добре. Киберсигурността и въобще дигиталната тема, която е изключително важна и ориентирана към бъдещето, и няма никаква връзка между това, което се случи в България, свързано с изтичането на данните от НАП и ресора на българския еврокомисар. Нека да не забравяме, че това се случва във всяка страна членка на ЕС. В Бундестага бяха изтекли данни,“ припомни Ковачев.    Съставът на новата Еврокомисия и българският ресор в него трябва да станат ясни следващия месец. Според Ковачев България и Източна Европа трябва да бъдат критични към работата на Еврокомисията, след като регионът не получи нито един висок пост в Европейския съюз. Той изброи и приоритетите на страната ни.    “Г-жа Урсула фон дер Лайен има сериозна и тежка задача – да намери баланс и да се вслуша във всички приоритети на всички страни членки и да може следващата ЕК да отразява най-добре желанието на страните от ЕС, но и на интереса на целия ЕС по всичките теми. Сега приоритетите за България - разбира се, че многогодишната финансовата рамка трябва да бъде приета и да има достатъчно средства за всички политики, свързани с кохезионната политика, инфраструктура, околна среда, конкуретоспособност на българската икономика, развитие на нашите региони, младежки политики, сигурността, миграцията, опазването на външните граници,“ обобщи Андрей Ковачев.  ", "date": "2019.08.30", "title": "Андрей Ковачев: Течът на данни от НАП няма отношение към работата на Мария Габриел "}
{"url": "http://epicenter.bg/article/Patriarsheskata-katedrala--Sv--Aleksandar-Nevski--chestva-hramov-praznik/191530/2/0", "text": "Патриаршеската катедрала “Св. Александър Невски” чества един от своите храмови празници – Пренасяне честните мощи на св. Александър Невски на 30 август.   Св. благоверен княз Александър Невски е един от най-благочестивите и ревностни руски държавници, живял през XIII век и неимоверно потрудил се за утвърждаването на светото Православие сред руския народ, въпреки многобройните татарски нашествия и завладявания, които земите между Новгородското княжество, Азовско и Черно море преживявали в онова време.   На 23 ноември Църквата чества паметта на св. Александър Невски, а на 30 август – събитията, свързани с решението на император Петър Велики мощите на светеца да бъдат тържествено пренесени от храм “Рождество Богородично” – гр. Владимир, където почивали, в новооснования Санкт Петербург, съобщиха от Светия Синод.   Св. мощи на благоверния княз Александър били положени в построената в негова чест Александро-Невска лавра, където почиват и до днес.    ", "date": "2019.08.30", "title": "Патриаршеската катедрала “Св. Александър Невски” чества храмов празник"}
{"url": "http://epicenter.bg/article/NIMH--Ekstremalen-indeks-za-pozharoopasnost-e-v-sila-na-mesta-v-18-oblasti-na-stranata-/191532/2/0", "text": "Екстремален индекс за пожароопасност е в сила на места в 18 области на страната. Това сочи справка в сайта на Националния институт по метеорология и хидрология (НИМХ).   Индексът обхваща територии от областите София, София-град, Враца, Плевен, Ловеч, Габрово, Велико Търново, Русе, Добрич, Варна, Бургас, Ямбол, Хасково, Пазарджик, Пловдив, Благоевград, Кюстендил и Перник.   Екстремалният индекс означава, че са възможни бързо разпространяващи се много силни пожари с въвличане на дървесните корони. Много голям индекс за пожароопасност има в други участъци от същите региони, както и в части от областите София, София - град, Перник, Плевен, Благоевград.   Този индекс означава, че са възможни много силни пожари с частично или пълно въвличане на дървесните корони.", "date": "2019.08.30", "title": "НИМХ: Екстремален индекс за пожароопасност е в сила в 18 области на страната "}
{"url": "http://epicenter.bg/article/Avgust-zavarshva-s-adska-zhega--Vizhte-koga-idva-esenta/191534/2/0", "text": "Днес ще бъде предимно слънчево. Ще има има временни увеличения на облачността, предимно в следобедните часове.   Ще духа предимно слаб вятър. В източните и югоизточните райони все още ще има и по-чувствителни усилвания на вятъра от изток-североизток. Горещото време ще продължи. И днес максималните температури в повечето райони ще бъдат между 30° и 35°.   В България и през следващите дни ще остане предимно слънчево и горещо. През почивните дни времето ще бъде подходящо и за море и за планина. В събота по морето все още ще остане ветровито.   През първата половина на септември температурите ще бъдат по-високи от обичайните за това време на годината, количеството на валежите ще бъде по-малко от обичайното.   С високи температури приключва август, съобщи в сутрешния блок на бТВ синоптикът от НИМХ Анастасия Стойчева.   През  ще преобладава слънчево време с температури между 30 и 35 градуса. Ще е подходящо за море, тъй като времето ще е стабилно. Температурите там ще са малко под 30 градуса. Морската вода ще е около 26-27 градуса.   По Черноморието до средата на месеца времето ще остане стабилно. След това се очаква да има атмосферни смущения и градусите да се понижат. Ще има и превалявания.   През   температурите ще са между 25 и 30 градуса и времето ще остане относително спокойно. В низините все още градусите ще са над 30.   През   постепенно градусите ще се понижават и дните ще напомнят за есента. В края на месеца максималните температури в повечето райони ще са между 20 и 25 градуса.   Най-ниските минимални температури, които се очакват през месеца, ще бъдат между 2 и 7 градуса.  ", "date": "2019.08.30", "title": "Август завършва с адска жега! Вижте кога идва есента"}
{"url": "http://epicenter.bg/article/Domoupraviteli--Samo-Maya-Manolova-obrashta-vnimanie-na-problemite-ni/191535/2/0", "text": "При нас членуват домоуправители и собственици на етажна собственост, чиято цел е да отстояват техните права и граждански позиции. За съжаление ни се наложи да се сблъскаме с презастрояването на София, което ни задушава и обезобразява кварталите ни. Това заяви на пресконференция Павел Миланов, председател на Асоциацията за регулиране на отношенията в етажната собственост, предаде Novini.bg.   ,,Факт е, че София е град, който не е изчислен за толкова много жители и за толкова много жилища. На фона на всичко това има много празни жилища, които хората не искат да дават под наем. Тази стихийност ни докара някои срещи с районни администрации, както и общинската администрацията. Паралелно с това и от страната се обаждат домоуправители, които също имат своите проблеми. В един момент се оказва, че всичките ни усилия свършват с едни обещания, че ще се направи каквото трябва, каквото може. После влизаме в някакви комисии, започват обсъждания, въртим се в омагьосан кръг и накрая стигаме почти до никъде'', коментира Миланов.   ,,Въпросът ми е местната власт веднъж на четири години ли трябва да бъде контролирана, защото явно по друг начин не става. По отношение на протестите в ''Обеля'' в момента е сформирана работна група, която със сигурност ще се проточи във времето. Редно е тези хора, които избираме, да бъдат контролирани. Затова не е учудващо, че хаотично се развиват процесите в градоустройството. В момента сякаш сме във времето на перестройката - има висока гласност, но ниска чуваемост. Крайно време е да се разбере решение кое е по-важно: общественият интерес или частният интерес? Омръзна ни да избираме хора, които да забравят обещанията си, или да чакат 4 години ние да ги забравим. Гражданският контрол ни дава възможност да участваме в управлението на общината - колкото е по-широка е платформата, толкова по-добре ще бъде'', допълни тезата си Павел Миланов.   ,,Ние се борим като цяло срещу презастрояването в столицата, не само на територията на Овча купел. Според нас София трябва да се облагородява, а не да се презастроява“, изказа своето мнение по темата и Мария Господинова', домоуправител и член на Асоциацията.   На пресконференцията присъства и националният омбудсман Мая Манолова, която дойде да чуе проблемите на гражданите.   Представители на едни от най-големите квартали на София - ''Обеля'' и ''Люлин'', които се оплакаха от презастрояването и незаконното строителство, заявиха, че отговор на оплакванията им са получили единствено от омбудсмана Мая Манолова. ", "date": "2019.08.30", "title": "Домоуправители: Само Мая Манолова обръща внимание на проблемите ни"}
{"url": "http://epicenter.bg/article/MO-prekrati-trazhnata-protsedura-za-prodazhba-da-pozemlen-imot-v-mestnostta--Gereni--obshtina-Sozopol-/191543/2/0", "text": "Със заповед на министъра на отбраната Красимир Каракачанов е прекратена процедурата за провеждане на търга за продажба на поземления имот с идентификатор № 67800.1.187 с площ 19,847 дка, който се намира в гр. Созопол, местност „Герени“, община Созопол, област Бургас. Решението е въз основа на приключила проверка, разпоредена от министъра на отбраната, съобщават от МО.    По банков път ще бъдат възстановени сумите на участниците за закупени тръжни книжа и внесени депозити за участие в търга.  ", "date": "2019.08.30", "title": "МО прекрати тръжната процедура за продажба да поземлен имот в местността „Герени“, община Созопол "}
{"url": "http://epicenter.bg/article/Voenna-akademiya--G--S--Rakovski--otkriva-uchebnata-2019-2020-godina-/191550/2/0", "text": "Министърът на отбраната Красимир Каракачанов и началникът на отбраната генерал Андрей Боцев ще участват на 2 септември (понеделник) в откриването на новата учебна година във Военна академия „Г. С. Раковски”. Церемонията ще започне в 11.00 ч. в района на Военната академия. Представители на Българската православна църква ще извършат Водосвет за здраве и успехи, съобщават от пресцентъра на МО.    По традиция министърът на отбраната и началникът на отбраната ще изнесат първите лекции пред командно-преподавателския състав и слушателите на висшето военно учебно заведение.    През учебната 2019-2020 година Военната академия посреща общо 269 слушатели. От тях 259 ще се обучават в магистърската специалност „Организация и управление на военни формирования на оперативно ниво” с шест специализации от професионално направление „Военно дело”.    Във факултет „Национална сигурност и отбрана”, специалност „Стратегическо ръководство на отбраната и въоръжените сили” през тази година ще се обучават 10 офицери.  ", "date": "2019.08.30", "title": "Военна академия „Г. С. Раковски“ открива учебната 2019-2020 година "}
{"url": "http://epicenter.bg/article/Yasni-sa-sapernitsite-na--quot-Ludogorets-quot--v-grupovata-faza-na-Liga-Evropa-/191570/8/0", "text": "\"Лудогорец\" ще участва в група \"H\" на Лига Европа. Българският шампион ще мери сили с ЦСКА (Москва), \"Еспаньол\" и \"Ференцварош\" (Унгария). Това отреди жребият днес на специална церемония в Княжество Монако, предава Нова тв.    Първите мачове са на 19 септември. Финалът на сезон 2019/2020 ще се изиграе в град Гданск (Полша).       \"Севиля\" (Испания), \"Апоел\" (Кипър), \"Карабах\" (Азербайджан), \"Дюделанж\" (Люксембург)     \"Динамо\" Киев (Украйна), \"Копенхаген\" (Дания), \"Малмьо\" (Швеция), \"Лугано\" (Швейцария)     \"Базел\" (Швейцария), \"Краснодар\" (Русия), \"Хетафе\" (Испания), \"Трабзонспор\" (Турция)     \"Спортинг\" (Португалия), ПСВ Айнховен (Холандия), \"Розенборг\" (Норвегия), ЛАСК (Австрия).     \"Лацио\" (Италия), \"Селтик\" (Шотландия), \"Рен\" (Франция), ЧФР Клуж (Румъния)     \"Арсенал\" (Англия), \"Айнтрахт\" Франкфурт (Германия), \"Стандарт\" Лиеж (Белгия), \"Витория\" (Португалия)     \"Порто\" (Португалия), \"Йънг Бойс\" (Швейцария), \"Фейенорд\" (Холандия), \"Рейнджърс\" (Шотландия)     ЦСКА Москва (Русия),  , \"Еспаньол\" (Испания), \"Ференцварош\" (Унгария)     \"Волфсбург\" (Германия), \"Гент\" (Белгия), \"Сент Етиен\" (Франция), \"Олександрия\" (Украйна)     \"Рома\" (Италия), \"Борусия Мьонхенгладбах\" (Германия), \"Истанбул ББ\" (Турция), \"Волфсбергер\" (Австрия)     \"Бешикташ\" (Турция), \"Брага\" (Португалия), \"Уулвърхептън\" (Англия), \"Слован\" Братислава (Словакия)     \"Манчестър Юнайтед\" (Англия), \"Астана\" (Казахстан), \"Партизан\" (Сърбия), АЗ \"Алкмаар\" (Холандия)  ", "date": "2019.08.30", "title": "Ясни са съперниците на \"Лудогорец\" в груповата фаза на Лига Европа "}
{"url": "http://epicenter.bg/article/Mashtabna-aktsiya-sreshtu--quot-alo-quot--izmamnitsi-v-Levski--SNIMKI--/191520/3/0", "text": "Град Левски осъмна блокиран от полиция и жандармерия. При акцията се претърсват 10 адреса. По информация на Нова телевизия вече има и арестувани.    Операцията е срещу телефонните измамници, които живеят в т.нар. \"квартал на богатите\", но официално нямат доходи. Струпване на сили на реда има пред дома на познатият като Келеша Димитър Серафимов, считан за един от тарторите на групи за измами.    Подобна акция имаше и в Горна Оряховица. А Левски е един от трите града с концентрация на този вид престъпност.    Очкавайте подробности!", "date": "2019.08.30", "title": "Левски и Горна Оряховица под обсада! Върви мащабна акция срещу \"ало\" измамници"}
{"url": "http://epicenter.bg/article/Direktorat-na--Roskosmos--Militarizatsiyata-v-kosmicheskata-sfera-e-neizbezhna-/191519/7/0", "text": "Генералният директор на „Роскосмос“ Дмитрий Рогозин счита, че милитаризацията в космическата сфера е неизбежна, предават ТАСС и Агенция \"Фокус\".    „Бавно, но сигурно вървим по този път. В „Роскосмос“ никой няма илюзии по този въпрос“, написа той в „Туитър“ в коментар на думите на президента на САЩ Доналд Тръмп, че космосът е сфера на бъдещо противопоставяне.    По-рано държавният глава на САЩ Доналд Тръмп обяви създаването на ново командване в Пентагона, което ще бъде посветено на военните действия в Космоса.    Според Вашингтон Китай и Русия се опитват да подкопаят предимството на САЩ в най-новия военен фронт.    „Това е забележителен ден, който признава ново пространство на сигурността и отбраната на Америка\", заяви Тръмп по време на церемония в Белия дом.    „SpaceCom ще гарантира, че господството на Америка в Космоса никога няма да бъде застрашено\", допълни президентът на САЩ.  ", "date": "2019.08.30", "title": "Директорът на „Роскосмос“: Милитаризацията в космическата сфера е неизбежна "}
{"url": "http://epicenter.bg/article/Tramp-otmeni-vizitata-si-v-Polsha-zaradi-uragana--quot-Dorian-quot--/191529/7/0", "text": "Американският президент Доналд Тръмп съобщи, че отменя планираното си посещение в Полша заради урагана \"Дориан\", който приближава бреговете на щата Флорида, предадоха световните агенции, цитирани от БНР.    Държавният лидер трябваше да бъде в неделя във Варшава за отбелязването на 80 години от началото на Втората световна война, започнала на 1 септември 1939 година с нападение на нацистка Германия срещу Полша.    Тръмп обяви, че остава на американска земя, за да следи насочването на федералните ресурси към пострадали от урагана, който заплашва атлантическото крайбрежие на Флорида.    „Взех решение да изпратя вицепрезидента Майк Пенс в Полша този уикенд вместо мене. За мен е много важно да остана тук, тъй като идващата буря не е за подценяване. Разговарях и с полския президент Анджей Дуда, към когото отправих най-сърдечни пожелания от името на американския народ. За нас водещ приоритет е безопасността и сигурността на хората, които се оказват на пътя на урагана. А аз ще посетя Полша в близко бъдеще“, добави Тръмп на събитие в Белия дом, цитиран от Ройтерс.    Миналата седмица американският държавен глава отмени пътуване до Копенхаген, планирано за началото на септември, както и предвидена среща с датския министър-председател, тъй като тя не възприе идеята Гренландия да бъде продадена на Съединените щати, припомня Франс прес.  ", "date": "2019.08.30", "title": "Тръмп отмени визитата си в Полша заради урагана \"Дориан\" "}
{"url": "http://epicenter.bg/article/The-Times--Otpechatayte--pusheneto-ubiva--na-vsyaka-tsigara--prizovavat-zdravni-eksperti-/191531/7/0", "text": "Всяка една отделна цигара в кутия трябва да има надпис „пушенето убива“, за да стряска пристрастените към тютюн. Това предлагат здравни експерти, отбелязва британският национален ежедневник The Times, цитиран от \"Фокус\".    Експерти от Университета Стърлинг са направили изследване за това как се чувстват пушачите, когато виждат надписа „тютюнопушенето убива“ върху всяка цигара в кутия, а не само върху опаковката, и са откриха, че нетрадиционният подход дава очаквания ефект.    Шотландското правителство си е поставило за цел да отгледа поколение без тютюн, в което нито един младеж да не придобива вредния навик.    Плановете трябва да бъдат реализирани до 2034 г. Тогава децата, родени след 2013 г., ще навършат 21-годишна възраст, без да пипат цигари – или поне според намеренията на властите.  ", "date": "2019.08.30", "title": "The Times: Отпечатайте „пушенето убива“ на всяка цигара, призовават здравни експерти "}
{"url": "http://epicenter.bg/article/Valensa-osadi-otkaza-na-Varshava-da-pokani-Putin-za-godishninata-ot-nachaloto-na-Vtorata-svetovna-voyna/191541/7/0", "text": "Първият полски президент след рухването на комунизма и бивш лидер на синдиката \"Солидарност\" Лех Валенса разкритикува властите във Варшава за отказа им да поканят държавния глава на Руската федерация Владимир Путин за събитията в по повод 80-годишнината от избухването на Втората световна война, предава РИА Новости, цитирана от \"Фокус\".    Полското ръководство обясни отказа да покани Русия, като заяви, че през 1939 г. СССР е нарушил международното право.    „Ако има разногласия, тогава те трябва да бъдат обсъждани, а не да се избягват. Без да поканим Русия, само ще влошим нашите вече лоши отношения\", предупреди Валенса. Според него Полша е нападната от две страни, а днес едната е поканена, а другата - не.    Руският лидер трябва да посети Полша в годишнината от избухването на войната и „да чуе как ни ограбиха и обидиха“, заяви първият президент на републиката и добави, че това трябва да се направи „в дипломатична форма“.    Възпоменателни събития се провеждат ежегодно в Полша в деня на нападението на Нацистка Германия и избухването на Втората световна война - 1 септември. По традиция те се организират на нос Вестерплат в Гданск в 04:48. Точно по това време започва първата бомбардировка на полска територия.    Прессекретарят на президента на Русия Дмитрий Песков многократно отбелязва, че всички мемориални събития във всяка страна по света, посветени на годишнината от Великата отечествена и Втората световна война, не може да се считат за завършени без участието на Русия.  ", "date": "2019.08.30", "title": "Валенса осъди отказа на Варшава да покани Путин за годишнината от началото на Втората световна война"}
{"url": "http://epicenter.bg/article/Tramp-obmislya-da-blokira-voenna-pomosht-za-Ukrayna-/191547/7/96", "text": "Американският президент Доналд Тръмп обмисля да блокира 250 млн. долара военна помощ за Украйна, предназначена да помогне на правителството в борбата с проруските сепаратисти в Донбас, подкрепяни от Москва, предаде Ройтерс, цитирана от БНР.    Си Ен Ен съобщава, позовавайки се на свои източници, че Белият дом вече е започнал да уведомяват съответните агенции и членове на Конгреса, който одобрява помощта, но предстои Тръмп да вземе окончателно решение по въпроса.    От Белия дом не са коментирали темата.  ", "date": "2019.08.30", "title": "Тръмп обмисля да блокира военна помощ за Украйна "}
{"url": "http://epicenter.bg/article/Chavushoglu--Moskva-uveri--che-siriyskite-vaorazheni-sili-nyama-da-atakuvat-turskite-pozitsii-v-Idlib-/191553/7/0", "text": "Москва е дала гаранции на Анкара, че сирийските войски няма да атакуват турските наблюдателни пунктове в северозападната провинция Идлиб. Това заяви министърът на външните работи на Турция Мевлют Чавушоглу, предават TACC и \"Фокус\".    „Русия ни увери, че силите на сирийския режим няма да атакуват нашите наблюдателни пунктове в Идлиб\", са думите на Чавушоглу, цитирани от вестник Milliyet, на който се позовават агенциите.    На 19 август в региона беше обстрелян армейски конвой на въоръжените сили на Турция, изпратен за укрепване на наблюдателен пункт номер девет. Конвоят се движеше по магистралата Алепо-Дамаск.    Според сирийското външно министерство задачата му е била да достави оръжие на опозицията в град Хан Шейхун, който сирийската армия атакуваше по това време. Ударът, според Министерство на отбраната в Анкара, е бил нанесен от сирийската авиация.    През 2017 г. бе създадена северна зона за деескалация в провинция Идлиб и граничните райони Алепо, Латакия и Хама. На нейната територия турската армия има вече 12 наблюдателни пункта.  ", "date": "2019.08.30", "title": "Чавушоглу: Москва увери, че сирийските въоръжени сили няма да атакуват турските позиции в Идлиб "}
{"url": "http://epicenter.bg/article/Izvazhdane-na-yadrena-raketa-ot-okeana-prichinilo-eksploziyata-v-Rusiya-/191566/7/0", "text": "Американското разузнаване смята, че мистериозната експлозия край северното крайбрежие на Русия в началото на месеца е станала по време на мисия за изваждане на ядрена ракета от океанското дъно, съобщи NBC като цитира източници, запознати с доклада.    Мистериозната експлозия, станала на 8 август край руските арктически брегове, уби петима учени и предизвика опасения, че Русия е изпробвала новата си ядрена ракета „Буревестник“.    „Това не беше ново изстрелване на оръжие. Беше мисия за спасяване на изгубена ракета от предишен тест“, каза източник, пряко запознат с американската разузнавателна оценка.    „В един от плавателните съдове, участващи в издирването и изваждането, е имало експлозия и това е предизвикало реакция в ядрото на ракетата, което е довело до изтичане на радиация“, каза друг анонимен източник.    Докладът за разузнаването на САЩ не споменава потенциални рискове за здравето или околната среда, причинени от повреда на ядрения реактор на ракетата.    Миналият март руският президент Владимир Путин разкри разработването на хиперзвукови оръжия, сред които и „Буревестник“. Той заяви, че става въпрос за ядрена ракета с неограничен обсег.    Москва обаче все още не е извършила успешен тест на оръжието въпреки множеството опити, твърдят същите източници.    Източник: БГНЕС  ", "date": "2019.08.30", "title": "Изваждане на ядрена ракета от океана причинило експлозията в Русия "}
{"url": "http://epicenter.bg/article/Moskva--Siriyskite-voyski-ednostranno-prekratyavat-oganya-v-zonata-za-deeskalatsiya-na-Idlib-/191567/7/97", "text": "Сирийските войски ще прекратят едностранно огъня в зоната за деескалация на Идлиб от 06:00 часа българско време на 31 август. Това се посочва в съобщение на Руския център за помирение на враждуващи страни  , разпространено в петък, предават TACC и \"Фокус\".    „За да стабилизира ситуацията, Руският център за помирение на враждуващите страни постигна споразумение за едностранно прекратяване на стрелбата в зоната на деескалация на Идлиб от 06:00 часа на 31 август 2019 г.\", се казва в съобщението.    Темата за положението в Идлиб бе обсъдена от руския президент Владимир Путин и турския му колега Реджеп Ердоган на срещата им във вторник по време на авиокосмическото изложение МАКС 2019 край Москва.    Основната задача в Сирия е да се стабилизира ситуацията и да гарантира напредването на процеса на политическо уреждане, подчерта тогава Владимир Путин.    Той отбеляза, че по време на срещата той е обсъдил с турския си колега въпроси, свързани с формирането и стартирането на Сирийския конституционен комитет. Путин изрази надежда, че този комитет ще може да започне работата си в Женева в съвсем близко бъдеще.    Президентът потвърди, че през септември ще посети Анкара, за да участва в срещата на върха Русия-Иран-Турция за разрешаване на ситуацията в Сирия.    Турция ще предприеме всички необходими мерки, за да защити своите войници в Сирия, заяви от своя страна турският президент Реджеп Тайип Ердоган.    \"Тук (в Идлиб) ситуацията стана толкова сложна, че в момента нашите войски са в опасност. Не искаме това да продължи. Всички необходими стъпки ще бъдат предприети навреме, ако е необходимо\", каза той.    Ердоган каза още, че действията на сирийската правителствена армия, която извършва бомбардировки, включително на граждански цели в зоната за деескалация в Идлиб, възпрепятстват прилагането на меморандума, подписан в Сочи.  ", "date": "2019.08.30", "title": "Москва: Сирийските войски едностранно прекратяват огъня в зоната за деескалация на Идлиб "}
{"url": "http://epicenter.bg/article/Boris-Dzhonsan-predupredi-deputatite-da-ne-se-protivopostavyat-na-Brekzit-/191571/7/0", "text": "Министър-председателят на Великобритания Борис Джонсън заяви, че евентуален опит от страна на британските депутати да блокират осъществяването на Брекзит на 31 октомври ще причини „трайни щети“ върху политическото доверие в страната, предава AFP, като се позовава на информация на телевизия Sky News.    „Ако предотвратим излизането на Великобритания (от Европейския съюз) на 31 октомври, ако това направят в крайна сметка депутатите, това ще причини трайни щети върху доверието на хората в политиката“, каза Джонсън.     ", "date": "2019.08.30", "title": "Борис Джонсън предупреди депутатите да не се противопоставят на Брекзит "}
{"url": "http://epicenter.bg/article/Na-Ostrova-zagovoriha-za-svalyane-na-kralitsata/191576/7/0", "text": "В социалните мрежи се появиха призиви за свалянето на британската кралица Елизабет Втора, съобщава израелското рускоезично издание Мигнюз.    Причината за недоволството на поданиците на Нейно Величество е решението ѝ да спре работата на парламента до 14 октомври, както поиска премиерът Борис Джонсън.    Решението ще помогне на Джонсън и ще попречи на депутатите да предотвратят \"твърд\" Брекзит.    В някои от постовете британците припомнят на Елизабет за крале, които са били екзекутирани в миналото, което според изданието звучи като пряка заплаха за Нейно Величество  .    \"Един мъж, който не е бил избиран, се срещна с една жена, която не е била избирана и поиска разрешение да отмени демокрацията\", пише един от недоволните в Туитър.    Решението на премиера предизвика буря от недоволство на Острова и паника в Брюксел. Според съобщения от Брюксел, водещите фигури на ЕС стават все по-загрижени, че Борис Джонсън сериозно смята да изведе Великобритания без сделка.    Във Великобритания започнаха да събират подписка срещу действията му, а вчера актьорът Хю Грант публикува гневен статус в Туитър срещу премиера, като го нарече „прекалено рекламирана гумена играчка за баня”.  ", "date": "2019.08.30", "title": "На Острова заговориха за сваляне на кралицата"}
{"url": "http://epicenter.bg/article/Erdogan--Pregovaryame-s-Rusiya-za-dostavka-na-boyni-samoleti-Su-57-/191578/7/0", "text": "Москва и Анкара водят преговори за доставките на руски изтребители Су-57, заяви турският президент Реджеп Тайип Ердоган, предава РИА Новости, цитирана от \"Фокус\".    “Преговорите се водят и те ще продължат. След (авиокосмическото изложение в Русия) „МАКС-2019“, представители на нашите министерства останаха в Русия. Ние ще действаме, като предложим нашите условия по кредита и съвместното производство (на самолетите)“, каза Ердоган пред репортери.    Той добави, че ако Вашингтон не промени позицията си по снабдяването на Турция с изтребители Ф-35, Анкара ще \"търси изход от тази ситуация\".    Ердоган нарече снабдяването от страна на Москва със зенитно-ракетни системи С-400 основна тема за сътрудничество с Русия в отбранителния сектор.    \"Вярвам, че след това, което видяхме на въздушното изложение, може да има различни покупки в този сектор. Има стъпки, които предприемаме за закупуване на дронове. Трябва да вземем предпазни мерки по отношение на нашата отбранителна промишленост. От тази гледна точка, трябва да вземем предвид руските самолети Су-35 и Су-57. Искаме да бъдем страна, която сама отива да търси пазари за себе си\", добави турският лидер.    По-рано президентът на Русия Владимир Путин и Ердоган посетиха международното авиокосмическо изложение „МАКС-2019“ в комплекса \"Жуковски\" край Москва.    Турският президент се е заинтересувал особено от самолетите Су-35 и Су-57 и е отправил запитване към Путин дали СУ-57 вече може да бъде закупен, на което руският лидер е отговорил положително.  ", "date": "2019.08.30", "title": "Ердоган: Преговаряме с Русия за доставка на бойни самолети Су-57 "}
{"url": "http://epicenter.bg/article/Pravitelstvoto-na-Kazahstan-shte-plati-dalgovete-na-polovin-milion-bedni/191584/7/0", "text": "  Правителството на Казахстан ще плати еднократно дълговете на половин милион бедни жители, предаде Нова телевизия.   От бюджета на страната ще бъдат дадени 245 милиона евро за сираци, многочленни семейства, хора с увреждания и социално слаби. Дълговете не трябва да надвишават 3 милиона тенге или 7000 евро и трябва да са натрупани до 1 юни 2019 година.   Богатият на природни ресурси Казахстан е една от най-проспериращите държави в централна Азия. Според Световната банка средният годишен доход на населението е 7062 евро.  ", "date": "2019.08.30", "title": "Правителството на Казахстан ще плати дълговете на половин милион бедни"}
{"url": "http://epicenter.bg/article/Dnes-nyama-da-ima-razmyana-na-zatvornitsi-mezhdu-Rusiya-i-Ukrayna-/191585/7/0", "text": "В петък няма да се състои размяна на затворници между Москва и Киев, съобщи прессекретарят на украинската служба за сигурност Елена Гитлянска, цитирана от агенция \"Новости\". По думите ѝ за размяната няма окончателна дата, но всичко върви по план.    По-рано от кабинета на украинския президент Володимир Зеленски съобщиха, че е в ход размяна на затворници между Русия и Украйна, а украински прокурор дори заяви, че сред затворниците, които ще бъдат разменени, е режисьорът Олег Сенцов и 24-мата украински моряци, които бяха задържани миналата година в Керченския проток.    Нямаше обаче потвърждение за размяната от страна на Русия.    Роднини на някои от затворниците се събраха на летището в Киев. Слухове за предстоящата затворническа размяна се разпространиха през последните дни, след като Сенцов беше прехвърлен в Москва от отдалечен затвор в Арктика.    Режисьорът беше арестуван по време на протест срещу анексирането на Крим от Русия през 2014 година и беше признат за виновен за заговор за терористични актове. Той отхвърли обвиненията, а неговият процес беше осъден от САЩ, ЕС и други като политически мотивиран.    Моряците бяха задържани, заедно с три военни кораба, при опит да преминат през Керченския проток. През май международен трибунал нареди на Русия да освободи съдовете и моряците.    Руски адвокат заяви за агенция ТАСС, че няколко руски граждани са подготвяни за размяна. Сред тях са руснаци, осъдени за заговор за нападения в Украйна.    Новият украински президент Володимир Зеленски заяви при поемането на поста по-рано тази година, че негов основен приоритет ще бъде приключване на конфликта с подкрепяните от Русия бунтовници на изток.    ", "date": "2019.08.30", "title": "Днес няма да има размяна на затворници между Русия и Украйна "}
{"url": "http://epicenter.bg/article/Uraganat--Dorian--nabira-sili--Tramp-odobri-obyavyavane-na-izvanredno-polozhenie-vav-Florida-/191591/7/96", "text": "Жителите на американския щат Флорида се подготвят за „чудовищна“ буря, докато ураганът „Дориан“ набира сили, пише британският вестник The Guardian, цитиран от \"Фокус\".    Президентът на САЩ Доналд Тръмп одобри обявяването на извънредно положение във Флорида и нареди да бъде предоставена федерална помощ за щата, предава РИА Новости, като се позовава на изявление на Белия дом.    „Днес президентът Доналд Тръмп обяви извънредно положение във Флорида и нареди да бъде оказана федералната помощ на щата, като отговор на извънредните условия, причинени от (урагана) Дориан“, се казва в съобщението.    Губернаторът на Флорида, Рон ДеСантис, предупреди за потенциално „многодневно” бедствие, но не обяви планирани спешни евакуации.    По-рано „Дориан“ беше ураган от категория 2, бушуващ североизточно от Бахамските острови, с максимални ветрове от 170 км/ч. Движението на бурята вече е по-бавно, което означава, че може да прекара повече време на сушата и да причини повече щети.    Според метеоролози, бедствието ще достигне Флорида до дни и то като ураган от категория 4 с по-висока скорост на ветровете.    „Ако той достигне сушата като ураган от трета или четвърта категория, това е голям проблем“, заяви Брайън МакНолди от университета в Маями.    „Много хора ще бъдат засегнати и ще има много застрахователни искове“, добави той.    По-рано имаше недостиг на гориво в целия щат, като се образуваха дълги опашки на бензиностанции и супермаркети. Длъжностните лица посъветваха жителите да се запасяват с консервирани храни, вода и други консумативи и да се снабдят с необходимите лекарства.    Жителите на крайбрежието натрупаха торби с пясък като мярка срещу евентуални наводнения и укрепват домовете си. Властите предупредиха хората да проверят още веднъж плана си за готовност в аварийни случаи и да внимават за измами, докато се запасяват с продукти.    Властите във Флорида заявиха и че полицията ще ескортира цистерните, доставящи горива за щата и продължат да правят всичко възможно за да бъде решен този проблем.    Въпреки че още не е ясно къде по бреговата ивица на Флорида ще удари бедствието, Тръмп сравни бурята с урагана „Андрю“ от 1992 г., който също връхлетя щата по протежението на Атлантическия бряг, ставайки причина за смъртта на десетки хора и причинявайки милиарди щети за милиарди долари.    По-рано стана известно, че тропическата буря \"Дориан\" в Атлантическия океан се е превърнала в ураган. Бедствието се е приближило до остров Сейнт Томас, част от Вирджинските острови на САЩ.    „Дориан“ е четвъртият ураган през този сезон. От трите предишни бури, само ураганът „Бари“ причини човешки жертви. През миналия сезон Флорида беше засегната от два урагана - „Гордън“ и „Майкъл“, които взеха няколко десетки човешки животи.  ", "date": "2019.08.30", "title": "Ураганът „Дориан“ набира сили, Тръмп одобри обявяване на извънредно положение във Флорида "}
{"url": "http://epicenter.bg/article/Predstoyat--klyuchovi--za-pravitelstvoto-v-Berlin-izbori-v-Brandenburg-i-Saksoniya-/191593/7/0", "text": "„Ключови” и „решаващи” бъдещето на германското правителство – така определят регионалните избори в източните провинции Бранденбург и Саксония тази неделя.    Дискусията за бъдещето на правителството на Ангела Меркел ще започне още в понеделник след вота, смята проф. Ханс Форлендер от университета в Дрезден, един от най-уважаваните политолози на Германия.    Пред програма „Хоризонт” на БНР той обясни, че причината е освен очакваното силно представяне на крайната десница в лицето на „Алтернатива за Германия”, така и сривът в доверието към социалдемократите, коалиционен партньор на ХДС/ХСС в Берлин.    „Такъв изборен резултат естествено хвърля сянка върху федералното правителство. Защото социалдемократите не са спрели да се колебаят, дали да останат коалиционен партньор на Меркел или да се оттеглят“, каза проф. Форлендер.    Ключов ще е изборният резултат в Бранденбург. Провинцията, която заобикаля Берлин от всички страни, е управлявана от обединението на страната насам от социалдемократите.    Премиерът Дитмар Войдке все още е най-одобряваният политик, но „Алтернатива за Германия” е само на процент след неговата социалдемократическа партия.    „Усеща се страх у хората, че ще останат без работа, че ще трябва да живеят с ниски пенсии. Дори и тези, които днес имат добри доходи, се питат, докога ще е така. Това важи особено за работещите във въгледобива. И не на последно място – 30 години след обединението пенсиите в Източна и Западна Германия продължават да не са уеднаквени“, посочи той.    Не много по-различно е посланието и на „Алтернатива за Германия”, макар и изразено само в предизборните студия.    „Заплатите в новите провинции продължават да са значително по-ниски, отколкото в западната част на страната. Затова младите хора напускат източна Германия. Виновни са досегашните правителства в Берлин“, казва роденият в Бавария Андреас Калбиц за източногерманците. Той самият има дългогодишен стаж в крайснодесни, националистически и екстремистки организации.    За „вълка в овча кожа” предупреди днес министър-председателят на Саксония Михаел Кречмер от ХДС на Ангела Меркел.    „Не трябва да допускаме „Алтернатива за Германия” да влезе във властта. Не бива да се заблуждаваме – тя е на път да се превърне в опасна екстремно дясна партия“, заяви той.  ", "date": "2019.08.30", "title": "Предстоят „ключови“ за правителството в Берлин избори в Бранденбург и Саксония "}
{"url": "http://epicenter.bg/article/Pred-Stolichna-biblioteka-prodalzhava-initsiativata--Spodeleni-knigi-/191579/6/0", "text": "Пред Библиотеката на София на пл. „Славейков“ 4 продължава инициативата „Споделени книги“ - вземи, прочети, върни. Посетителите могат да вземат интересна нова или да оставят вече прочетена книга.   Също така могат да напишат своето послание, както постъпи писателят Калин Терзийски, приятел и читател на библиотеката, други наши читатели и малката Мая.    ", "date": "2019.08.30", "title": "Пред Столична библиотека продължава инициативата „Споделени книги“"}
{"url": "http://epicenter.bg/article/Tomislav-Donchev--Kak-da-si-izberem-kmet---narachnik-na-potrebitelya--2-0--/191539/11/33", "text": "    Първият наръчник за избор на кмет, който може да откриете тук:   беше публикуван преди четири години и пожъна успех сред всички пасивни жертви на местните избори. Само не знам дали e влязъл в ролята на „кметоводител“ и дали е помогнал някому да се ориентира в гъстия планктон от стонове и копнежи преди изборите.    Въпреки че местната власт е един от непреходните устои на държавността в страната, а текстът е все така актуален, световната, европейската, националната и локалната динамика на политическите процеси и обществени страсти предполагат актуализация и допълнения. Редно е не само да проследим основните категории градоначалници, както сторихме в предишния текст, но и да вторачим сетива в прото- фазата, където се зараждат всички тези вълнуващи проявления, а именно, да обърнем внимание на кмета в генезис т.е. на кандидат- кметовете.    Този път задачата ни е много по-дълбока и сложна. Докато типовете кметове са ограничени от норми, институционални лимити и обществено- политически реалности, то видовете кандидат-кметове са подвластни много повече на персонални копнежи, стари нерешени сметки, а често и на меланхолични реминисценции или на шеметен полет отвъд гравитацията на разума.    Според разпоредбите на изборния кодекс, един мирен гражданин се превръща в кандидат-кмет след регистрация в съответната Общинска избирателна комисия. Но преди да се стигне до този вълнуващ миг, обичайно протичат редица събития.    Да кажем, че започваме с търсене на кандидат- кметове, което неизбежно отключва у някои идеята за самопредлагане. Понякога има нужда от увещаване (обикновено не продължава дълго), за да стигнем до финалната фаза- обещаване. Това, както виждате, е сложен процес на гонене и съешаване между партии и коалиции, от една страна, и политически изкушени граждани, от друга. Сложна и драматична работа. Пред обратите и похватите, характерни за този процес, бледнеят и най-дълбоките любовни драми, срещани при мъжко- женските отношения. Колебанията, изкушенията „искат ме от две страни”, „никой не ме иска”, „нямаме подходящ човек”, „отиде при друг”, са само част от повърхностните аналогии.    Теоретично всяка партия иска да има кмет и мнозина граждани биха станали кметове, но на практика, както обикновено, не се получава така лесно.    Процесът е наситен с драматични обрати и напрежения - неравноправни отношения (когато партията или кандидатът счита себе си за несравнимо по- ценен от другия), изневери (дори разводи, когато действащ кмет смени партията). Напреженията кой на кого ще стане кандидат- кмет, могат да се сравняват по патос и емоционален резонанс с любовните драми на звездите в светските издания.    Но и това не е началото на процеса. Началото е, когато в нечия душа, понякога и разум, се появи въпросът „А защо не аз?”. Това много често не е рутинен житейски избор. Много от българите на са мобилни, въпреки че мнозина от тях работят и живеят зад граница. Светът при тях е разделен на „големия свят” и „моя свят”. Големият свят е чужд и далечен, докато моят свят е общността, в която не само живея, но и търся своето място. Често победата и постиженията в „моя свят” са всичко.    И така, ето неизчерпателната, условна категоризация на видовете кандидати. Уточняваме, че както видовете темперамент невинаги се срещат в чист вид, така е и с кандидатите. Възможни са всевъзможни комбинации.      Това е най-скучният, от литературна гледна точка, кандидат. Опитен, вероятно действащ кмет, описан в детайли в първата част на текста.    Предимства – знае какво прави, знае кое може и кое не може. Рядко говори глупости, освен ако това не се е превърнало в консенсусна рутина между него и гражданите. Светът на мечтите му може и да е по- тесен, но широката му социална окръжност включва министри, евродепутати, национални медии, дори и някой гост държавен глава.    Недостатъци – често има закърняла фантазия, а както знаем, откривател е този, който не знае, че нещо не може да стане.    Носи на здравия си гръб (символно, плещите може и да се крехки) всички успехи и постижения. В същото време е перманентно виновен за всичко, за всеки квартал, улица, дупка или плочка.    Като цяло устойчив, доминантен вид. Почти винаги усмихнат и любезен, мил и грижовен. Строг, но справедлив J    Като опитен военачалник охранява крепостта си от вероломни нашественици. Готов да преговоря, увещава и да води война с всички, с които се наложи.      Бил е кмет. Отдавна. След края на мандата, животът му се свежда до осмисляне и реминисценция на славните години, когато е движил общинските дела. Има визитка с герб на града и длъжност кмет (в скоби са уточнени годините- напр. 1999- 2003). Явява се системно на избори, въпреки че кръгът от подкрепящите го, отдавна е по- тесен от семейния.    Вечна тема са онези 4 години, какво е станало, защо е така е станало, а не инак. Живеещ в плътната орбита на собствените спомени, неразбран от останалите и неразбиращ останалите. Миналото е героизирано, пълно с големи битки и славни победи, явно и с тежки предателства. Очевидно е, че всичко, което се случва сега, е започнало тогава.    Има имунитет срещу репликата „Ти съсипа, ограби и т.н.”, защото далеч по- тежка обида е да не знаеш кой е.      Не е задължително да е млад, достатъчно е да е нов. Това са трогателните фигури, които за първи път излизат на тепиха. Предизборните времена на анализ, планове и очаквания са съпътствани от драматична трансформация в самата кампания. Налага се да говориш пред хора, да даваш интервюта, което може и да е травмиращо, ако не си го правил преди. Затова младият претендент често има или смутен вид, или се опитва да излъчва престорена решителност. Носи предимството да не е отговорен за нищо случило и неслучило се и понеже невинаги знае кое може, и кое не, има склонност да обещава с лекота.    Младите претенденти биват сериозни или маргинални. Сериозните могат да се превърнат в професионалисти (виж- по- горе), а маргиналните претенденти могат да се превърнат в сериозни. Любопитен феномен е ситуацията, когато някой се кандидатира за сериозна политическа позиция, а няма способността да направи примитивен политически анализ за безнадеждността на собствената си кандидатура. Младите претенденти безспорно обогатяват политическата фауна, не само променяйки релефа, но и вкарвайки нови идеи. В най- лошия случай, активното участие в избори повишава политическата култура на гражданите. От личностна гледна точка, участието в избори е много добра възможност да научиш неща за себе си, за които не си и подозирал.      Всичко, което се случва, е в сини рамки. Светът е фрагментиран до снимки, кратък текст и къси клипчета. Нивата на серотонин и обществена гравитация се определят от броя на харесванията и споделяниета на всяка on- line мъдрост.    Нов вид. Първообраз на хората, които лека полека скъсват тягостните връзки с физическия свят и изцяло заживяват в мрежата. Но избори в мрежата не се организират (изключваме по- ранните версии на Foursquare, където човек можеше да стане кмет на някоя локация), затова след инфлуенсърския триумф във виртуалния свят, някой събират оф лайн смелост и се хвърлят в изборните битки.    Това понякога е тежък конфликт, защото както е известно, мрежите отдавна не отразяват реалния свят, а само представата ни за този, който бихме искали да имаме.    Ако сте достатъчно чаровен в мрежите, ако сте упорит и сладкословен, ще намерите поддръжници за всичко. Стига да възродите някой копнеж, страх или стара травма. Създайте например фейсбук група „За спасяване на пернишката ликорна“. Там, с убедителни текстове и размазани снимки, развивайте версията, че из пернишките села скита красив бял еднорог. И ако сте упорит, скоро ще имате последователи, коментатори, дори романтични граждани ще започнат също да публикуват снимки на еднорози. За критичен посетител, отвъд „балона“, това може да са си сърни или кози, но за всички членове на групата ще са си еднорози. Да, точно така, еднорогът не е един. Той вече си има и малки.      Агитацията тече от години. Добрите новини не се толерират. Ако нещо е сторено, то е излишно, глупаво, скъпо, ако нещо е построено, то е некачествено, парите са откраднати и т.н. Всички поддръжници задължително трябва да коментират емоционално: „изрУди“, „пУмияри“ и „престанете да крадети“, естествено се прокрадва и лайтмотивът „съсипаха я тази държава“, известен още като „SASIPAHA IA TAIA DАRZAVA“.    Дупка в асфалта, счупена плочка, пълен контейнер с боклук брандират безмилостно човеконенавистното управление. Бурните емоции се хранят и от действия, които много трудно могат да бъдат причинени от която и да е институция. Позитивна развръзка е невъзможна. Например:                  Facebook гуруто, ловко поддържа стихиите от катастрофични настроения и си е истински водач на on- line съпротивата. Може да има травматични акцентуации върху някоя тема (публични финанси, ценообразуване, енергетика, екология- сфери, в които може да обясниш каквото искаш, на когото искаш), може и да няма. Толерират се въпроси с завишена честота на обществени вибрации- преходът от бордюр, корупция, птичи грип, коза, прасе до външна политика, или обратното, е съвсем естествен.    При толкова енергия е логично такава сила да се опита да напусне мрежата за малко и да посети Общинската избирателна комисия.    Проблемът тук е, че връзките между мрежите и външния свят са неясни и невинаги мрежовите емоции се превръщат в политическа подкрепа. Поне засега.    А да. И понеже общността от поддръжници също е виртуална, на дигиталния си предизборен плакат може да си сложиш една яко фотошопната снимка.        На такива кандидати, едно време им викаха популисти, но образът има и нови метаморфози. Популистът обещава неща, които са невъзможни или имат неблагоприятен ефект, но пък звучат много хубаво. Някои популисти са убедени в това, което говорят, някои хладнокръвно лъжат. Някои са опитни политически партизани, някои са млади претенденти.    И ако флиртът с общественото мнение е широко използвана политическа технология, то целенасоченото заблуждаване на хората с добре звучащи тези си е токсин на демокрацията.    Вълшебникът или феята (зависи не само от пола), използват целия инструментариум на популистите, но към него добавят едно особено внушение за чудодейност. Те се появяват навсякъде, където има напрежение, възможност, стон или въздишка. В състояние са да се заемат с всяка кауза, тема и искане, стига да са попаднали в обектива на камерите.    И точно както квантовият обект може да е и вълна и частица, в зависимост от това, как го наблюдаваме, така и вълшебникът може да се ангажира с взаимоизключващи се каузи. Например да настоява за намаляване на данъците и в същото време за драстично увеличаване на разходите.    Феята ги може всички тези неща, но тя може и още. Да положи длан върху отрудената ти ръка и да ти даде сила и енергия, да те гушне и разсее горести и нерадости, дори да те превърне в нещо друго само чрез докосване с химикалката. Ако не от Пепеляшка в принцеса, то поне в герой от предаване по телевизията.    С мантията на вълшебник/фея се намятат опитни политически играчи. Поведението им след тяхното избиране може да остане магично и чудодейно, но може и да влезе в позната роля на професионалиста.     ", "date": "2019.08.30", "title": "Томислав Дончев: Как да си изберем кмет – наръчник на потребителя (2.0) "}
{"url": "http://epicenter.bg/article/The-National-Interest--Rusiya-i-Kitay---strategicheski-brak-po-smetka-/191546/11/33", "text": " пише американското издание The National Interest, цитирано от \"Фокус\". Според него бързо развиващото се руско-китайско стратегическо партньорство представлява заплаха за съюзите и партньорствата на Вашингтон в региона.     и влязоха в съответните японски и южнокорейски идентификационни зони за противовъздушна отбрана (ADIZ). Патрулът, който за Москва и Пекин беше първото съвместно обучение на ядрени бомбардировачи с голям обсег на действие, вероятно предизвика сериозно недоумение в САЩ и техните съюзници в региона.  Притесненията за възможни инциденти бяха засилени от факта, че руските самолети два пъти нарушиха въздушното пространство на оспорваните острови Лианкурт: последните са под южнокорейски контрол, въпреки че Япония претендира за техния суверенитет.     е вдигнал изтребители във въздуха, които са произвели повече от триста предупредителни изстрела. Тези действия предизвикаха остра критика от страна на Япония, която в отговор на навлизането също мобилизира своите ВВС.  защото те са извършени над островите, които страната счита за своя суверенна територия. Като се има предвид броят на участвалите самолети и многократните нахлувания в зоните на противовъздушната отбрана, този инцидент най-вероятно е бил внимателно планиран от Русия и Китай и има за цел да предизвика силна реакция от Токио и Сеул, както и допълнително да влоши и без това напрегнатите им двустранни отношения. През последните години разногласията между страните по исторически въпроси и изострящият се дебат относно новите ограничения за контрол на износа, наложени на Южна Корея, напълно разстроиха дипломатическите им отношения.    Защо този инцидент е важен за нас  ?   Той свидетелства за бързо развиващото се стратегическо партньорство между Китай и Русия - тенденция, която представлява заплаха за американско-японския съюз, както и за други съюзи и партньорства на Вашингтон в региона. В действителност в Източна Азия интересите за сигурност на Пекин и Москва се сближават все повече и повече.    продължава, последното потвърждение за това беше решението на Вашингтон да се оттегли от Договора за ракетите със среден и малък обсег (ДРСМО) в резултат на значително нарушение на договора от страна на Москва. Министерството на отбраната на САЩ също изрази безпокойство в Москва и Пекин, като обяви намеренията си да разположи забранени досега оръжия в Азиатско-Тихоокеанския регион в близко бъдеще.     и мрежата му от съюзи в Азия, особено Япония - с които Китай остава в напрегнати отношения поради териториалния конфликт около остров Сенкаку в Източнокитайско море. Лидерите на Китай и Русия имат сходни възгледи за света - и двамата се противопоставят на международния либерален ред, демокрацията и правата на човека - според тези параметри Япония и САЩ са в противоположния край на спектъра по отношение на тях. Освен това Китай и Русия си поставят един и същ стратегически приоритет - да отслабят присъствието на САЩ в региона и да подкопаят техните съюзи там. Постигането на тази цел беше пряко улеснено от въздушния патрул и последвалата им реакция.     остава в отношенията им, особено от страна на Москва. По този начин Русия остава внимателна към намеренията на Пекин в Централна Азия във връзка с инициативата „Един пояс - един път”, опасявайки се, че Китай може да се опита да поне поне частично да лиши Русия от господството й в региона. Освен това Русия все още е загрижена за растежа на китайските инвестиции в своя Далечен Изток: въпреки икономическите ползи, те потенциално поставят руския бизнес в неизгодно положение.     принуждават лидерите на двете страни да задълбочат сътрудничеството в много области, за да постигнат напредък в своите международни програми. Това, наред с други неща, се доказва от резултатите от гласуването им в Съвета за сигурност на ООН - често отричащи западните инициативи - и нарастващият брой на съвместни военни учения, включително мащабните учения „Восток“ през 2018 г., в които участваха повече от три хиляди китайски войници.     както и връзката на Вашингтон с регионалните му партньори. Но докато необходимостта от постоянен ангажимент към съюзници и приятели никога не е била толкова спешна, принципите на настоящата администрация на Тръмп правят САЩ да изглеждат ненадеждни в очите на онези, които най-много разчитат на силно американско присъствие.     третирането им по начина, по който обикновено лидерите се държат с противниците - например въвеждането на мита или изискването за преразглеждане на търговските споразумения и колективните договори - създаде враждебност, от която Китай и Русия няма да пропуснат да се възползват.     подчертава спешната необходимост от засилване на тристранното сътрудничество между САЩ, Япония и Южна Корея, което в момента е подкопано от напрежението между Япония и Южна Корея. Въпреки че дълбоките различия между Токио и Сеул не може да бъдат преодолени, докато не се извърши смяна на администрацията в двете столици, всички страни, включително Вашингтон, трябва да търсят начин за смекчаване на ситуацията. За съжаление досега САЩ изглежда не са склонни да се намесят в разногласията между двата си съюзника.    Но администрацията на Тръмп ще трябва да промени курса, ако не иска да предостави на Пекин и Москва неоценима възможност за напредък в стратегическите си интереси.               ", "date": "2019.08.30", "title": "The National Interest: Русия и Китай – стратегически брак по сметка "}
{"url": "http://epicenter.bg/article/Mirela-Kostadinova--Emanuil-Popdimitrov-pishe-stihove-s-pachi-pera-i-sam-risuva-koritsite-na-knigite-si/191560/11/105", "text": "Някога „Златорог“ нарича Емануил Попдимитров „поет на смирението“. Той всъщност е част от кръга на българските символисти. Неговият дух е вечно устремен към красивото, романтик по природа. Като че ли вижда някаква извънземна действителност – тази от мечтите си. Непринуден, благ, рядко мил и привликателен. Радва се на успехите на околните и винаги е готов да помогне. Литературната му ерудиция респектира съвременниците му.   Често в дома му го посещават студенти, които споделят с него литературните си пориви, а той ги насърчава щом види дарбата. Не жали време, за да ги насочи в литературния им път.   Говорел с удоволствие за появата на символизма у нас и чуждите влияния в литературата ни. Често се пренася в миналото. Винаги носи в себе си тефтерче, за да записва идеите си. Обича театъра и изложбите.   По едно време искат да го направят директор на Народния театър, но тогавашния министър на просветата Богдан Филов осуетява назначаването му. След години на сцената на Народния театър поставят драмата му „Той не умира“, по случай 50 г. от Ботевата смърт. На премиерата присъства Никола Обретенов, единственият останал жив човек от легендарната чета на Ботев. Попдимитров горещо се вълнувал как ще реагира той виждайки своя образ. Ролята му се изпълнявала от любимецът на русенската публика Стефан Караламбов. Самият Обретенов също потрепвал от емоции. Изпитът по драматургия за Попдимитров преминава успешно.   Някога Емануил Попдимитров завършил Педагогическо училище в Казанлък. Учителства, а после следва философия в Софийски университет. По време на студентството си е един от участниците в освиркването на Фердинанд при откриването на Народния театър и поради това го изключват от университета. С държавна стипендия следва философия във Фрибург, Швейцария. Учител е в Лом и Хасково. Участва в Първата световна война като преводач на Южния фронт и в Главната квартира на Кюстендил.   Своите известни стихотворения пише с пачи пера и лилаво мастило, което си разтваря. Сам рисува винетките и кориците на книгите си. Също сам издава книгите си и ги пласира. В разпространението му помагат неговите ученици и приятели. „Той имаше тетрадка с адреси на учители и други интелигентни люде из цялата страна и им пращаше по пет-десет бройки да ги разпродават. С издателства не се свърза до края на живота си. Така в Кюстендил сам издаде „Стихове и песни“ (1921), „Свободни стихове“ (1921), „Знамена“ (1922), „Драматични поеми“ (1923)“, разказва Георги Константинов в спомените си за поета.   Обичал да рисува с молив и акварелни бои разни пейзажи и портрети. Тези рисунки са ефирни и нежни – най-често илюстрации към негови стихотворения. Бил истински познавач и ценител на изкуството. Домът му е нареден с картини на известни наши художници, които си купувал. Посещавал почти всички изложби в столицата, а когато бил в Париж по цели дни стоял в Лувъра. Сред приятелите му е и художника Стоян Венев. Той е негов ученик от Кюстендилската гимназия и още тогава Попдимитров забелязал способностите му в рисуването и го насочил да учи в Художествената академия. Теодор Траянов пък го нарича „поет на нежността“ и високо цени творчеството му.   В София отначало живее на ул. „Владайска“ в къщата на поета Траян Тъмни, брат на Теодор Траянов. В този дом гостува художника Владимир Димитров – Майстора, с когото за кратко време учат в Художествената академия. Те живеят и в една студентска стая, хранят се в евтини гостилници и често гладуват. Големият наш художник прави портрет на поета – красноречиво доказателство за доброто му отношение, но Попдимитров заминава за Швейцария и това пътуване ги разделя.   Популярен е не само със своите стихотворения „Ирен“, „Лаура“ и „Ема“, но и със стихосбирката си „Вечерни миражи“. Известност му носят и детските приказки в стихове – „Цар януари“ и „Цар Салтан“. По настояване на Александър Спасов пише за детското списание „Светулка“ - стихове, поемки, приказки. Обича да рецитира детските стихотворения на Чичо Стоян, но и свои. Истина е, че през целия си живот се стреми да бъде независим като писател и не влиза в редакционна колегия, въпреки, че пише за почти всички издания. По едно време той е помощник редактор на сп. „Светулка“, редактирано тогава от Елин Пелин, но за кратко.   Голям е успехът на поемата му „В страната на розите“, първото издание се изчерпва бързо, а критиката се изказва положително. Това е „сатира срещу недъзите, срещу коварството и подлостта на хората“, разказва самият Попдимитров.   За първи път печата стихове през 1907 г. в списание „Художник“. Сътрудничи на редица други списания. Твори във всички литературни жанрове. Автор е на философски студии, а философските му възгледи са повлияни от Шопенхауер, Ницше, Ремке и основно Бергсон. Той е един от малкото българи участващ в Ремкевото общество, за което свидетелства членската му карта. Първи в България прави системен анализ на Бергсоновите естетически възгледи и обогатява философската ни култура.   От душата и перото му се ражда поемата „Преображение“, която той смята за „най-хубавата и най-зрялата“ си творба от всички, които е написал. Най-безспорни са заслугите му като лирик. Той се утвърждава най-вече със седемнадесетте си „Женски портрети“ от стихосбирките „Сънят на любовта“ и „Песни“ и с пейзажните си стихотворения.   Емануил Попдимитров е неуморен в работата си, а открадне ли време – отива на гости или се разхожда по бул „Цар Освободител“. Винаги носи чанта претъпкана с книги и ръкописи, а на лицето му сияе усмивка. Обичал да се разхожда в Борисовата градина и мечтаел да напише есенно стихотворение. „Тия краски искат да бъдат възпети, просто се прокрадват в душата ми…“. А по-късно възпява този красив сезон.   Веднъж се отбил в сладкарница „Цар Освободител“. Заедно с Владимир Русалиев имали среща с художника Александър Добринов, за да им направи карикатури за своя изложба във Варна. Художникът поканил на масата си първо поета. Само за няколко минути Добринов нарисувал карикатурата. На стола седнал после Владимир Русалиев и него направил за четири, пет минути. Отново се върнал Емануил. Това се повторило няколко пъти. Художникът е доволен от рисунките си. В това време в сладкарницата влязъл Добри Немиров:   Ще ни изморят тия наши художници бе, братя. Закове те на стола и стой, не мърдай! Добринов му показал карикатурата на Попдимитров, а Немиров се вгледал в нея и отсякъл: Като работа е отлична, но вратът е направен много дълъг. Емануил има къс врат. Добринов се съгласил и веднага се заловил да оправи грешката си. Изложбата му минала с голям успех.   За разлика от другите ни писатели Попдимитров изключително рядко посещава кафенета, но му е приятно да общува с хората. Не се докосва до алкохолни напитки. Наред с литературната си и философска работа умее всякаква мъжка работа, дори да изработва мебели.   Най-много обича книгите си. Те са подвързани красиво. Библиотеката му е голяма. Сред тях има и албуми с репродукции и специални издания посветени на живописта. Понякога, когато чете народни песни и легенди дори се разплаква. Събира и обработва народни песни, толкова е завладян от народното ни творчество.   През годините работи като хоноруван, а по-късно и редовен доцент в катедрата по сравнителна литературна история, ръководена от проф. Иван Шишманов. Чете лекции по История на западноевропейската драма. Обичал да импровизира по време на лекции като ги изпъстря с цитати от различни автори. Часовете му посещават студенти от други университети. В същото време работи и като гимназиален учител, взема лекторски часове и във Военното училище, за да изплати къщата си, която и до днес се намира на улица „Авицена“. Но голяма част от времето си прекарвал на бюрото си, където пише и чете, понякога до зори.   „Най-хубавите си стихотворения и песни съм написал нощем. Мене може да ме вдъхнови едно цвете, един малък спомен, една картина. Особено властна сила има природата над мене. Тя е моят вечен извор на вдъхновение и той ми дава неизтощима сила и неизразима радост“.   Роден в китното селце Груинци, Босилеградско (на 23 октомври 1885 г.) вероятно това му повлиява да е толкова привързан към природата.   Освен нея обича и музиката, която изпълва цялото му същество. Любим композитор му е Бетховен, неговите симфонии и сонети. Тях слуша понякога стотици пъти. Сред сериозните си ангажименти намира време и за обществена работа – държи сказки в столицата и провинцията на различни социални теми.   Съпругата му Дора го е оставила изцяло да се занимава с интелектуалната си работа. Тя е и първият му съветник в творчеството и той изцяло ù се доверява. „Там, в къщи, моята горчивина се стопява в нейната сърдечна усмивка и безпределна любов“.   През земния си път много обичал да говори и пише за светлото дело на братята Кирил и Методий. Отива си в навечерието на празника - 23 май 1943 г. „На 24 май в зори отидох в църквата „Света София“, където бе оставен предната вечер ковчегът с трупа на човека, на когото бях толкова много задължен и когото някога силно обичах. Черквата беше съвсем пуста, глуха, дори тъмна вътре. Жива душа не се мяркаше наоколо. Аз седнах до ковчега. Много нещо мина през мисълта ми. Спомних си целия му живот и най-много безкрайното разнообразие на неговата доброта, на готовността му да помогне, да услужи на хората и уморителната му борба за успех в живота… Мълчах, мислех, гледах го и дълго се прощавах. По едно време започна да светлее. Навън грееше слънце, после се чу детски хор, пееше „Върви, народе възродени, към светла бъднина върви!“ – нали беше Денят на славянската просвета. Един хор се отдалечи, чуха се по-мощни други – децата пееха сякаш херувимска песен, истинска, светла литургия на красотата, литургия на поета, който възпя и подвига на солунските братя, подвига на вдъхновеното българско слово. Песни и детски чисти гласове пълнеха простора, сноп слънчеви лъчи огря лицето на поета и то сякаш се оживи, засия…“, пише за сбогуването си със своя приятел Георги Константинов.   Емануил Попдимитров остава във литературата и философията ни като истински интелектуалец надживял времето и съвременниците си.  ", "date": "2019.08.30", "title": "Мирела Костадинова: Емануил Попдимитров пише стихове с пачи пера и сам рисува кориците на книгите си"}
{"url": "http://epicenter.bg/article/Kitayski-proizvoditel-na-elektrobusi-iska-da-stroi-zavod-u-nas/191545/4/0", "text": "Китайският производител на електробуси Alfa Bus има интерес за инвестиции у нас, съобщиха от пресцентъра на Министерството на икономиката.   Първият сертифициран от Европейския съюз китайски производител на електробуси и единственият, получил европейски сертификат за всичките му компоненти Alfa Bus, е на посещение в България по покана на министъра на икономиката Емил Караниколов.   По време на разговора е станало ясно, че китайският инвеститор проучва пазара на България и има голям интерес от изграждането на завод, не само за асемблиране на автобуси, но и за производство на техните батерии, които да намерят пазарна ниша както у нас, така и в страните от Европейския съюз.   Двете страни са обсъдили възможностите за сътрудничество, потенциалната инвестиция и институционалната подкрепа от страна на държавата. На срещата са присъствали членове на Борда на директорите и заместник-министърът на икономиката Лъчезар Борисов.   Министър Караниколов е изтъкнал, че България няма конкурент по кредитен рейтинг в региона. Заместник-министър Борисов е допълнил, че страната ни скоро ще бъде на първо място по финансова стабилност в цяла Европа. Екипът на Министерството на икономиката се е ангажирал с пълно съдействие и реализиране на контакти в посока на бъдеще ползотворно сътрудничество.   Компанията е един от най-ранните производители на автобуси в Китай, като е разработила своя първи електробус през 2002 г. Електробусите на Alfa Bus постепенно навлизат на пазарите в Испания, Полша и други страни.", "date": "2019.08.30", "title": "Китайски производител на електробуси иска да строи завод у нас"}
{"url": "http://epicenter.bg/article/Petkov--Balgariya-otchita-edni-ot-nay-visokite-tempove-na-narastvane-na-srednata-zaplata-v-ES/191552/4/0", "text": "През последните тримесечия България отчита едни от най-високите темпове на нарастване на средната заплата в Европейския съюз – с около 10% на годишна база. Това заяви министърът на труда и социалната политика Бисер Петков по време на международна конференция „Синдикални политики за устойчива заетост, достоен труд и преодоляване на нарастващата несигурност на работното място“, организирана от КТ „Подкрепа“.   През последните години усилията на българското правителство са насочени към увеличаване на доходите, поддържане на икономическа стабилност и привличане на нови инвестиции. Това са основните предпоставки за осигуряване на устойчива заетост и достоен труд, отбеляза министър Петков. Налице са и определени резултати от прилагането на тези политики – нарастваща заетост и намаляваща безработица, достигаща рекордно ниски нива от 4,2% по данни на Националния статистически институт за второто тримесечие на 2019 г.   В изказването си министър Петков се спря на последствията от засилващата се дигитализация на обществото и икономиката. Резултатите са повишаване на разнообразието от режими на работа, нови бизнес модели, нарастваща фрагментация на икономическите субекти и появата на световни производствени мрежи. Дигиталната трансформация поставя нови изисквания към професионалния профил на работната сила, свързани с притежаването на необходимите цифрови умения, които придобиват ключово значение за устойчива заетост и намиране на работа, заяви министър Петков.   Добрият социален диалог е свързващото звено, което сближава позициите на бизнеса и работната сила и по този начин става гарант за правилното и взаимоприемливо регулиране на трудовите отношения. Важно е да се възползваме от възможностите, предоставени от настъпващите промени, за да създадем по-добро бъдеще и да осигурим икономическа сигурност, равни възможности и социална справедливост, което в крайна сметка да укрепи структурата на обществото и да гарантира достойни условия на труд за всички работещи, добави министър Петков.  ", "date": "2019.08.30", "title": "Петков: Заплатата в България скача най-бързо в ЕС -  10% годишно"}
{"url": "http://epicenter.bg/article/Prekite-chuzhdi-investitsii-v-nefinansoviya-sektor-vazlizat-na-25-454-mlrd--evro-kam-31-12-2018-g--/191559/4/0", "text": "По предварителни данни преките чуждестранни инвестиции (ПЧИ) в нефинансовия сектор към 31.12.2018 г. възлизат на 25 454 млн. евро по текущи цени.  През 2018 г. най-голяма е стойността на направените преки чуждестранни инвестиции в промишлеността - 10 873 млн. евро. Следващ по обем на направените ПЧИ e секторът на услугите (търговия, ремонт на автомобили и мотоциклети, транспорт, складиране и пощи, хотелиерство и ресторантьорство) - 6 430 млн. евро.    В сектор „Строителство“ преките чуждестранни инвестиции през 2018 г. са 457 млн. евро.    През 2018 г. в структурата на преките чуждестранни инвестиции по икономически дейности се наблюдава нарастване на направените инвестиции в сектора на услугите, като относителният им дял се увеличава с 2.0 пункта в сравнение с предходната година, докато относителният дял на ПЧИ в промишлеността намалява с 1.1 пункта в сравнение с 2017 година.    По предварителни данни през 2018 г. разходите за придобиване на дълготрайни материални активи (ДМА) във всички сектори на икономиката са 19 267 млн. лв. по текущи цени.    Най-голям обем инвестиции в ДМА са вложени в промишления сектор - 5 726 млн. лева. Следващ по обем на направените инвестиции за ДМА е секторът на услугите (търговия, ремонт на автомобили и мотоциклети, транспорт, складиране и пощи, хотелиерство и ресторантьорство) - 4 913 млн. лева.  В сектор „Строителство“ през 2018 г. инвестициите за ДМА са 1 505 млн. лева.    През 2018 г. в структурата на разходите за придобиване на дълготрайни материални активи по икономически дейности се наблюдава спад на направените инвестиции в промишления сектор и сектора на услугите, като относителният им дял намалява съответно с 1.4 и 0.4 пункта в сравнение с предходната година.3    През 2018 г. в структурата на разходите за придобиване на дълготрайни материални активи по видове се наблюдава нарастване на направените инвестиции в сгради, строителни съоръжения и конструкции и транспортните средства, като относителният им дял се увеличава съответно с 0.1 и 0.6 пункта в сравнение с предходната година.      Чуждестранна пряка инвестиция е всяко вложение, което включва дългосрочни отношения, отразяващи дълготрайния интерес на резидент на чуждестранна икономика (чуждестранен пряк инвеститор) в предприятие - резидент на българската икономика (инвестиционно предприятие). Пряката инвестиция включва както първоначалната трансакция между двата субекта, така и всички последващи трансакции между тях.    Обемът на чуждестранната пряка инвестиция в инвестиционното предприятие се определя като сума:            Разходите за придобиване на ДМА през отчетния период включват фактически извършените разходи за закупуване на земя и за изграждане на сгради, строителни съоръжения и конструкции чрез възлагане и по стопански начин, за доставка и монтаж на ДМА, за закупуване на машини, съоръжения, оборудване и транспортни средства, за геоложки и хидроложки проучвания, за проучвателни и проектантски работи, обслужващи строителството, и други разходи, свързани с придобиването на ДМА.    В обема на разходите за придобиване на ДМА не се включват текущите разходи по поддържане на наличните ДМА.  ", "date": "2019.08.30", "title": "Преките чужди инвестиции в нефинансовия сектор възлизат на 25,454 млрд. евро към 31.12.2018 г. "}
{"url": "http://epicenter.bg/article/Evrostat--Hranite--alkoholat-i-tsigarite-poskapvat-seriozno-v-stranite-ot-evrozonata/191573/4/0", "text": "Храните, алкохолът и цигарите поскъпват сериозно в страните от еврозоната. Въпреки това годишната инфлация остава на ниво от един процент през август, сочат данните на Евростат, предаде БНР. Това е много под целевото ниво на Европейската централна банка от близо до два процента.   Над два процента е било поскъпването на храните, алкохола и цигарите в 19-те страни от валутния съюз, сочат данните на Евростат. През август поевтиняване има при енергията. Останалите промишлени стоки са по-скъпи спрямо година по-рано, но не и съпоставено с предходния месец.   През последните няколко месеца се виждат тревожни сигнали за икономиката в еврозоната заради слабия растеж и ниската инфлация.   В края на 2018 година Европейската централна банка спря програмата за изкупуване на активи, но мнозина анализатори очакват нейното възстановяване, за да се налеят нови стимули в икономиката. Не е изключено през септември да видим понижение на депозитните лихви в еврозоната, категорични са експертите. През юли гуверньорът Марио Драги даде сигнал, че може да има нови икономически стимули.", "date": "2019.08.30", "title": "Евростат: Храните, алкохолът и цигарите поскъпват сериозно в страните от еврозоната"}
{"url": "http://epicenter.bg/article/NAP-Burgas-preseche-shema-za-danachni-izmami-v-osobeno-golemi-razmeri-/191592/4/0", "text": "Териториалната дирекция на НАП в Бургас разкри и пресече схема за данъчни измами в особено големи размери. В основата ѝ е група от фирми, развиващи дейност на територията на най-големия ни черноморски курорт Слънчев бряг. Предотвратено е ощетяване на бюджета от невнасяне на данъци и осигуровки за над 1 милион лева, съобщават от приходното ведомство в морския град, цитирани от БНР.    При съвместни действия на бургаската полиция и данъчните временно е спряна дейността на 21 обекта, стопанисвани от 11 фирми. Моментните обороти са иззети, а търговските обекти ще останат запечатани за 48 часа, като от съда е поискано удължаване на срока с цел обезпечаване на доказателства за целите на предстоящи ревизионни действия.    Данъчните обясниха и действието на схемата: В началото на летния туристически сезон на рискови, от данъчна гледна точка, собственици, регистрират фирми без каквито и да е активи. Регистрират се фискални устройства, които са свързани с НАП и се издават касови бележки. Във фирмите се назначават работници, понякога на необичайно високи заплати, подават се данни за трудовите договори, но не се подават осигурителни декларации и не се внасят дължимите осигуровки. Фирмите извършват реална дейност, акумулират високи обороти, но не се регистрират по ЗДДС, същевременно трупат задължения към НАП, които не се заплащат. Счетоводна отчетност липсва.    Данъчните са установили още, че касови апарати и трудови договори са били регистрирани с електронен подпис на починало вече лице. Със същия електронен подпис са подавани и осигурителни декларации.    От НАП Бургас уточняват, че поради липса на активи, натрупаните задължения не могат да бъдат обезпечени и затова отговорността по заплащане на задълженията ще бъде вменена на физическите лица, които реално стопанисват обектите, а не на рисковите собственици, които са малоимотни и в повечето случаи не предполагат за активната дейност, която извършват обектите им.    От приходното ведомство коментираха още, че засиленият контрол на НАП през активния летен туристически сезон по Черноморието е постигнал сериозен и траен дисциплиниращ ефект.  ", "date": "2019.08.30", "title": "НАП Бургас пресече схема за данъчни измами в особено големи размери "}
{"url": "http://epicenter.bg/article/Komisar-Badankov-za-ubiytsite-v-Negovan--Paraziti-s-nuleva-tsennostna-sistema/191521/3/0", "text": "„Убийството на мъжа и жената, което потресе страната, са извършени много професионално“, коментира в сутрешния блок на бТВ комисар Ангел Бадънков, началник на криминалния отдел в СДВР.   Рибар е отишъл на обичайното си занимание в Негован и открива череп. Обажда се на тел. 112 и веднага са изпратени екипи за проверка. По черепа имаше съвсем малко тъкан и коса. Постепенно започнахме да намираме части от телата на жертвите. Гледката беше брутална. Лично аз за пръв път като криминалист за 20 години попадам на такъв случай“, разказа  Ангел Бадънков.   „Искахме да разкрием престъплението още на втория или третия ден. За съжаление няколко дена не знаехме кои са евентуалните жертви. Получихме сигнали за самоличността им, но те не бяха достоверни. Извършителите са преценили, че трябва да разчленят жертвите, за да се разнесат частите от животните. Медиите казват, че това са обикновени строителни работници, но те са планирали 1 година много професионално убийството. Клиентите на двамата престъпници разказват, че са много добри майстори. Не е ясно, при положение, че са получавали добри пари, как са стигнали до подобно брутално престъпление. Жертвата Йордан Атанасов е бил много доверчив и е споделял пред единия от престъпниците, че е продал апартамент в кв. „Емил Марков“ и не е вложил парите в банка, защото лихвите са много ниски. С това си подписва смъртната присъда. Парите обаче са били в банка и не е ясно защо жертвата е казала обратното“, каза още Бадънков.   „Убийството е станало, след като са извършили ремонтите. Престъпниците са знаели, че дъщеря им е в чужбина и че рядко се чуват. Когато са разбрали за продадения апартамент, двамата започват да планират престъплението. Убийството се извършва в кв. „Гоце Делчев“, а телата се изхвърлят в другия край на София. Двамата са откраднали ценности и 1500 лв. Дори Георги е подарил на жена си огърлица, която тя носеше, когато я срещнахме“, обясни комисарят.   „Физическият извършител на убийството е Пламен, а Георги ги е разкомплектовал. Тези хора са паразити, имат нулева ценностна система. Те са заличили супер професионално следите с белина и с препарати за чистене на плочки. Убили са жертвите в 13:00 часа, а вечерта са ги закарали в тресавището. Купили са нов пистолет, специално със заглушител. Оръжието е купено незаконно и всички, които са съпричастни към престъплението, ще си получат заслуженото. Арестувахме убийците на обект, на който работят. Смееха се, ядяха по 10 кебапчета. Двамата имаха много силна връзка. От 24 часа - 18 са били заедно.   Бях потресен и отвратен, когато разговарях с двамата. След като са убили жертвите, са се смилили над кучето им. Взели са го и са го изхвърлили в съседни два квартала. Как може да се смилиш на куче, но да убиеш хора? Жертвите са много стойностни хора. За да бъда по-мек, съпругите на убийците не са нещо повече от тях“, коментира Бадънков.", "date": "2019.08.30", "title": "Комисар Бадънков за касапите от Негован: Паразити с нулева ценностна система"}
{"url": "http://epicenter.bg/article/Politsiyata-proveryava-za-oshte-zhertvi-na-izvarshitelite-na-dvoynoto-ubiystvo/191523/3/0", "text": "Полицията проверява дали няма още хора, които да са станали жертва на извършителите на двойното убийство на възрастно семейство от София. Останките на мъжа и жената бяха намерени в бидони във водоем край Негован. Подробности за престъплението и задържаните даде в ефира на „Здравей, България”  по Нова телевизия  заместник-шефът на Главна дирекция Националната полиция ст. ком. Николай Хаджиев.   Семейството беше убито с изстрели в главата. След това направилите пълни самопризнания Пламен Шляпашки и Георги Нанчев разчленили труповете в банята на жилището им на столичния булевард „Витоша”, натъпкали частите в бидони и ги изхвърлили край Негован. Кучето им пък откарали и пуснали в района на Околовръстното шосе в София.   На разследващите са били необходими около 10 дни, за да разплетат случая. По него работили около 70 служители на МВР след получаването на сигнала за откриването на останките на 17 август.   Няколко дни по-късно вече имало заподозрени и започнало тяхното наблюдение. То продължило шест дни преди ареста. През това време Шляпашки и Нанчев водели абсолютно нормален начин на живот – работели и се прибирали при семействата си. Двамата имат и деца, каза ст. ком. Николай Хаджиев. Междувременно полицията прави изключителен по обем анализ на данни за невзети пенсии и имотни сделки.   В крайна сметка е доказано, че жестокото престъпление е извършено за пари. Убийците мислели, че жертвите държат в апартамента си парите от продажбата на жилище в кв. „Гоце Делчев”. Сделката била изповядана миналата година и получената от възрастните хора сума не бил малка, поясни зам.-шефът на полицията. Оказало се обаче, че парите не са в жилището, в което застреляните живеели. Затова арестуваните отмъкнали оттам само вещи на обща стойност 4000 – 5000 лева.  ", "date": "2019.08.30", "title": "Полицията проверява за още жертви на извършителите на двойното убийство (Видео)"}
{"url": "http://epicenter.bg/article/API--Prez-pochivnite-dni-se-reorganizira-se-dvizhenieto-po-AM--quot-Struma-quot--zaradi-trafika/191524/3/0", "text": "През почивните дни ще има две ленти за движение в посоката на интензивния трафик в участъка от автомагистрала „Струма“ край Дупница. Това съобщиха от пресцентъра на Агенция „Пътна инфраструктура“.   От 14.00 часа в петък до 10.00 в неделя в участъка от автомагистрала „Струма“ в района на Дупница ще има две ленти за движение за леките автомобили и ППС до 12 т в посока Кулата и една за София. От 10.00 часа в неделя до 14.00 часа в петък, когато трафикът за столицата е по-интензивен, ще има две ленти за София и една за Кулата. С въвеждането на реверсивното движение ще се улесни пътуването в пиковите дни и часове.   Платното за Кулата от автомагистралата, което е засегнато от пожара в депото за отпадъци, остава затворено за извършване на необходимите аварийно-възстановителни дейности.   Превозните средства с маса по-голяма от 12 т, включително и автобусите, пътуващи към Кулата, ще се отбиват от автомагистрала „Струма“ при пътен възел „Долна Диканя“, ще преминават по път I-1 (Е-79) и при пътен възел „Бобошево“ ще продължават по автомагистрала „Струма“. За пътуващите към София отбиването по път Е-79 ще става при пътен възел „Бобошево“, а качването на магистралата ще бъде при пътен възел „Дупница Север“.   За ППС над 12 т се забранява движението по пътната връзка от път Е-79 към автомагистрала „Струма“ при пътен възел „Дупница Север“ при км 51+236 и по пътните връзки от път ІІ-62 Дупница - Кюстендил към автомагистрала „Струма“ на пътен възел „Дупница Юг“ по направленията: Кюстендил – Благоевград, Кюстендил – София, Дупница – Благоевград и Дупница – София.    ", "date": "2019.08.30", "title": "АПИ: Отварят се две ленти за движение по АМ \"Струма\" заради трафика през уикенда"}
{"url": "http://epicenter.bg/article/SDVR--Ubiytsite-ot-Negovan-sa-deystvali-izklyuchitelno-hladnokravno-i-brutalno/191525/3/0", "text": "Двамата извършители на убийството на Йордан Атанасов и съпругата му Мариана са действали изключително хладнокръвно и брутално. Рядко криминалистите се сблъскват с такава жестокост. Това заяви в студиото на Сутрешния блок на БНТ гл. инсп. Николай Станчев, началник Сектор „Разследване на криминални престъпления“ в СДВР.   По думите му, ако обвинените се възползват от възможността за съкратено съдебно следствие, може да получат 30 години лишаване от свобода.   Много рядко криминалистите първо научават кои са извършителите на едно криминална престъпление, а след това самоличността на жертвите. В случая Негован изобщо не е било ясно кои са пострадалите, заяви гл. инсп. Станчев.   \"Намерихме на 17 август трупни останки, разчленени, без абсолютно никакви лични документи и почти никакви лични вещи. Буквално имаше едни ключове. Колегите, с които работихме в екип проведоха стотици оперативно издирвателни мероприятия при изпълнение, на които целта беше да се установи самоличността на жертвите. Благодарение на тези денонощни усилия от страна и на оперативните служби на МВР, и на разследващите, и Софийска градска прокуратура, по-миналата сряда установихме самоличността на извършителите на това престъпление. Това повиши възможността да достигнем и до самоличността на жертвите\", уточни за хода на разследването гл. инсп. Станчев.   По думите му двамата извършители са криминално проявени за различни престъпления, имат и кражби.   Пламен Шляпашки има присъда за незаконно притежание на оръжие, и за хулиганство. Георги Нанчев има присъда за бягство от казармата.   \"Може да се направи извод, че през съзнателния им живот поведението им е било в разрез със законодателството. В случая Негован е безспорно, че са действали изключително хладнокръвно и брутално. Трудно е за нас да си обясним как се стига до такава ексцесия. Имаме, разбира се, нашите предположения. Мотивът за убийството е яснен - той е користен. Убеден съм че и съдът ще възприеме това наше становище. Кое ги кара да проявят такава жестокост, аз не мога да си обясня. Рядко има такива случаи\", категоричен е гл. инсп. Станчев.   До момента МВР не е намерило свидетел, които да е видял изнасянето на бидоните с труповете на убитите от София и Станчев призова гражданите да разпитват свои близки, да си помислят дали са видяли на 14 юли нещо, което да име направило впечатление като нетипично и странно.   По-точно двама мъже, облечени като строителни работници да изнасят бели бидони в района на квартал \"Иван Вазов\".   Главен инспектор Николай Станчев обясни още, че решението за самопризнанието на престъпниците е тяхно, като до него се достигна след дълги беседи, проведени от служители на Столична дирекция на вътрешните работи. Единият от извършителите е заявил, че с облекчение разказва и му олеква. Другият е бил по-упорит, но с намирането на оръжието е разбрал, че всичко е приключило и си е признал вината.   Според гл. инсп. Станчев присъдата, която двамата могат да получат за жестокото деяние е доживотен затвор без право на замяна, доживотен затвор или 30 години лишаване от свобода.   \"Доста се коментира в последно време темата за съкратеното съдебно следствие и ако те се възползват от тази възможност най-вероятната присъда, която ще получат е 30 години лишаване от свобода\" , каза той.    ", "date": "2019.08.30", "title": "СДВР: Убийците от Негован са действали изключително хладнокръвно и брутално"}
{"url": "http://epicenter.bg/article/Martvopiyani-turistki-lezhat-na-ulitsata-v--quot-Slanchev-bryag-quot--/191536/3/0", "text": "Снимка на две пияни туристки, проснати на улицата в Слънчев бряг, взриви мрежата. На кадъра, който се появи във фейсбук групата „Забелязано в Слънчев бряг”, се виждат две млади дами, облечени в мини полички, които откриват щедра гледка към бельото им, пише Блиц.    Момичетата лежат в безпомощно състояние на главната улица. По всичко личи, че двете приятелки са били на яко парти, защото са окичени с т.нар. хавайски венчета.    „В реанимация”, пише шеговито авторът, запечатал излагацията на чужденките. Изцепката на пияните момичета мигом стана повод за вълна от възмутени коментари в мрежата.    Хората негодуват, че евтиният алкохол, който води чуждестранните туристи у нас, е превърнал някога елитния курорт в долнопробна дупка.  ", "date": "2019.08.30", "title": "Мъртвопияни туристки лежат на улицата в \"Слънчев бряг\" "}
{"url": "http://epicenter.bg/article/Otkriha-zlatno-imane-pri-pretarsvaniyata-v-doma-na-Kelesha-v-Levski--Video-/191549/3/0", "text": "Тарторът на банда за ало измами Димитър Серафимов-Келеша, който беше задържан при масираната полицейска акция в град Левски тази сутрин, е криел в мазето си цяло златно имане, съобщава TrafficNews. \"Имаше от пендари до огърлици, гривни и други бижута, които са взети от жертвите на телефонните измами\", разказаха участници в обиска на дома на ромския бос.   В момента униформени претърсват с металотърсачи и двора на Келеша, защото имат подозрения, че там има още тайници. В огромната къща на Серафимов са намерени и иззети и голямо количество пари в левове и евро. Вероятно част от тях са от наследството на бащата на Димитър, чието погребение е било вчера.   Целият клан на Келеша се препитава с телефонни измами от години, а жертвите им са в цяла България.   Пред полицията обаче братът и жената на Димитър твърдят, че той се прехранвал от заведението, което въртял. Версията им обаче се приема с насмешка дори от местните хора.   Полицаите започнаха да изкарват от двора луксозния автопарк на ромската фамилия, която включва \"Мерцедес\", \"Ауди А6\" и други лимузини. Очаква се коисията КПКОНПИ да поиска конфискуване на имуществото на ало измамниците.   Екип на ЧЕЗ пък се възползва от полицейската акция, за да спре тока на къщата на Серафимови заради неплатени сметки. Досега не смеели да го направят заради заканите на ромите.   Акцията в Левски, която започна по тъмно, продължава с претърсвания и арести. На място е зам.- главният прокурор Иван Гешев и шефът на Националната полиция Христо Терзийски, който по-късно ще дадат брифинг.  ", "date": "2019.08.30", "title": "Откриха златно имане при претърсванията в дома на Келеша в Левски (Видео)"}
{"url": "http://epicenter.bg/article/Lozan-Panov---rakovoditel-na-predizborniya-shtab-na-Metodi-Lalov-/191551/3/0", "text": "Трето извънредно заседание на Съдийската колегия на Висшия съдебен съвет (ВСС) заради оставката на районния съдия Методи Лалов ще се проведе на 9 септември от 13.30 часа. Това решение обяви председателстващият заседанията на ресорната колегия Лозан Панов, след като очаквано на 30 август (петък) малко след 09.30 часа се оказа, че кадровиците нямат нужния кворум от поне осем членове, за да разгледат искането на Лалов да напусне съдебната система. В заседателната зала на ВСС освен Панов присъстваха още трима членове на колегията - председателят на Върховния административен съд (ВАС) Георги Чолаков, Севдалин Мавров и Боян Новански,    Панов не обясни какво налага Съдийската колегия да се събира извънредно и на 9 септември (понеделник), а не на 10 септември или на 17 септември (вторник), за да може искането на Лалов, отправено на 1 август, т.е. след началото на регламентираната съдебна ваканция, да бъде разгледано на редовно заседание на кадровия орган.    С действията си Панов затвърждава впечатлението, че в тандем с Методи Лалов напълно целенасочено провокират ВСС - първо районният съдия депозира оставката си едва на 1 август, когато вече бе ясно, че кадровиците са в отпуск. Нищо не му пречеше да го направи в края на месец юни или средата на месец юли, т.е. да предостави възможност на Съдийската колегия да го освободи още преди ваканцията. Второ - с ясното съзнание, че заседанията ще се провалят заради липса на кворум, защото отпуските на членовете на колегията са планирани отдавна, Панов насрочи извънредно обсъждане на оставката, първо за 15 август, а после и за 30 август.    Насрочването на трето извънредно заседание за 9 септември също не е случайно. То се прави с ясната цел - умишлено ескалиране на напрежението, което да подпомогне организаторите на насрочените още преди месец и половина протести срещу избора на главен прокурор, които са планирани за 10 и 12 септември.  \"Случайно\" зад организирането на протестите стоят лица, свързани с подсъдимите Цветан Василев и Иво Прокопиев, както и политическата формация \"Демократична България\", на чиято листа за общински съветници за София Методи Лалов смята да бъде водач.    Всички тези съвпадения показват, че председателят на ВКС се държи повече като ръководител на предизборния щаб на Методи Лалов, отколкото като уважаващ независимостта на съдебната власт висш магистрат. Още повече, че нито веднъж досега Панов не е коментирал двете висящи дисциплинарни производства срещу Лалов, едно от които е с предложение за дисциплинарно уволнение заради отправени обиди и унизително поведение спрямо служителка на Софийския районен съд (СРС).    Панов не е коментирал и друг факт - Лалов има над 100 дела, по които е длъжен да напише мотивите си, преди да напусне съдебната система. Съвсем отделен е въпросът, че заради \"внезапното\" му желание да се занимава с политическа дейност, още десетки недовършени дела, по които Лалов е работил, ще бъдат забавени.    Вместо да потърси обяснение и за друго странно обстоятелство - защо Лалов има да ползва близо 400 дни платен годишен отпуск - Панов всячески търси начини да осигури поводи на политиканстващия си колега да обяснява, че \"ВСС умишлено спъвал политическата му кариера\". Твърдение, което не отговаря на истината, но върши работа в предизборната кампания.  ", "date": "2019.08.30", "title": "Лозан Панов - ръководител на предизборния щаб на Методи Лалов "}
{"url": "http://epicenter.bg/article/Mazh-se-udavi-v-moreto-kray-Sinemorets--izdirvat-oshte-edin-i-dete/191558/3/0", "text": "Две са жертвите на мъртвото вълнение край Синеморец. Огромната трагедия се разиграла по обед в петък.   Баща и син от Разград са се удавили на плажа „Липите“ край Синеморец. Инцидентът станал на неохраняемия плаж, съобщиха от Областна дирекция на полицията в Бургас, предаде „Труд“.   Две деца влезли да се къпят. Големите вълни и мъртвото вълнение обаче ги дръпнали навътре и те започнали да викат за помощ. Двама мъже влезли да ги спасяват. Едното дете и баща му обаче били погълнати от дънните ями. Другото дете е спасено, а за възрастният мъж, който се хвърлил да го спасява също е излязъл невредим на брега.  ", "date": "2019.08.30", "title": "Трагедия! Баща и син се удавиха в морето край Синеморец"}
{"url": "http://epicenter.bg/article/VAP-sanktsionira-za-nad-polovin-mln--leva-bolnitsi-i-meditsi-za-narusheni-dogovori-sas-Zdravnata-kasa/191563/3/0", "text": "ВАП извърши проверка за законност за изпълнение на договори за оказване на медицинска и/или дентална помощ, сключени от Националната здравноосигурителна каса /НЗОК/ във връзка със спазване на законовите изисквания, съобщиха от прокуратурата.   Проверката е реализирана на територията на цялата страна от длъжностни лица - контрольори от всички двадесет и осем РЗОК и длъжностни лица служители на НЗОК. Инспектирани са лечебни заведения за първична извънболнична медицинска помощ (ПИМП), лечебни заведения за специализирана извънболнична медицинска помощ (СИМП), лечебни заведения за извънболнична дентална помощ (ИДП) и  лечебни заведения за болнична медицинска помощ (БМП).   Общият брой на извършените проверки е 1 745 бр.   В хода на проверката са констатиран 4 537 бр. нарушения, сред които най-често срещани са нарушения, относно плащане или доплащане от осигуреното лице за видове дейност, която е закупена от НЗОК; нарушения на правата на ЗОЛ, като е поискано и получено неправомерно заплащане на потребителска такса; нарушения на изискванията за налично и технически изправно медицинско оборудване и обзавеждане; нарушения свързани с предписване на лекарствени продукти и др. Чести нарушения на условията и ред по програма „Детско здравеопазване“ са констатирани в 12 области на страната – Благоевград, Бургас, Варна, Велико Търново, Видин, Враца, Кюстендил, Монтана, Пазарджик, Перник, Пловдив, Стара Загора.   В резултат от проверката са предприети действия за санкциониране на виновните лица, а в някои конкретни случаи материалите от проверката са препращани за предприемане на действия по компетентност от други органи.   В хода на проверката на РЗОК – Велико Търново при един изпълнител на дентална помощ сключил договор с НЗОК са констатирани отчетени и заплатени дентални дейности, които не са извършени. Договорът на изпълнителя с НЗОК е прекратен и преписката е изпратена на Районна прокуратура - Велико Търново.   При проверката на РЗОК – Пазарджик е установено неправомерно взети такси за избор на лекар/лекарски екип при приети ЗОЛ по спешност. Преписката е предоставена на вниманието на Изпълнителна агенция Медицински надзор за предприемане на необходимите действия.   След констатиране на нарушенията от контролните органи са наложени санкции в общ размер от 112 879.00 лв., като предстои допълнително налагане на санкции в общ размер до 404 395.00 лв.   В лечебни заведения в областите Ловеч, Плевен и София област са констатирани нарушения, за които предстои издаване на заповеди за налагане на санкция „прекратяване на договора“.   Предприети са и мерки за възстановяване на неоснователно получени суми в размер на 706 705.11 лв.   Целта на проверката е гарантиране на нормативноустановеното право на достъп до медицинска помощ.   НЗОК осъществява непрекъснат контрол по изпълнение на договорите. Това се посочва в позиция на НЗОК във връзка със запитвания от страна на медии за извършени проверки по разпореждане на Върховна административна прокуратура (ВАП) на Република България за изпълнение на договорите с Националната здравноосигурителна каса (НЗОК) за оказване на медицинска и/или дентална помощ.   „Съгласно Закона за здравното осигуряване НЗОК, в т.ч. – районните здравноосигурителни каси, осъществява непрекъснат контрол по изпълнение на договорите за оказване на медицинска и/или дентална помощ, както и по спазване на правата на здравноосигурените“, се посочва в позицията.   По разпореждане на ВАП, управителят на НЗОК е назначил проверки за периода 01 юли 2019 г. – 10 август 2019 г. За резултатите от тях е изготвен обобщен доклад, който е предоставен на ВАП.", "date": "2019.08.30", "title": "След проверка на прокуратурата: Глоби за лекари и зъболекари за над 500 000 лв."}
{"url": "http://epicenter.bg/article/Shefat-na-sofiyskiya-tsentralen-zatvor-podava-ostavka/191565/3/0", "text": "С днешна дата съм депозирал заявление до министъра на правосъдието да ме освободи от длъжност, заяви шефът на Софийския затвор за сигурността Десислав Трайков, предаде Канал 3.    Нямам идея откъде и как г-н Румен Петков опетни името ми. Това поведение не е характерно за политик от подобен ранг, коментира той.    В четвъртък в сутрешния блок на Нова телевизия бившият вътрешен министър Румен Петков изрази мнение, че премиерът би трябвало да уволни Трайков заради случая с Будимир Куйович.    Нито аз съм сменял режима от строг на общ, нито аз съм го направил общежитие от отворен тип, каза още Трайков.    Нямам идея какво се е случило в порядъка на 10-15 години назад. Но аз се почувствах лично засегнат, семейството ми също, заяви шефът на Софийския затвор.    Поведението на Румен Петков е неприемливо. Аз заставам зад всичките си думи и дела, заяви той.    Бих поканил г-н Петков на територията на на затвора. И да преценим обстоятелства, призова Трайков.", "date": "2019.08.30", "title": "Шефът на Софийския централен затвор подава оставка"}
{"url": "http://epicenter.bg/article/Ivan-Geshev--Osem-dushi-sa-zadarzhani-v-mashtabnata-operatsiya-sreshtu-alo-izmamnitsite-/191568/3/0", "text": "Както свърши времето на мутрите, така скоро ще свърши и времето на телефонните измамници. Това обеща зам.-главният прокурор Иван Гешев след днешната акция на спецпрокуратурата и МВР в град Левски. При нея беше разбита бандата на един от ветераните на ало мафията у нас Димитър Серафимов-Келеша. В ареста освен тартора са още седем негови съучастници, сред които и мъж от София, за когото се предполага, че е бил мулето на групата.    Гешев обясни, че на най-високо ниво, с участието на премиера и главния прокурор, са обсъдени мерки, които трябва да края на годината или най-късно до следващото лято рязко да се ограничи този вид престъпност.    Зам.-главният прокурор заяви, че ало измамниците по принцип са хора с нисък социален стаус и образование, но в същото време разполагат с впечатляващи с лукса къщи и коли.    \"Не можем да позволим повече такива групи да тормозят възрастните хора в страната и да обират спестяванията и последните им пари. Държавата е в дълг на потърпевшите от телефонните измамници\", заяви още Гешев.    Той определи разбитата банда в Левски като организирана престъпна група, срещу която имало достатъчно събрани доказателства.    От думите му стана ясно, че при днешните арести и обиски е открито повече от кило злато в дома на Серафимов, който се оказа собственик и на луксозни лимузини. Намерени и иззети са и много телефони, които са били \"оръдия на труда\" на групата,  \"Не можем да говорим за ръководители на престъпна група, но двама от задържаните са доминирали в нея. Според събраните доказателства ще се прецени правната квалификация срещу тях - дали са ръководители, или участници в групата. 4 часа работа не са достатъчни за анализ, но по оперативна информация групата в Левски е сред най-сериозните, работили на територията на страната. За никого не е тайна, че Левски е меката на ало измамниците в България,\" обясни Гешев пред медиите.    Всички задържани са криминално проявени, някои са осъждани. При обиските са иззети килограм злато и доста сим карти, някои от Румъния.    Има данни, че измамниците са пътували и до Румъния. Един от арестуваните е бил в групата на ало измамниците в Горна Оряховица, а след разбиването й преди месеци се е преместил в Левски.    По първоначални изчисления, измамите са за десетки хиляди левове. Вземани са дребни суми, но редовно. Има няколко случая на предотвратени измами на възрастни хора, които са опитали да теглят пари от банки, за да ги дадат на мошениците.     ", "date": "2019.08.30", "title": "Иван Гешев: Както свърши времето на мутрите, така скоро ще свърши и времето на ало мафията!"}
{"url": "http://epicenter.bg/article/Aleksey-Trifonov-ostava-nachelo-na-Sofiyski-gradski-sad-/191569/3/0", "text": "Избраният още на 27 ноември м.г. от Съдийската колегия на Висшия съдебен съвет (ВСС) за председател на Софийския градски съд (СГС) съдия Алексей Трифонов трябва да остане на поста си. Това реши окончателно петчленен състав на Върховния административен съд (ВАС), във връзка с частна жалба на отхвърления двукратно от ресорната колегия на кадровия орган кандидат за ръководител на най-големия оркъжен съд у нас Евгени Георгиев, съобщиха от съда.    Веднага след избора на Алексей Трифонов за председател на СГС, Георгиев, който бе негов опонент, но и кандидат в предходна процедура, при която не събра необходимата подкрепа от кадровиците, подаде жалба във ВАС срещу решението на Съдийската колегия. Това моментално предпостави блокаж на встъпването в длъжност на Трифонов и застраши Градския съд да остане без титуляр още дълго време. Междувременно членове на Съдийската колегия поискаха от ВАС да допусне предварително изпълнение на решението им от 27 ноември, така че най-големият окръжен съд все пак да има ръководство до приключването на процеса по жалбата на Георгиев срещу избора на Трифонов, след повече от година и половина без председател. Върховните съдии уважиха искането на кадровиците и на 12 февруари т.г. новият председател на СГС официално встъпи в длъжност. Това обаче не демотивира Евгени Георгиев да продължи борбата за съдийски началник и той пусна нова жалба, този път с искане за спиране на предварително изпълнение на решението на ресорната колегия.    На 1 август тричленен състав на ВАС остави без разглеждане искането на Георгиев, с мотив, че разпоредбата на чл.166 от Административнопроцесуалния кодекс (АПК), не предвижда ред за спиране на допуснато от съда предварително изпълнение. С настоящото си решение петчленния състав на съда оставя в сила решението на колегите си.    Според върховните съдии от петчленния състав определението на тричленния състав на ВАС е правилно и законосъобразно, тъй като отсъстват предпоставките, регламентирани в чл. 166, ал. 2 от АПК за спиране действието на оспорения акт. От ВАС припомнят още, че абсолютните предпоставки за допустимост на искането по чл. 166, ал. 2 от АПК са три: висящ съдебен процес за проверка законосъобразността на акта; допуснато по силата на закона или с влязъл в сила акт на административен орган предварително изпълнение и правен интерес от искането.    Съдът приема, че първата предпоставка е налице – подадена е жалба от Евгени Георгиев срещу решението на Съдийската колегия, като е образувано и административно дело, което не е приключило с влязло в сила решение. Налице е и третата предпоставка – правен интерес, поради наличие на оспорване на акта.    Според върховните съдии, обаче, не е налице втората предпоставка, както правилно е приел в мотивите си тричленният състав на ВАС.    \"Изрично законодателят е посочил в нормата на чл. 166, ал. 2 и ал. 4 при наличието на кои предпоставки е допустимо предявяване на искане за спиране допуснатото предварително изпълнение на административния акт – ако то е допуснато по силата на закона или по разпореждане на административния орган, издател на акта. В конкретния случай не са налице нито една от двете хипотези, тъй като предварителното изпълнение на решението на СК на ВСС е допуснато с нарочен съдебен акт от ВАС.    Законодателят не е предвидил спиране допуснатото предварително изпълнение на акт от съда. Този извод не е в противоречие с изразеното в тълкувателно решение № 5/08.09.2009 г., постановено по тълкувателно дело № 18/2009 г. на ОСК на ВАС, където е прието, че разпоредбата на чл. 166, ал. 2 от АПК за спиране изпълнението на административния акт е обща разпоредба за съдебен контрол, приложима по отношение на всички актове, с които е допуснато по силата на отделни закони предварително изпълнение на административен акт, когато законът не предвижда изрична забрана за съдебен контрол. Тоест с това решение е посочено, че е допустимо искане за спиране на допуснато предварително изпълнение на две основания – по силата на закона или при изрично разпореждане на административния орган, издал акта, но не и при наличие на постановен положителен съдебен акт на основание чл. 167 от АПК\", смятат върховните съдии.    ", "date": "2019.08.30", "title": "Алексей Трифонов остава начело на Софийски градски съд "}
{"url": "http://epicenter.bg/article/Spetsializiranata-prokuratura-privleche-kato-obvinyaem-po-vtoro-delo-kmeta-na-Kostenets-Radostin-Radev-/191574/3/0", "text": "На 30 август 2019 г., Специализираната прокуратура привлече към наказателна отговорност по второ дело кмета на Костенец Радостин Радев.      Той е обвинен за длъжностно присвояване (престъпление по чл. 201 от НК), затова че през декември 2018 г., в условията на продължавано престъпление, на два пъти е поискал и получил от касата на общинско предприятие за дърводобив общо 22 137 лева, които присвоил за себе си. Това досъдебно производство срещу Радев се води и за безстопанственост (престъпление по чл. 219 от НК).    По второто дело на кметът на Костенец е определена парична гаранция в размер на 50 000 лева.    Преди повече от два месеца, на 18 юни 2019 г., Специализираната прокуратура придлече Радев към наказателна отговорност за активен подкуп. Той бе обвинен в това, че в качеството си на длъжностно лице обещал 30 000 лева на общински съветник, за да гласува по определен начин на предстояща сесия на Общинския съвет.    По първото дело кметът на Костенец бе задържан под стража, впоследствие мярката му за неотклонение бе изменена в „Домашен арест“. На 29 август 2019 г. (четвъртък), Апелативният специализиран наказателен съд отново измени мярката му в по-лека – гаранция в пари от 70 000 лева. Това определение на съда е окончателно и не подлежи на обжалване.   ", "date": "2019.08.30", "title": "Специализираната прокуратура привлече като обвиняем по второ дело кмета на Костенец Радостин Радев "}
{"url": "http://epicenter.bg/article/Gastarbayteri-blokiraha-granichnite-punktove--Kapitan-Andreevo--i--Lesovo-/191575/3/0", "text": "Трафикът на леки автомобили и на пътници през ГКПП „Капитан Андреево-Капъкуле“ и ГКПП „Лесово-Хамзабейли“ е с много голяма интензивност в посока от Турция към България поради завръщащите се от отпуск турски граждани в Западна Европа. Това съобщиха от пресцентъра на Министерството на външните работи.   По информация на българското консулство в Одрин на ГКПП „Хамзабейли“ опашката от леки автомобили е около 6 км, а на турска територия, извън ГКПП „Капъкуле“, в специален паркинг изчакват за преминаване през турско-българската граница около 1 400 леки автомобила.   Опашките при тежкотоварните автомобили са от около 25 км.   През почивните дни се очаква още по-интензивен трафик, като е възможно пътуващите към България да трябва да чакат 5-6 часа за преминаване на границата.      ", "date": "2019.08.30", "title": "Гастарбайтери блокираха граничните пунктове „Капитан Андреево“ и „Лесово“"}
{"url": "http://epicenter.bg/article/Okrazhna-prokuratura-Blagoevgrad-e-predala-na-sad-bivsh-kmet-na-obshtina-Garmen-za-bezstopanstvenost-/191581/3/0", "text": "Окръжна прокуратура – Благоевград е внесла за разглеждане в съда обвинителен акт срещу Ахмед Башев, бивш кмет на община Гърмен, привлечен към наказателна отговорност за извършено престъпление по чл. 219, ал.3 вр. ал.1 пр.1, 2 и 3 от НК.    Обвиняемият Башев станал кмет на община Гърмен след проведените през 1999 г. местни избори. Впоследствие бил преизбран, като заемал същата длъжност до 2013 г.    На 09.09.2005 г. в резултат на интензивни валежи върху участък от четвъртокласен път с. Огняново – с. Рибново в община Гърмен се свлекли скални маси и камъни. Пътят станал трудно проходим, а обслужването на жителите на селата Рибново, Осиково и Скребатно силно затруднено.    В качеството си на кмет на община Гърмен Башев назначил комисия, която да извърши оглед на място и оценка на щетите, вкл. да изготви необходимите документи и предложение за изграждане на алтернативен път. След становището й за наложително изграждане на такъв между селата Рибново, община Гърмен и Осеново, община Банско, с дължина от 11 км, било изготвено искане за финансиране. Същото било изпратено до председателя на Постоянната комисия за защита на населението при бедствия, аварии и катастрофи към Министерски съвет (по-късно - Междуведомствена комисия за възстановяване и подпомагане към МС).    Към него била приложена количествено-стойностна сметка с включени земни и пътни работи (баластрови настилки, водостоци и подпорни стени). Общата й стойност възлизала на 905 425 лева.    Към м. юни 2010 г. размерът на целевите средства, предоставени на община Гърмен от Постоянната комисия за защита на населението при бедствия, аварии и катастрофи към Министерски съвет за изграждане на път от с. Осеново до с. Рибново, бил 17 435 268 лева.    Чрез множество действия и бездействия обвиняемият Башев, в качеството си на длъжностно лице – кмет на община Гърмен, осъществил умишлена безстопанственост. Той не положил достатъчно грижи за ръководенето, управлението и стопанисването на повереното му имущество.    При стартирането на процедурата по изграждане на обекта обвиняемият подписал договор за строителство, като представител на възложителя община Гърмен, без да е била уговорена цената на включените в предмета на сделката СМР.    Обвиняемият Башев допуснал изпълнителят по договорите за строителство и анексите да извършва СМР, без да има издадено разрешение за строеж и сключени договори за авторски надзор/контрол с проектантите. Такова било издадено от областния управител на област гр. Благоевград едва две години и половина след започване на строителството на обекта.    По време на строителството и с цел избягване на участък, в който не било възможно изграждането на серпентина, по предложение на изпълнителя била извършена „актуализация“ на работния проект. На свой ред, проектът за промяна не бил разгледан от областния експертен съвет по устройство на територията. На практика никое лице не е контролирало съответствието на извършваното строителство с проектните предвиждания (вкл. в частта им за вида и обема на нужните СМР). При това положение обвиняемият Башев подписвал платежни документи за превод на целеви средства за извършени в нарушение на закона СМР.    От страна на бившия кмет на община Гърмен не била създадена нужната организация на работа за осъществяване на ефективен инвеститорски контрол от страна на представителите на възложителя и за своевременен, точен и пълен строителен надзор от избран за това изпълнител.    В пряка причинна връзка с действията и бездействието на обвиняемия Башев била причинена значителна щета на стопанството в размер на 3 027 144.37 лева с включен ДДС.    Предстои наказателното производство срещу бившия кмет на община Гърмен да продължи в съда.  ", "date": "2019.08.30", "title": "Окръжна прокуратура–Благоевград е предала на съд бивш кмет на община Гърмен за безстопанственост "}
{"url": "http://epicenter.bg/article/Sinat-na-shefa-na-NAP-v-Plovdiv-ostava-oshte-tri-dni-v-aresta/191586/3/0", "text": "20-годишният пловдивчанин Ивайло Найденов остава още за три дни в ареста, съобщиха от Окръжна прокуратура-Пловдив, съобщи Дарик.   С постановление на наблюдаващия прокурор, мярката на сина на шефа на данъчните Венелин Найденов, е удължена на 72 часа. Очаква се в понеделник държавното обвинение да внесе искане за налагане на постоянна мярка задържане под стража.   Според разследващи, синът на началника на ТД на НАП в Пловдив има книжка от май 2017 година. През декември същата година, за първи път свидетелството му за управление на автомобил е било отнето заради превишена скорост.   Найденов бе арестуван на 29 август, след като се разбра, че той е прегазил 78-годишна жена в пловдивския квартал „Тракия“.   Жената е пресичала улицата, когато е била блъсната от младежа, който след това напуснал местопрестъплението. Според баща му, младежът блъснал жената на заден ход и не разбрал какво е направил. Впоследствие жената почина в болницата. ", "date": "2019.08.30", "title": "Синът на шефа на НАП в Пловдив остава още три дни в ареста"}
{"url": "http://epicenter.bg/article/Vizhte-kakvo-otkriha-pri-aktsiyata-sreshtu-alo-mafiyata-v-Levski-/191588/3/0", "text": "Служители от ГД „Национална полиция“, ОДМВР–Плевен и Дирекция „Жандармерия“ проведоха специализирана полицейска операция срещу телефонни измамници. Действията на криминалистите са под ръководството на Специализираната прокуратура. Задържани са осем души, от които седем на територията на Левски и един в столицата. Събрани са много доказателства и предстои повдигане на обвинения, съобщиха от пресцентъра на МВР.    На брифинг в Левски заместник-главният прокурор Иван Гешев отбеляза, че това е втората сериозна организирана престъпна група, действаща на територията на страната. Той подчерта, че набелязаните действия не са инцидентни.    „Нашата цел е от края на 2019 до лятото на 2020 година да се снижат нивата на тези престъпления. Извършителите живеят в разкош с къщи и скъпи автомобили, парадират с начин на живот, който не могат да си позволят българските пенсионери. Прокуратурата и МВР не могат да позволят организирани престъпни групи да тормозят възрастните хора в страната, да обират последните им спестявания. Държавата е длъжна на възрастните хора и те трябва да бъдат защитени,“ коментира зам.-главният прокурор.    Той поясни, че голяма част от извършителите на тези престъпления са с нисък социален и образователен статус.    След извършена оценка на ситуацията в този сегмент на престъпност последваха редица действия на органите на МВР и прокуратурата. Директорът на ГД „Национална полиция“ главен комисар Христо Терзийски поясни, че след доклад на прокуратурата е взето решение за задържане на членовете на организирана престъпна група и документиране на дейността им.    Оперативната работа е стартирала преди седем месеца. Активно са се включили служители от ОДМВР – Плевен, защото извършителите живеят на територията на община Левски. В акцията в град Левски са задържани седем лица и са иззети десетки телефони – „основните им оръдия на труда“ и около килограм злато.    \"Групата е действала на територията на цялата страна по телефонни указатели. Първоначално членовете на престъпната група са задържани за срок до 24 часа по Закона за МВР. Всички са криминално проявени, а по-голямата част - и осъждани“, поясни главен комисар Христо Терзийски.    Директорът на ОДМВР–Плевен старши комисар Красимир Начев съобщи, че на територията на ОДМВР – Плевен от началото на 2019 година са регистрирани 18 телефонни измами, от които 16 са разкрити.    След активна работа на служителите от звеното за противодействие на „ало-измамите“ в дирекцията и в тясно сътрудничество с прокуратурата са възстановени над 66 хиляди лева на жертвите на тези престъпления.  ", "date": "2019.08.30", "title": "Злато, пари и скъпи лимузини откриха при акцията срещу ало мафията в Левски (СНИМКИ)"}
{"url": "http://epicenter.bg/article/Karvav-ekshan-v-Sofiya--Mazh-izvadi-nozh-v-reys--rani-drug-patnik-/191594/3/0", "text": "Мъж извади нож в автобус от Градския транспорт пол линия 102 в София и рани друг пътник, потвърдиха за NOVA от МВР.    Преди това двамата мъже са се скарали, единият е извадил нож и порязал опонента си в областта на крака.    Нападателят е слизал от автобуса и хванал такси, като е тръгнал в неизвестна посока. Полицията го издирва.    Раненият пътник е закаран в болница, с прорезна рана, без опасност за живота.  ", "date": "2019.08.30", "title": "Кървав екшън в София! Мъж извади нож в рейс, рани друг пътник "}
{"url": "http://epicenter.bg/article/Toma-Bikov--Korneliya-Ninova-e-parviyat-lider-na-BSP--koyto-ne-e-chel-nishto-ot-Marks-/191556/2/48", "text": "БСП е в криза на идентичността. Корнелия Нинова е първият лидер на партията, който не е чел нищо от Маркс и буквално отрече социализма. Това заяви народният представител от ГЕРБ Тома Биков, който в качеството си на лектор на Летния университет на МГЕРБ във Варна коментира мястото на идеологиите в модерното политическо всекидневие, съобщиха от пресцентъра на партията.    „В политиката има правила, които сработват почти винаги, но доста често някои политически играчи не ги познават и непрестанно ги нарушават и само въз основа на това губят. Корнелия Нинова е политически неграмотна – няма усещане за политика, власт, идеология и дори не си дава сметка какво е да си политик, а още повече какво е да си политически лидер”, заяви Биков пред присъстващите на форума над 250 младежи.    По думите на народния представител „политикът изразява нагласи и говорейки от името на хората, които са му гласували доверие, е важно да знае те какво мислят, да усеща настроенията им”.    „В политиката не се влиза, за да ти ръкопляскат. Навсякъде по света политическият лидер е такъв, не за да изразява личното си мнение, а в полето на публичността да отстоява позицията на хората, които представлява. В крайна сметка политиците са продукт на тенденциите в обществото”, посочи Тома Биков.    Той насърчи младежите от ГЕРБ да разширяват познанията си относно идеологиите, защото това ще ги направи политически по-подготвени и ще им позволи да правят добри анализи и прогнози.  ", "date": "2019.08.30", "title": "Тома Биков: Корнелия Нинова е първият лидер на БСП, който не е чел нищо от Маркс "}
{"url": "http://epicenter.bg/article/Ekaterina-Zaharieva-obsadi-evropeyskata-perspektiva-na-Severna-Makedoniya-s-Nikola-Dimitrov/191557/2/0", "text": "Вицепремиерът и министър на външните работи Екатерина Захариева обсъди европейската перспектива на Република Северна Македония със своя колега Никола Димитров. Това съобщиха от пресцентъра на МВнР.   Двамата разговаряха в Хелзинки по време на неформалната среща на първите дипломати на ЕС със своите колеги от шестте държави от Западните Балкани. Захариева изрази задоволство, че и следващите председателства на Съвета на ЕС след българското следват вече установената традиция да канят колегите от Западните Балкани на своите срещи.   „България последователно подкрепя европейската и евроатлантическата интеграция на Република Северна Македония и смята, че трябва да започнат преговори за присъединяване към ЕС”, подчерта българският вицепремиер.   Заедно с министър Димитров тя направи преглед на изпълнението на Договора за приятелство, добросъседство и сътрудничество между двете страни, както и работата на съвместната мултидисциплинарна комисия, от която очакваме още конкретни резултати.   Двамата министри обсъдиха и подготовката за съвместното председателство на Берлинския процес и приветстваха първата организационна среща на екипите на двете външни министерства, която се провежда днес в София.  ", "date": "2019.08.30", "title": "Екатерина Захариева обсъди европейската перспектива на Северна Македония с Никола Димитров"}
{"url": "http://epicenter.bg/article/Genoveva-Petrova---quot-Alfa-Risarch-quot--GERB-gubi-pozitsii--no-BSP-e-dalech-ot-silna-opozitsiya-/191564/2/0", "text": "За ГЕРБ ще е трудно да удържи позициите си в мащаба от местните избори през 2015 г. заради натрупаното на доста места недоволство от зависимостите между местни бизнес и политически кръгове. БСП все още е твърде далеч от силната опозиция, за която се обявява. Това   управителят на социологическата агенция \"Алфа Рисърч\" Геновева Петрова.    Според нея е много вероятно да се стигне до балотаж в София, но настоящият кмет Йорданка Фандъкова, макар до голяма степен да носи отговорността за проблемите при ремонтите, запазва шансовете си за успех срещу всеки от публично коментираните опоненти, в т.ч. и Мая Манолова. Балотаж между двете обаче би бил един от най-оспорваните.    Обединението \"Демократична България\" има сериозни шансове за добър резултат в пропорционалния вот и значимо присъствие в общинския съвет в София, смята още Петрова.  ", "date": "2019.08.30", "title": "Геновева Петрова, \"Алфа Рисърч\": ГЕРБ губи позиции, но БСП е далеч от силна опозиция "}
{"url": "http://epicenter.bg/article/Blizo-600-voennosluzheshti-shte-uchastvat-v-takticheskoto-uchenie-na-Suhopatnite-voyski--quot-Rodopi--2019-g-quot--/191572/2/0", "text": "От 9 до 20 септември 2019 г. в района на гр. Смолян ще се проведе тактическо учение на Сухопътните войски с международно участие \"Родопи - 2019\". В него ще участват близо 600 военнослужещи от България, Румъния, Полша, Чехия, Австрия и Центъра за изследване, изграждане и усъвършенстване на способности на НАТО за водене на „Планинска война” в град Полче, Словения.    От Въоръжените сили на Република България в „Родопи – 2019 г.“ ще участват 490 военнослужещи от 101-ви алпийски полк, 2-ра механизирана бригада, 4-ти артилерийски полк, 55-ти инженерен полк, 61-ва механизирана бригада, 78-ми батальон за осигуряване, 110-ти логистичен полк, Националния военен учебен комплекс „Чаралица“ и Националния военен университет „Васил Левски“.    Учението \"Родопи -2019 г.\" е планирано и се провежда с цел повишаване на взаимодействието и оперативните способности на участващите формирования при провеждане на съвместни действия в планинско-гориста местност. Темата е \"Участие на 101-ви алпийски полк в отбранителна операция на Сухопътния компонент”.  Участниците ще повишат подготовката си при извършване на маньовър, заемане на райони за отбрана в планинско-гориста местност, стрелба, целеуказване, устройване на наблюдателни постове и др.    Офицерът, планиращ учението, е командирът на Сухопътните войски генерал-майор Михаил Попов, провеждащ учението е заместник-командирът на Сухопътните войски бригаден генерал Валери Цолов, а директор на учението е полковник Мирослав Костадинов от отдел „Операции” в командването на Сухопътните войски.    Медийният ден на учението ще бъде на 12 септември 2019 г., по време на който ще се проведат демонстративни занятия по огнева и алпийска подготовка.  ", "date": "2019.08.30", "title": "Близо 600 военнослужещи ще участват в тактическото учение на Сухопътните войски \"Родопи -2019 г.\" "}
{"url": "http://epicenter.bg/article/Obyaven-e-konkurs-za-popalvane-na-100-vakantni-dlazhnosti-vav-Voennomorskite-sili-/191577/2/0", "text": "Със заповед на министъра на отбраната е обявен конкурс за попълване на 100 вакантни матроски (войнишки) длъжности във Военноморските сили. Обявените свободни места са във военните формирования във Варна, Бургас, Сенокос (община Балчик), Приселци (община Аврен). Търсят се охранители, шофьори, радиотелеграфисти, механици, електромеханици и др., съобщават от пресцентъра на МО.    Сред изискванията към кандидатите са да имат българско гражданство, средно или по-високо образование, да са годни за военна служба, да не са осъждани за умишлено престъпление от общ характер. Към датата на приемане на военна служба кандидатите трябва да са не по-възрастни от 28 г.    В срок до 18 октомври 2019 г. кандидатите трябва да подадат лично писмено заявление, както и всички необходими документи, до командира на Военноморските сили чрез структурите на Централното военно окръжие (ЦВО) по постоянен адрес на местоживеене.    Конкурсът ще се проведе по график от 5 до 7 ноември 2019 г. Той включва тест за обща култура, изпит за определяне на физическата годност и събеседване.    Информация за всички обявени вакантни длъжности във Военноморските сили, условията и сроковете за кандидатстване може да намерите в интернет страницата на Министерството на отбраната, рубрики „Документи“ – „Обяви и конкурси“.   ", "date": "2019.08.30", "title": "Обявен е конкурс за попълване на 100 вакантни длъжности във Военноморските сили "}
{"url": "http://epicenter.bg/article/Korneliya-Ninova-otbelyaza-29-godini-shtastliv-brak-vav-Feysbuk-/191580/2/0", "text": "30.08.1990 г. - 29 години заедно. Политиката е до време, семейството завинаги. Обичам ви, момчета!    Това написа лидерът на БСП Корнелия Нинова на личната си страница във Фейсбук.    Нинова сподели кадри с любимите си мъже - своя съпруг Димитър и сина Рафаел, както и снимка от сватбата си.  ", "date": "2019.08.30", "title": "Корнелия Нинова отбеляза 29 години щастлив брак във Фейсбук "}
{"url": "http://epicenter.bg/article/Radev-shte-uchastva-vav-vazpomenatelnata-tseremoniya-vav-Varshava-za-80-g--ot-Vtorata-svetovna-voyna/191582/2/0", "text": "На 1 септември 2019 г., неделя, държавният глава Румен Радев ще бъде на работно посещение в Република Полша за участие във възпоменателната церемония, с която ще бъде отбелязана 80-ата годишнина от началото на Втората световна война. Това съобщиха от прессекретариата на държавния глава.   В събитието в полската столица ще участват представители на държави-членки на Европейския съюз, НАТО и Източното партньорство. В рамките на работното си посещение във Варшава президентът Румен Радев ще проведе двустранни срещи със свои колеги.  ", "date": "2019.08.30", "title": "Радев ще участва във възпоменателната церемония във Варшава за 80 г. от Втората световна война"}
{"url": "http://epicenter.bg/article/NZOK-e-platila-iztsyalo-lechenieto-na-18-godishnata-Mila-v-Germaniya-/191583/2/0", "text": "НЗОК вече е заплатила изцяло лечението на 18-годишната Мила в Германия, съобщиха от Здравната каса.    „Във връзка със запитвания относно постъпили на 27.08.2019 г. в Централното управление на НЗОК заявителни документи от пациентката Мила, Ви уведомяваме, че от институцията е изготвен формуляр S2 за лечение в чужбина, в случая Германия. Този документ покрива изцяло разходите по офертата, представена от лечебното заведение“, пише в съобщението на Касата.    18-годишната Мила Зархулева има лимфом на Ходжкин и се лекува в Германия. В сряда нейни съученици от Търговската гимназия спряха премиера Бойко Борисов в Пловдив и го помолиха за помощ.    Преди около месец Мила заминала в Германия при леля си. Дни след пристигането ѝ е приета в болница във Франкфурт, където ѝ поставят диагнозата лимфом на Ходжкин.    Немските лекари започват спешно лечение, правят ѝ първа вливка от курса по химиотерапия. Според тях има надежда момичето да се излекува напълно. Само за химиотерапията са нужни 35 хил. евро, ще трябват пари и за престоя и изследванията.    Съучениците й от Търговско банковата гимназия вече са дарили 2000 лева от благотворителен концерт.  ", "date": "2019.08.30", "title": "НЗОК е платила изцяло лечението на 18-годишната Мила в Германия "}
{"url": "http://epicenter.bg/article/Spirat-toka-v-NS--Saytovete-na-parlamenta-i-na--quot-Darzhaven-vestnik-quot--da-rabotyat-utre/191587/2/0", "text": "Всички информационни и комуникационни системи на Народното събрание ще бъдат изключени от 9.00 до 18.00 часа на 31 август, съобщиха от пресцентъра на парламента във връзка с изключване на електрическото захранване в сградата на парламента.   Интернет порталите на Народното събрание - www.parliament.bg и dv.parliament.bg няма да бъдат достъпни в този период.  ", "date": "2019.08.30", "title": "Спират тока в НС! Сайтовете на парламента и на \"Държавен вестник\" няма да работят утре"}
{"url": "http://epicenter.bg/article/MS--Na-izyavleniyajd-na-Borisov-i-Fon-der-Layen-nyamashe-vaprosi-ot-mediite-po-predlozhenie-na-gostite/191589/2/0", "text": "Във връзка с медийни публикации относно начина на провеждане на съвместните изявления на министър-председателя Бойко Борисов и новоизбрания председател на Европейската комисия Урсула фон дер Лайен в Министерския съвет, които се състояха вчера, бихме искали да направим следните уточнения, съобщиха от Правителствената информационна служба:    В изпратената до медиите предварителна информация, с която те бяха уведомени за предстоящата визита на новоизбрания председател на ЕК, беше съобщено, че преди срещата премиерът Борисов и Урсула фон дер Лайен ще направят кратки изявления за медиите.    Форматът на изявленията е съгласуван между екипите на премиера и на новоизбрания председател на ЕК, като българската страна се съобрази изцяло с предложението на своите гости – преди началото на срещата в Министерския съвет да се проведат изявленията, без въпроси от медиите.    При провеждането на брифинги и пресконференции микрофоните в Гранитна зала за представителите на медиите са налични. Когато обаче се предвиждат само изявления и официалните лица настояват изрично да няма въпроси, микрофоните се демонтират, защото не могат да бъдат изключени заради смущения в останалата част на озвучителната система.  ", "date": "2019.08.30", "title": "МС: На изявленията на Борисов и Фон дер Лайен нямаше въпроси от медиите по предложение на гостите"}
