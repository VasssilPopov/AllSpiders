{"url": "http://epicenter.bg/article/Borisov--Pri-tozi-rast-na-ikonomikata--do-kraya-na-mandata-dohodite-shte-se-vdignat-s-50--/160699/2/0", "text": "При този ръст на икономиката, до края на мандата доходите ще се вдигнат с 50%. Това каза пред журналисти премиерът Бойко Борисов по време на посещението му в участъка на ГПУ – Малко Търново, докато инспектираше състоянието на границата, предаде репортер на Радио „Фокус“ – Бургас.  „Както се вижда АМ „Тракия“ точно я пуснахме и тя отесня. Сутринта като идвах, на 15 километра от Бургас вече все едно се кара по „Цариградско“ – с 60-70 км/ч, двете ленти пълни, кола след кола. Което пък от друга страна ме радва. Означава, че действително, не само на книга, както някои казват, но доходите се вдигат. Мисля, че в края на мандата ни ще бъдат поне с 50%, при тоя ръст на икономиката, бюджета и на тези колеги“, каза още премиерът.  „Българите имат рядко храбри и добре подготвени граничари“, допълни Борисов.  „Заложили сме си като програма и мисля, че ще успеем стокооборота ни с Турция да мине 10 млрд. долара на година“, каза още премиерът.  Близо 1 млн. лв. са получени за по-голямата част от кв. „Шипка“ в Малко Търново, за да бъде иновирана пътната инфраструктура с улици, булеварди и градинки, каза още премиерът.  Според него Борисов целта е Малко Търново да стане едно привлекателно градче, за да могат да се посрещат добре туристите, които имат засилен интерес към Странджа. По думите му догодина ще се мисли както за Родопите и Делиормана, така ще бъде включено и Малко Търново в проектите за по-добро финансиране и така да бъдат привлечени повече туристи и да стане по-атрактивен за младите хора.  „А такава красота като тук, никъде няма“, каза още премиерът.  ", "date": "2018.08.04", "title": "Борисов: При този ръст на икономиката, до края на мандата доходите ще се вдигнат с 50% "}
{"url": "http://epicenter.bg/article/Predimno-slanchevo-vreme-dnes--v-mnogo-rayoni-shte-e-goreshto-/160666/2/0", "text": "Днес ще преобладава слънчево време, с временни увеличения на облачността, но валежи са малко вероятни. Ще духа слаб до умерен вятър от изток-североизток. Максималните температури ще са предимно между 29° и 34°, в София – около 29°, предава бТВ.  По Черноморието ще е предимно слънчево. Ще духа слаб до умерен североизточен вятър. Максималните температури ще са 28°-31°. Температурата на морската вода е 26°-27°. Вълнението на морето ще бъде 2-3 бала.  В планините ще е предимно слънчево, с временни увеличения на облачността. На отделни места слабо ще превали. Ще духа до умерен вятър от изток-североизток. Максималната температура на височина 1200 метра ще е около 22°, на 2000 метра – около 16°.  В неделя и през следващата седмица ще бъде почти без валежи. Ще е слънчево, след обяд - с временни увеличения на облачността. Температурите бавно ще се повишават и в по-голямата част от страната в понеделник и вторник ще надхвърлят 30°, на места в низините ще достигнат 35°.  Във вторник по-късно през деня в североизточните райони ще превали и прегърми, а около средата на седмицата вероятността за следобедни валежи и гръмотевици и в останалата част от страната отново нараства, по-съществено в планинските райони. Дневните температури от север слабо ще се понижат, но в повечето места ще се задържат над 30°. В края на периода в Дунавската равнина и източните райони вятърът от североизток ще се усили.  ", "date": "2018.08.04", "title": "Предимно слънчево време днес, в много райони ще е горещо "}
{"url": "http://epicenter.bg/article/Borisov-inspektira-granitsata-s-Turtsiya-/160671/2/0", "text": "Премиерът Бойко Борисов ще посети ГКПП „Малко Търново“. Това съобщиха за Радио „Фокус“-Бургас от пресцентъра на ОДМВР-Бургас.  В 12.30 часа министър-председателят Бойко Борисов и директорът на ГД „Гранична полиция“ гл. комисар Светлан Кичиков ще бъдат на ГКПП „Малко Търново“.  ", "date": "2018.08.04", "title": "Борисов инспектира границата с Турция "}
{"url": "http://epicenter.bg/article/Borisov--Lichno-turskiyat-ministar-se-zadeystva-za-zalavyaneto-na-Mityo-Ochite-/160681/2/0", "text": "Димитър Желязков – Митьо Очите е бил задържан в Истанбул снощи. Лично турският министър на вътрешните работи се е задействал по случая заедно с главния прокурор, съобщи премиерът Бойко Борисов от граничното полицейско управление „Малко Търново”, предаде бТВ. Митьо Очите все още не е екстрадиран, сега се подготвят документите, допълни Борисов.  Арестът е станал около 3 ч. тази нощ в хотел, съобщиха по-рано от специализираната прокуратура, откъдето допълниха, че Желязков е преминал границата Гърция – Турция в четвъртък и благодарение на светкавичната реакция на турските власти е бил задържан.  „Министър Радев, главният прокурор Цацаров, аз каквото можах, още вчера се свързахме с турските колеги и затова ви казвам, че колкото и да не е модерно, отношенията ни с Турция, когато имаме такива прагматични отношения – доведе до резултат. Разговаряхме с техния вътрешен министър и един час след това в Истанбул вашият съгражданин го задържаха. Мисля, че се действа по тези международни заповеди за екстрадиция. (...)  Не трябва да сте толкова взискателни, може да избяга някой, но както казах, може малко да забавят, но винаги ги хващат. Арестуван е и сега действат международните заповеди за екстрадиция.  На мига лично министърът на Турция на вътрешните работи се задейства, заедно с техния главен прокурор, да го задържат и го задържаха в рамките на час\", каза премиерът Борисов.  Димитър Желязков беше официално обявен за издирване от Интерпол преди дни, след като при специализирана акция в Бургас бяха задържани общо 19 души, за които се смята, че са близки до него.  ", "date": "2018.08.04", "title": "Борисов: Лично турският вътрешен министър се задейства за залавянето на Митьо Очите"}
{"url": "http://epicenter.bg/article/Spasiteli-na-plazha--Moreto-e-nay-opasno-prez-avgust-/160683/2/0", "text": "През август морето е най-опасно, предупредиха спасители, предаде БНТ.  Това е периодът, в който се появяват така нареченото мъртво вълнение и големите вълни, които завличат къпещите се навътре. Наистина морето е опасно през най-отпускарския месец на годината.  Все пак Илинден мина, а с този ден и рисковете се увеличават. В момента има по-голямо вълнение и се очаква да се появи и мъртво течение. Ето защо спасителите предупреждават за по-голямо внимание при влизането в морето.  Въпреки силните дъждове, които валят почти през цялото лято, качеството на водата не се е променило. Показателите са добри, дори и за плажовете, които през минали години пробите са показвали замърсяване на водата.  ", "date": "2018.08.04", "title": "Спасители на плажа: Морето е най-опасно през август "}
{"url": "http://epicenter.bg/article/Nad-2000-samodeytsi-ot-84-grupi-peyat-i-tantsuvat-na-sabora--Pirin-pee--/160684/2/0", "text": "Над 2000 самодейци от 84 групи от Пиринско участват в XV събор на народното творчество \"Пирин пее\", предаде кореспондентът на БГНЕС за региона.  Събитието, което се провежда на четири сцени в прохода Предел между Пирин и Рила, се организира от Областна администрация-Благоевград и община Разлог и е под патронажа на председателя на НС Цвета Карянчева.  В продължение на два дни на сцените се представят фолклорни и танцови групи, индивидуални участници от 14-те общини на благоевградска област. Днес на три от сцените излизат 60 групи, а утре останалите, представяйки както автентичен фолклор, така и характерните за региона обреди и обичаи. Заключителният концерт на лауреатите е в неделя на централната сцена.  Хиляди гости на събора на народното творчество са се разположили под дебелите сенки на буките вдясно от пътя за Разлог и Банско. Пушат скари, мнозина от посетителите на събора са опънали палатки, млади и стари се гиздят и стъкмяват. На трета сцена преди обяд днес сценката „На вадене” представи дуетът за автентичен хумор Елена Калайджиева и Иван Чакъров” от читалище „Н.Й.Вапцаров-Банско. Сценката бе посрещната с аплодисменти от събралите се, в нея бе показана задявката между мъж и жена, които поливат /вадят-б.р./ нивите.  Естествено това бе преди на мястото им в Банско да се появят десетките хотели. Сценката бе на неразбираемия за останалите бански диалект.  В неделя ще се изявяват нови 24 групи, преди обед ще бъдат поднесени цветя на мемориала на „Илинденци”, където ще присъства и председателят на Народното събрание Цвета Караянчева.  Заради събора леките автомобили се отбиват по стария път, а за да не се затапи тесният обходен път, товарните над 3.5 тона се ескортират от полицаи на мотоциклети през района на събора. Този режим на движение е до 23 часа днес, и от 8 до 16 часа в неделя.  ", "date": "2018.08.04", "title": "Над 2000 самодейци от 84 групи пеят и танцуват на събора „Пирин пее” "}
{"url": "http://epicenter.bg/article/Borisov-pristigna-na-turskata-granitsa--inspektira-ogradata--SNIMKI-/160677/2/0", "text": "България е на практика единствената неуязвима от мигранти до този момент. Българският вариант, който приложихме, работи добре и се надявам и в Европа да го споделят. Това заяви министър-председателят Бойко Борисов след инспекция на състоянието на границата в района на Малко Търново. Това съобщиха от правителствената информационна служла.  Премиерът отбеляза, че натискът по границата е голям, но контролът е силен, а споразумението с Турция работи много добре. Борисов изтъкна, че над 2500 човека са върнати по страни на произход за близо година.  Министър-председателят съобщи, че от понеделник ще бъдат командировани още 40 граничари, както и допълнително 50 души от специалните сили. Предстои да бъдат закупени нови 70 автомобила, след като наскоро бяха получени 180. Граничарите са напълно обезпечени и с необходимото им облекло.  „Доволен съм много от усилията, които се полагат. Българите имат храбри и добре подготвени граничари“, заяви премиерът Борисов. Той отбеляза, че има около 200 мигранти в центровете в страната.  „Всички спим спокойно и си мислим, че това е даденост, а то не е – дължим го на всички граничари, които денонощно пазят границата“, каза още министър-председателят и добави, че най-изявените ще бъдат наградени.   Наблюденията, които имаме от Елхово, Звездец, Малко Търново, там където минахме и разговаряхме с патрулите, са, че натискът е голям, но споразумението с Турция работи много добре, както и смесените комисии, каза Борисов, цитиран от Радио „Фокус“ – Бургас.  „Притеснителното е, че 15 каналджии имаме с деца, а законът към тях е снизходителен. Снощи е имало две групи, но те са задържани и предотвратени, заедно с българските гранични власти. Оградата се намира доста навътре в територията на страната, а не на самата граница с Турция. Тази буферна зона е българска територия, преди оградата“, каза още Борисов.  По думите му сега турската държава също започва една интегрирана система, което ще даде възможност да се засичат преминаващите и да може по споразумение да бъдат връщани обратно.  „Доволен съм много от усилията, които се полагат, а те са огромни. Правят се всяка нощ заградителни мероприятия, задържат се хора. Това са около 19 - 20-годишни младежи, които тичат и са много пъргави. Имаме случай с 22 - 23 души, на които стъпките са им една в друга, за да не могат патрулите да хванат бройката. Но така или иначе и с това се справят“, добави премиерът. Според него много добре работи българският вариант, който е приложен.  „Надявам се и колегите в Европа да го споделят. Над 2500 човека, след разговори с нашите колеги, които са много убедителни, дипломатични и познаващи международните норми, са върнати на страни по произход“, допълни Борисов. Той каза още, че са създали система с европейски пари, с които се плащат билетите директно на самолета. По думите му това е равносметка за около последната една година.  „Сега са минали последните търгове за новите билети. Надявам се и тази година да минем пак на 1000 - 1500 човека, което прави България единствената неуязвима до този момент от мигранти“, каза още Борисов.  ", "date": "2018.08.04", "title": "Премиерът: България е на практика единствената страна, неуязвима за мигранти  (ОБНОВЕНА, ВИДЕО)"}
{"url": "http://epicenter.bg/article/Stolichani-iztrapnaha--Vitosha-gori-/160689/2/0", "text": "Пожар гори на Витоша, забелязаха столичани. На снимки в социалните мрежи се вижда голям облак с дим, който според свидетелите, идва от квартал Бояна, предава Канал 3.  Все още не е ясна причината за пожара. Притеснени граждани са сигнализирали на 112, но от властите все още няма информация.  ", "date": "2018.08.04", "title": "Столичани изтръпнаха, Витоша гори "}
{"url": "http://epicenter.bg/article/Prof--Georgi-Rachev--Trudno-shte-padne-temperaturniyat-rekord-ot-48-gradusa--izmeren-v-Atina-prez-1977-g/160695/2/0", "text": "Необичайно топлото време в някои части на Европа се задържа повече от 50 дни, но трудно ще падне температурният рекорд от 48 градуса, измерен в Атина през 1977 г. Това каза в интервю за Агенция „Фокус“ климатологът и преподавател по синоптичен анализ и синоптична климатология в Геолого-географския факултет на Софийския университет „Св. Климент Охридски“ проф. Георги Рачев.  „От 2 месеца се създадоха 3 синоптични ситуации, при които крайният ефект беше един и същ – много топло време в Северна Европа и на Британските острови. Обикновено такова по-топло време се случва веднъж на 2-3 години и се задържа за 2-4 дни. Тази година топлото време се задържа в продължение на повече от 50 дни и то в страни като Русия, Белгия, Холандия“, коментира той.  По думите му в момента пикът на топлата вълна е в Източна Португалия и Югозападна Испания.  „Имаше малко преувеличени прогнози за температури от порядъка на 51 градуса. Сериозните метеоцентрове отхвърлиха тази възможност и наистина тяхната прогноза се потвърди. Вчера температурите достигнаха 46 градуса. Днес, когато е върхът на топлата вълна, се очаква температурите отново да достигнат до 46-47 градуса, но много трудно ще падне температурният рекорд от 48 градуса, измерен в Атина на 8 август 1977 година“, добави той.  Климатологът обясни, че тази атмосферна циркулация е довела до влажно, нестудено и много дъждовно време на Балканския полуостров.  „Тази атмосферна циркулация се случва почти всяка година, но веднъж на 10-15 години тя да продължава неестествено дълго. Няма никаква драма. Няма нещо изключително в този процес“, добави той.  ", "date": "2018.08.04", "title": "Проф. Георги Рачев: Трудно ще падне температурният рекорд от 48 градуса, измерен в Атина през 1977 г"}
{"url": "http://epicenter.bg/article/Katastrofa-v-ranni-zori-na-AM--quot-Trakiya-quot--ima-postradali-/160665/3/0", "text": "Движението по магистрала \"Тракия\" в участъка Карнобат –Бургас в посока Бургас, се осъществява в една лента, поради ПТП, съобщават от АПИ. Движението се регулира от екип на Пътна полиция.  Двама души са пострадали, съобщи дежурният от Областно пътно управление, цитиран от \"Фокус\". Откарани са в бургаска болница.  В останала част от областта движението се извършва с нормална интензивност. По-натоварен е трафикът на север от Бургас - по пътя Бургас-Поморие–Слънчев Бряг, както и на юг от града по посока – Атия и Созопол.  Интензивно е движението на моторни превозни средства и по централните бургаски улици – „Иван Вазов“, „Христо Ботев“, „Уилям Гладстон“, „Булаир“ и „Цар Симеон“. Натоварено е движението по пътя от и към ж.к. „Меден Рудник“, както и на кръговото кръстовище „Трапезица“.  Интензивен е трафикът и по бургаските булеварди – „Демокрация“, „Сан Стефано“ и „Тодор Александров“.  ", "date": "2018.08.04", "title": "Катастрофа в ранни зори на АМ \"Тракия\", има пострадали "}
{"url": "http://epicenter.bg/article/Izvanredno--Zadarzhaha-Mityo-Ochite-v-Istanbul-/160668/3/0", "text": "Димитър Желязков – Очите е бил задържан снощи в Истанбул при съвместна операция на българските и турските власти, предаде bTV.   Новината потвърди за Агенция „Фокус“ говорителят на главния прокурор Румяна Арнаудова. „Той е задържан в изпълнение на Червената бюлетина на „Интерпол“ - обявяването му от прокуратурата за общодържавно издирване. Турските власти са уведомили Министерството на вътрешните работи на България и оттук насетне следва процедура по екстрадиция на лицето“, допълни тя. Димитър Желязков беше официално обявен за издирване от Интерпол. В сайта на организацията е посочено, че Желязков се издирва във връзка с участието му в организирана престъпна група, свързана с рекет, изнудване и палежи с цел печалба.  Прокуратурата и антимафиотите знаели, че Желязков е напуснал страната този понеделник, като това е станало законно – той не е бил подсъдим или обвиняем.  При мащабна полицейска операция на 2 август в Бургас бяха арестувани 19 души, считани за приближени на Митьо Очите.  Според прокуратурата става дума за организирана престъпна група за рекет и разпространение на наркотици с голямо влияние в цялата страна. Оказва се, че част от задържаните имат общо с погребалния бизнес.  От специализираната прокуратура разкриха, че работят по случая вече две години. Групата е действала по Южното Черноморие, ползвала се е с влияние в цялата страна. Разполагали са и с оръжия.  В разбитата престъпна група е участвал и общинският съветник втори мандат в Несебър Пейо Янков. Претърсен беше домът му, където е открита сумата от 60 хил. лв.  Фамилията на Пейо Янков е позната отдавна. Баща му – Димитър Янков, който също е бил общински съветник, беше разстрелян в Несебър. За фамилията се знае, че държи в ръцете си бизнеса с хотели и ресторанти в Слънчев бряг и района.  ", "date": "2018.08.04", "title": "Извънредно! Задържаха Митьо Очите в Истанбул "}
{"url": "http://epicenter.bg/article/Veche-vsichki-govoryat-za-Stiv-Banan--Koy-se-strahuva-ot-nego-/160664/11/0", "text": "Вече всички в Европа говорят за Стив Банън. Неолибералният елит е в шок, десните популисти – в очакване и възторг, левите – в стрес.   Това е част от палитрата от политически реакции, които се появиха откакто бившият съветник на Доналд Тръмп обяви амбициозната си цел да подпомогне деснопопулистките и националистическите формация за европейските избори догодина. Банън направо заяви, че в  Другояче казано,  Интересната част от плановете на Банън е как смята да постигне заявената цел. Най-общо казано – копирайки Джордж Сорос, но помагайки и финансирайки враговете му.  Това е името на тинк-танка, с която той ще оперира активно на европейски терен до изборите през май.  От началото на ноември Банън вече ще прекарва половината от времето си в Европа, седалището на организацията му ще бъде в Брюксел, а в нея ще бъдат назначени десет постоянни служители на пълно работно време.  Ще се подпомагат организации, които нямат значими бюджети и които се нуждаят и от подкрепа под формата на ноу хау – как да заобикалят традиционните медии, как да използват социалните мрежи за комуникация, какви послания да отправят към избирателите.  Според публикации в пресата Банън е прекарал една седмица в Лондон, която съвпада с посещението на Тръмп в английската столица, като се е срещал с представители на европейските десни популисти. Парадоксално или не, но   – политикът, който в същото време продължава войната със Сорос и с неговите методи за поддържане на влияние.  Роден в Норфолк, Вирджиния, през 1953-а, Банън е широко известен с последното си активно занимание – на  , който ръководи от 2012-а до август 2016-а и от август 2017-а до началото на 2018 година. По време на едногодишното прекъсване на публицистичната си дейност ръководи предизборната кампания на Тръмп, а впоследствие е назначен за съветник в Белия дом.  Предците му са ирландски католици. Банън е третото от общо пет деца в семейството. Родителите му са консервативни демократи и привърженици на Джон Ф. Кенеди, който, също като тях, има ирландски католически корени. Банън учи в частно католическо военно училище в Ричмънд, което има славата на крепост срещу настъпващия либерализъм. Следва в Политехническия институт и държавен университет във Вирджиния, а по-късно (1983) и в Harvard Business School. Започва работа в Голдман Сакс, след това основава собствена инвестиционна банка в Бевърли Хилс, която се впуска и във филмовата индустрия. Създава и продуцентска компания, чиито първи продукт е дебютът на Шон Пен като режисьор с „Индиански бегач“ (1991).   Банън влиза в Борда на директорите на уебсайта, а след внезапната смърт на основателя му Андрю Брайтбарт през март 2012-а, поема ръководството.  Политиката и съдържанието на Breitbart News са ключът към възгледите на Банън и влиянието му първо върху Тръмп, а сега – и върху плановете на новия му тинк танк. През 2016-а самият Банън описва изданието като    Алтернативното дясно почива отчасти и на традициите на американския палеоконсерватизъм, който се свързва основно със  Привържениците на това течение в консервативната философия са категорични противници на аборта и еднополовите бракове. Накратко казано, става дума за  , който в последните десетилетия бе водеща политика, провеждана както от страна на Демократическата партия в САЩ, така и от брюкселския елит. Отговорът на въпроса кой се страхува от плановете на Стив Банън вече добива своите плътни очертания.   Cambridge Analytica събра данни на 50 милиона потребители на Фейсбук и с помощта на алгоритъм направи политически анализ на предпочитанията им като гласоподаватели. Разбира се, веднага се появиха  подозрения, че това е изиграло своята роля за избора на Тръмп. През май т. г. компанията обяви фалит.  Твърди се, че първата среща на Банън с Тръмп била в Тръмп тауър през 2011 г. По-късно в Breitbart News той публикува възторжени материали за бъдещия американски президент, върху чиито възгледи от своя страна започва сериозно да влияе. Особено върху отношението му към мигрантите от Мексико и издигането на гранична стена. След първите изявления на Тръмп по този въпрос рейтингът му започва да скача.   След победата Банън е първият съветник на стопанина на Белия дом, за когото се твърди, че влияя върху оттеглянето на САЩ от споразумението за климата. При раздялата през август 2017-а Тръмп публикува в Туитър добри думи за Банън: че оттам нататък Breitbart News ще разполага със „силно и умно перо“.  Никак не е изключено, раздялата на Тръмп с Банън да е предизвикана и от някакво желание за еманципация или от силното его на американския президент, тъй като Банън е титулуван от медиите като „президент в сянка“.  Разривът идва през януари 2018-а след публикуването на бестселъра „Огън и ярост“ на Майкъл Улф, която трябва да хвърли светлина за случващото се в Белия дом. В книгата е цитиран и Банън, който казал, че срещата на Тръмп-младши с руската адвокатка Наталия Веселницкая е „национално предателство“. След Белия дом Банън се разделя и с Breitbart News.  Започва европейският му период.  Още през март тази година Банън прави обиколка в Европа, по време на която се среща с редица представители на деснопопулистките партии. На 10 март присъства на конгреса на Националния фронт на Льо Пен в Лил, където под аплодисментите на присъстващите се обяви за създаването на  В Цюрих изнесе лекция на тема   Там се срещна и с представители на германската „Алтернатива за Германия“.  Като пример, който трябва да следва цяла Европа, Банън разглежда случилото се в Италия, където две десни и евроскептични партии като Пет звезди и Лига спечилиха най-много гласове на мартенските избори, съставиха правителство и днес управляват страната.  Сега, през юли, Банън за пореден път хвърли бомбата, като обяви пред The Daily Beast  намерението си да основе „Движение“ и да обедини европейските деснопопулистки формации в похода към Европарламента.  Като свой основен противник Банън посочи Ангела Меркел, която според него направила Германия зависима от Русия чрез Северен поток – 2.  Всички традиционни партии в Германия реагираха остро, а някои и направо панически на предизвикателството, което Банън отправя към ЕС, Брюксел, глобалния елит, Сорос, естаблишмънта, Меркел. Изключението е Алтернатива за Германия, която подкрепя идеите на Банън. Останалите реагираха на нож. От ГСДП обявиха, че  . От ХДС на Меркел - че трябва да има „съпротива срещу всяко недопустимо вмешателство и влияние върху изборите”. Защото    Най-крайно изказване направи бившата лидерка на Зелените Ренате Кюнаст, която предложи на Банън да бъде отказана работна виза за ЕС!  Всички отрицатели обаче са изправени пред една голяма трудност – как да забранят на Банън нещо, което беше разрешено за Сорос.  Банън и Корбин могат да намерят общи тема срещу банките, либерализма, диктата на ЕС, но между тях има и сериозни конфликтни точки.   Засега  Вече е ясно чии са най-големите опасения, че вълната, започнала с Брекзит и Тръмп, продължила с пробива на редица антисистемни партии и с победата на две от тях в Италия, ще залее цяла Европа през следващата година.    Банън е на мушката и на естаблишмънт медиите, които го определят като расист и ксенофоб. На неправителствения сектор, който работи за налагане на мултикултурализма и либералните ценности.  На левите, които винаги са били интернационалисти.  Проектът на Банън ще се развива тепърва, фронтът срещу него вероятно ще нараства,    Преди няколко дни The Guardian писа, че „ако Стив Банън не съществуваше, медиите щяха да го измислят. И те до голяма степен го направиха. Американските го превърнаха в Распутин на  Доналд Тръмп, единственият, който е допринесъл за шоковата му победа на изборите на 45-и президент на САЩ“. Според изданието обаче той не е нито Распутин, нито някакво политическо чудо, а притежава умението да се продава като успешен предприемач и на инвеститорите, и на журналистите.  Основание за скептицизъм са разликите, които съществуват между изградената вече идеология на Банън и различните национални партии, които се спрягат за негови клиенти и партньори.    Последният реверанс, който Банън направи към Тръмп, бе похвалата за срещата му с руския президент Владимир Путин.  Колко пари ще превлече от инвеститорите Банън с цел да промени Европейския съюз в желаната от него посока, засега не е ясно.  Но е ясно, че  И докато в цяла Европа говорят за проекта „Движение“, докато партии от целия спектър излизат със становища и коментари, в България цари мълчание.   Кой ще е политическият проект, който ще се ползва от съветите и парите на американския предприемач и политически наставник? „Воля“, която през март се присъедини към Движението на Европа на нациите и свободите? Или някой от патриотичните формации, които Марешки през юли яростно атакува? Може пък да я някоя нова политическа звезда... Вероятно кандидатите са много. Засега – неофициално. ", "date": "2018.08.04", "title": "Вече всички говорят за Стив Банън. Кой се страхува от него?"}
{"url": "http://epicenter.bg/article/Shveytsarski-vestnik--Aroganten-li-e-Zapadat--Prositel-li-e-Iztokat--/160685/11/33", "text": "Главният проблем са не бежанците, а масивното обезлюдяване на Източна Европа, твърди Иво Мийнсен в един много интересен анализ, публикуван в швейцарския „Нойе Цюрхер Цайтунг”.  Авторът пише с огромен респект за страните от бившия Източен блок, които успяха да извършат мирен преход и да се върнат в Европа. Тези страни днес имат сериозен проблем със своето обезлюдяване, докато Западът страда от обратното – притока на мигранти. Това е една от многобройните интересни тези на Мийнсен. Тук публикуваме части от неговия много обширен анализ.  В началото на статията авторът маркира един парадокс: в Европа днес много се говори за миграцията, но хората имат предвид най-вече вълната бежанци след 2015 година; а тази вълна е нищо в сравнение с огромното мигриране на източноевропейци в западна посока. Това са между 12 и 15 милиона само за периода след 1989 година, според оценката на виенски изследователи, за която вече ви информирахме. По-нататък в статията четем:  „Докато гражданите им масово се отправяха в емиграция, държавите от дотогавашния Източен блок трябваше да се освобождават от социалистическата система и да градят нова идентичност. Огромен техен успех е, че съумяха да го сторят, без да бъдат разкъсани от центробежните сили в обществото. Уважението към постигнатото от средно- и източноевропейските страни, влезли в ЕС, става дори по-голямо, когато добавим, че те започнаха да наваксват и икономически и напълно се интегрираха в мирния ред на ЕС. Това стана благодарение на огромното желание както на Изтока, така и на Запада да се поемат разноските за едно такова мирно обединение.  Новите професионални перспективи, които им се откриха на Запад, за източноевропейците бяха и възможност да избягат от бедността. От Западна Европа и от Брюксел потекоха стотици милиарди евро инвестиции в заводи, пътища и образование. За „старите\" държави-членки на ЕС пък се отвориха нови пазари, а мотивираните и евтини работници от Източна Европа помогнаха за конкурентоспособността на западноевропейските икономики. С общи сили европейците избегнаха и още една опасност: в тази исторически крайно уязвима зона можеше да възникне нещо неопределено, нестабилно и опасно.  Независимо от всичко това, Изтокът и Западът все още не са се слели. Една от причините е различният им исторически опит през 20 век, друга пък е миграцията.  През последните 30 години двете части на континента живеят под изцяло противоположни знаци. В резултат от миграцията на хора вътре в Европа, западноевропейците започнаха да се страхуват, че ще изгубят идентичност или част от благополучието си. (…) И обратно: в Средна и Източна Европа причина за страховете са не новопристигащите, а напускащите. И това по парадоксален начин подсилва национално-консервативните течения.  Съзнанието, че най-способната част от населението напуска в западна посока, породи комплекси за малоценност. Тези комплекси носят със себе си и част от самите мигранти, които – пристигайки на Запад – понякога трябваше да започват от най-ниското стъпало. Не им признаваха дипломите, непосилно им беше да преговарят за по-добри условия на един трудов пазар с отчасти експлоататорска структура.  Ето защо източноевропейците особено се дразнят, ако усетят реално или въображаемо високомерно отношение и назидателен тон от страна на Запада. Клишетата за „арогантния германец\" или „високомерния еврократ\" се харчат много добре, макар че съдържат само зрънце истина.  От друга страна обаче е факт, че на Запад наистина е разпространено леко покровителственото отношение към „по-малките братя\" или към „полския водопроводчик\". Макар че: тези клишета всъщност не обременяват особено политиката, те само витаят във въздуха.  По-опасно е онова, което българският политолог Иван Кръстев нарича „демографска паника\". С този термин Кръстев описва страховете на източноевропейците, че измират. През последните десетилетия населението там намалява, а прогнозите за бъдещето са направо катастрофални, така че наистина трябва да очакваме трайно топене на населението. Ако се насърчи миграцията към тези страни, положението може да се пооправи, но държави като Полша, Унгария или България не желаят и удрят ключа на входната врата.  Бежанската вълна през Балканския маршрут и атентатите в Париж през 2015 година легитимираха ислямофобските нагласи в политическото пространство. В Източна Европа тези нагласи боравят с инструментариум от ужасяващи предразсъдъци, макар че (а може би точно защото) в тези страни почти не остават мюсюлмани. Медиите непрекъснато представят пришълците от Близкия изток като някакви нашественици, мъжете като изнасилвачи, а жените като машини за раждане. Страховете от навлизането на чуждото допълнително се усилват от угрижеността за оцеляването на собствената нация. Това обяснява и острата съпротива на източноевропейците срещу предложението на ЕС за квоти за бежанците, която политици като Виктор Орбан нажежават с емоции до червено, превръщайки въпроса в едва ли не съдбоносен.  Сблъсъкът по въпроса обаче отклонява вниманието от главния проблем: миграцията на източноевропейци в западна посока. Политиците от двете части на континента трябва да седнат и заедно да обсъдят този проблем. Главната цел: хем да се запазят предимствата от свободното придвижване, хем западното благоденствие да не става за сметка на обезлюдяването на Изтока. Пита се също така: Може ли да оцелее една обединена Европа, при положение, че миграцията от бедните към богатите страни допълнително разтваря социалната ножица, вместо да я затваря?  Прости отговори на всички тези въпроси няма. Няма и универсални политически рецепти. Независимо от това днес предпоставките за решаването им са по-добри, откогато и да било досега. Източноевропейците, които днес отиват на Запад, все по-често успяват да направят кариера, защото пълната свобода на движение и уеднаквяването на университетските дипломи премахнаха много пречки. Полша се справи с финансовата криза отпреди десет години много по-добре от редица други страни, Чехия и Словакия трескаво търсят кадри. Източноевропейците вече не са някакви обикновени просители.  По-високи заплати и по-ясни стимули биха могли да накарат част от емигриралите да се завърнат на Изток. Моментът и без това е изгоден, като имаме предвид, че за много от тях бъдещето стана неясно след решението на Великобритания да напусне ЕС. Освен това Будапеща и Варшава постепенно признават пред себе си, че самоизолацията не е добра стратегия за бъдещето. Полша вече приема хора, които имат „културна близост\" с местното население – украинци, белоруси, филипинци – но все още почти не им оказва подкрепа. Държавите от някогашния Източен блок, които толкова дълго живяха в изолация, определено тепърва трябва да свикват, че към тях ще има миграция.  Вътре в самата Европа миграцията също ще продължи. Но доколкото в Източна Европа има все повече перспективи, миграцията се превръща в свободен избор, а не в принуда, каквато беше преди. Така възникват условия за една по-добра атмосфера. Свой принос към нея могат да дадат и западноевропейските политици, като признаят каква огромна полза носят мигрантите за техните икономики. Разширяването на ЕС на изток не беше някакво самарянско решение, а добра сделка – и за двете страни. Така източноевропейците имат пълно основание със самочувствие да добавят и своите интереси към уравнението. Ако това доведе до процес на европейско уравновесяване, сегашните напрежения ще се окажат просто грешки на растежа. Ако обаче Западът и Изтокът продължат да копаят този ров помежду си, тогава ЕС ще се разпадне.\"  ", "date": "2018.08.04", "title": "Швейцарски вестник за ЕС: Арогантен ли е Западът? Просител ли е Изтокът? "}
{"url": "http://epicenter.bg/article/Dva-vertoleta-se-sblaskaha-vav-vazduha-v-Krasnoyarsk--18-zaginali-/160667/7/0", "text": "Хеликоптер Ми-8 е катастрофирал в Красноярския край, след като закачил с витлото си конструкцията с външно окачване за превоз на товари на друг вертолет, съобщи ТАСС, като цитира пресслужбата на \"Росавиация\".  Според съобщението на сайта на ведомството след излитането хеликоптерът Ми-8 АМТ с пътници на борда по неустановени причини се е блъснал във външната конструкция, превозваща товар, на другия вертолет, в резултат на което е паднал, разбил се и изгорял, предаде Нова тв.  Двете машини излетели една след друга в района на Ванкорското нефтонаходище. Първи излетял вертолет Ми-8 с външно окачения товар и без пътници на борда, а след него - вторият Ми-8АМТ с пътници - работници от смените на помпена станция.  Катастрофата е станала при нормални метеорологични условия, без валежи. Загинали са всички на борда - тричленен екипаж и 15 пътници. Компанията \"РН-Ванкор\", чиито служители и подизпълнители се намирали в катастрофиралия хеликоптер, ще окаже помощ на семействата на загиналите, съобщи \"Роснефт\".  ", "date": "2018.08.04", "title": "Два вертолета се сблъскаха във въздуха в Красноярск, 18 загинали "}
{"url": "http://epicenter.bg/article/Koshmaren-zhrebiy-za-Grigor-v-Toronto-/160669/8/0", "text": "Григор Димитров ще има трудна задача за добро представяне на турнира в Торонто, който започва следващата седмица. Българинът попадна в труден поток, като неговият евентуален първи съперник има положителен баланс в общите им мачове, предаде бТВ.  Димитров е поставен под номер 5 в схемата, което означава, че ще започне участието си в надпреварата директно от втори кръг. Там ще го чака победителят от мача Пабло Вердаско - Петер Гойовчик.  Вердаско и Григор са се срещали 5 пъти, а испанецът има 3 победи.  При успех Димитров ще играе с Давид Гофен или Милош Раонич в трети кръг.  Следва евентуално финалистът от \"Уимбълдън\" Кевин Андерсън, който обаче ще трябва да се справи с Новак Джокович и Доминик Тийм преди това.  Димитров достигна до трети кръг в Торонто през 2017 г., а най-доброто му представяне е полуфинал от 2014 г.  ", "date": "2018.08.04", "title": "Кошмарен жребий за Григор в Торонто "}
{"url": "http://epicenter.bg/article/Zahari-Baharov-vliza-vav--Vlastelinat-na-prastenite--/160691/10/0", "text": "Захари Бахаров и още няколко български актьори са пробвани за бъдещия сериал, „Властелина на пръстените“. Сериалът по книгата на Толкин се очертава да бъде е една от най-мащабните продукции в историята не само на телевизията, но и на киното. За него са отделени рекордните 1 милиард долара.  Парите основно ги дава най-богатият човек на планетата –Джеф Безос – основателят на Амазон, чието състояние се изчисява на 150,5 милиарда долара.  Бахаров вече има солидна международна кариера, след като се е снимал и в най-популярната тв поредица „Игра на тронове“.  Там игра предводител на едно от северните дивашки племена отвъд Вала и загина геройски в битка с Белите бродници. Изявата му бе кратка, но запомняща се.  Сега не е ясно точно за каква роля са го оглеждали на кастинга. Според родни кинаджии има и други българи, които са пробвани, но дали някой ще влезе, ще стане ясно по-късно, съобщава \"Телеграф\", цитиран от БЛИЦ.  ", "date": "2018.08.04", "title": "Захари Бахаров влиза във „Властелинът на пръстените“?! "}
{"url": "http://epicenter.bg/article/Moskva--Isteriyata-s--ruskata-namesa--pravi-Vashington-za-smyah-/160670/7/0", "text": "Русия определи днес обвиненията на САЩ за руска намеса в американския изборен процес като \"истерия\", която ги \"прави за смях\", а американското разузнаване обвини Москва, че продължава да се меси.  \"Тази истерия, която продължава вече две години около предполагаемата руска намеса, каквато никога не е имало, не само подкопава двустранните отношения, тя също прави за смях цялата американска политическа система\", каза говорителката на руската дипломация Мария Захарова на пресконференция, цитирана от Гласове.  Захарова прави изявлението си в момент, когато няколко високопоставени американски служители - от началника на разузнаването до директора на ФБР, обвиниха Русия, че продължава опитите \"да отслабва и разделя\" САЩ.  Заплахата е \"истинска. Тя продължава. Правим всичко възможно да имаме избори, на които американците да могат да имат доверие\", изтъкна ръководителят на разузнавателните служби Дан Коутс, няколко месеца преди междинните избори през ноември за една трета от местата в Сената и за цялата Камара на представителите.  ", "date": "2018.08.04", "title": "Москва: Истерията с „руската намеса“ прави Вашингтон за смях "}
{"url": "http://epicenter.bg/article/I-Vashington-preduprezhdava--Korektsiya-na-granitsite-shte-dovede-do-destabilizatsiya-na-Balkanite-/160672/7/0", "text": "Изявленията за възможна промяна на границите на Балканите, които бяха направени и от страна на президента на Косово Хашим Тачи, бяха остро критикувани от чуждестранните анализатори, но и от тези в Албания и Косово, предават македонската информационна агенция „Макфакс“ и Агенция \"Фокус\".  Американският анализатор Даниел Съруър, който е смятан за отличен познавач на ситуацията на Балканите, заяви за „Гласът на Америка“, че корекция на границите означава подялба и ще доведе до дестабилизация на Балканите.  Той добави, че размяната на територии между Косово и Сърбия ще дестабилизира Балканския полуостров, но и региона около него. Според него размяната на територии ще затвърди позициите на тези опции, които изискват от Косово присъединяване към Албания, а това ще има негативни последствия и в Македония.  Съруър поясни, че ще има дестабилизация и в Босна и Херцеговина, тъй като Република Сръбска ще изисква промяна на границите.  ", "date": "2018.08.04", "title": "И Вашингтон предупреждава: Корекция на границите ще доведе до дестабилизация на Балканите "}
{"url": "http://epicenter.bg/article/Poveritelen-doklad-na-OON--Severna-Koreya-ne-e-prekratila-yadrenata-i-raketnata-si-programa-/160673/7/0", "text": "Северна Корея не е прекратила ядрената и ракетната си програма в нарушение на санкциите на ООН. Това се казва в поверителен доклад на ООН, цитиран от Ройтерс и БТА.  Докладът от независими експерти, които следят прилагането на санкциите на ООН, е връчен на комисията за санкции срещу КНДР към Съвета за сигурност снощи.  Северна Корея \"не е спряла ядрената и ракетната си програма и продължава да нарушава резолюциите на Съвета за сигурност чрез значително увеличаване на незаконните прехвърляния на петролни продукти от кораб на кораб, както и подобни прехвърляния на въглища през 2018 г.\", пишат експерти в доклада от 149 страници.  В доклада се казва още, че КНДР поддържа военно сътрудничество със Сирия и се опитва да продаде оръжия на шиитските бунтовници хуси в Йемен.  Пхенян е нарушил и забрана в текстилния сектор, като е изнесъл стоки за повече от 100 милиона долара между октомври 2017 и март 2018 г. в Китай, Гана, Индия, Мексико, Шри Ланка, Тайланд, Турция и Уругвай.  Докладът идва в момент, когато Русия и Китай предлагат Съветът за сигурност да обсъди смекчаване на санкциите срещу Северна Корея, след като президентът на САЩ Доналд Тръмп и лидерът на КНДР Ким Чен-ун се срещнаха за пръв път през юни и Ким обеща да работи за ядрено разоръжаване на страната си, отбелязва Ройтерс.  ", "date": "2018.08.04", "title": "Поверителен доклад на ООН: Северна Корея не е прекратила ядрената и ракетната си програма "}
{"url": "http://epicenter.bg/article/Partiyata-na-Zaev--Vlizaneto-v-ES-i-NATO-garantira-makedonskata-identichnost-/160674/7/51", "text": "Управляващият СДСМ на премиера Зоран Заев излезе с официално изявление, в което насърчава гласуването на референдума за името и представя ползите от приемането на страната в Европейския съюз и НАТО. Това съобщават скопското електронно издание A1 On и Агенция \"Фокус\".  „Отстояхме даденото обещание, че правителството, предвождано от СДСМ, ще прати Македония на пътя, който истински ѝ приляга, на пътя към ЕС и НАТО.  Вратите на ЕС и НАТО са отворени, пътят е чист и няма връщане от него. Осигурена е покана за членство в НАТО и започване на преговори за членство в ЕС.  Македония се гради като модерна, демократична и европейска държава, като една пълноправна членка на ЕС и НАТО.  Членството в НАТО означава гарантирана стабилност и сигурност. Но означава и възможност за много повече инвестиции. Това значи повече пари в икономиката, нови и добре платени места и по-висок жизнен стандарт за всички граждани.  Членството на Македония в ЕС пък гарантира силни институции, правова държава, увеличена мобилност и равен шанс за всички.  Членството в ЕС е достъп до пазар от 500 милиона жители, достъп до европейско образование и европейско здравеопазване за всички граждани на Република Македония.  Това, което е най-важно, е че с влизането на Македония в ЕС и НАТО, македонската идентичност е гарантирана. Македонски народ, македонски език, македонец, македонка са защитени и укрепени веднъж завинаги и никой, никога няма да може да ги оспорва или отрича.  Заради бъдещето на нашата държава и заради бъдещето на следващите поколения, гражданите ще използват историческия шанс и силно и свободно ще кажат – Да за Европейска Македония!  Гражданите ще кажат историческо ДА за влизане в ЕС и НАТО чрез приемане на договора с Гърция“, се казва в изявлението на СДСМ.  ", "date": "2018.08.04", "title": "Партията на Заев: Влизането в ЕС и НАТО гарантира македонската идентичност "}
{"url": "http://epicenter.bg/article/Evropa-ochakva-temperaturni-rekordi-/160675/7/0", "text": "Европа очаква този уикенд температурни рекорди. В Португалия и Испания стойностите ще достигнат 45 градуса. Не е изключено да бъде подобрен и европейският рекорд от 1977 година, когато в Атина са регистрирани 48 градуса, предава Нова тв.  Горещата вълна ще продължи до понеделник. Причината е в преноса на огромни маси горещ въздух от Африка.  Петък беше най-горещият в Испания и Португалия от началото на годината с температури от 44 градуса.  Горещо е времето и в други страни като Франция, Германия и Швейцария. В няколко френски града бяха измерени 40 градуса, а в Париж – необичайните 37.  ", "date": "2018.08.04", "title": "Европа очаква температурни рекорди "}
{"url": "http://epicenter.bg/article/Parva-globa-za-nosene-na-hidzhab-v-Daniya-/160676/7/0", "text": "28-годишна жена, носеща хиджаб, стана първият човек в Дания, глобен за нарушаване на новия спорен закон, забраняващ носенето на закриващия лицето ислямски воал на обществени места, съобщиха медиите.  Полицията е била извикана в търговски център в град Хорсхолм, в североизточния район на Норшелан, където жената се е забъркала в скандал с друга жена, която се е опитала да разкъса хиджаба й. Полицията е фотографирала жената, носеща хиджаб и е иззела записите от охранителните камери в търговския център.  Жената е била информирана, че ще получи глоба в размер на 1000 крони (134 евро) и ѝ е било казано или да отстрани хиджаба си, или да напусне търговския център. Тя избрала второто.  От 1 август, носенето на публично място на бурка, която покрива цялото лице, или на хиджаб, през който се виждат само очите, подлежи на глоба в размер на 1000 крони. Повторните нарушения се наказват с глоба до 10 000 крони.  Забраната е насочена и към други аксесоари, които скриват лицето като маски, фалшиви бради и др.  Защитниците по правата на човека заклеймяват забраната като нарушение на правата на жените, докато привържениците пък твърдят, че тя дава възможност за по-добро интегриране на мюсюлманските жени в датското общество.  Проблемът с ислямските воали, забулващи лицата на жените, е гореща тема в цяла Европа.   ", "date": "2018.08.04", "title": "Първа глоба за носене на хиджаб в Дания "}
{"url": "http://epicenter.bg/article/OON--Nad-1500-migranti-sa-zaginali-v-Sredizemno-more-na-pat-za-Evropa-ot-nachaloto-na-godinata-/160680/7/0", "text": "Над 1500 мигранти за загинали през първите седем месеца на годината в Средиземно море, като трафикантите вече прибягват до още по-непригодни за море плавателни съдове. Това обяви Службата на Върховния комисар на ООН за бежанците, цитирана от Асошиейтед прес и БТА.  Само през юни и юли над 850 души са намерили смъртта си на път за Европа по море. През тези два месеца един от 31 мигранти е намирал смъртта си в морето, докато през цялата минала година съотношението е било 1:49.  Броят на загиналите мигранти в Средиземно море се е повишил, въпреки че броят на пристигналите по море в Европа през тази година е около 60 хиляди досега - около два пъти по-малко, отколкото през същия период на 2017 г.  По думите на Венсан Коштел, специален пратеник на Върховния комисар, агенцията на ООН за бежанците призовава държавите и властите, през които минават транзитните пътища на мигрантите, \"да вземат всички необходими мерки\" за разбиването на трафикантските мрежи.  ", "date": "2018.08.04", "title": "ООН: Над 1500 мигранти са загинали в Средиземно море на път за Европа от началото на годината "}
{"url": "http://epicenter.bg/article/Erdogan-zamrazyava-aktivi-na-shtatski-ministri-v-Turtsiya-/160682/7/51", "text": "Реджеп Ердоган днес ще поръча активите на министрите на правосъдието и на вътрешните работи на САЩ да бъдат замразени, ако се докаже, че те притежават такива в Турция, предаде кореспондентът на БГНЕС. Решението на турския президент е в отговор на идентичната мярка, наложена спрямо неговите министри по разпореждане на Доналд Тръмп заради отказа на Анкара да освободи американския пастор Андрю Брънсън, обвинен в шпионаж и връзки с терористите от ФЕТО и кюрдската ПКК.  „Онези, които подкрепят терористични организации, ще отговарят пред Турция. Действията на САЩ, в частност във връзка с делото срещу пастора Брънсън, не съответстват на духа на стратегическото партньорство с Турция“, заяви Ердоган пред конференцията на жените активистки в оглавяваната от него Партия на справедливостта и развитието.  Според него Турция не може бъде възпитавана с подобни методи, а те били присъщи само на евангелистите и ционистите.  „Тръмп тук влезе в една много голяма игра. И тази игра само той може да я развали“, каза турският лидер. Ердоган подчерта, че американските санкции спрямо Турция са знак за грубо неуважение и той ще отвърне по същия начин на Вашингтон.  „Няма никаква логика при налагането на санкциите, САЩ правят от мухата слон. Онези, които си въобразяват, че Турция ще се види принудена да отстъпи крачка назад, очевидно не познават нито страната ни, нито нацията. Ние никога не сме базирали външната си политика на основата на лъжите и винаги сме гордо изправени. А с подобни стъпки няма да ни превъзпитавате“, каза още държавният и партиен глава. В словото си пред женския форум той се зарече, че ще продължи борбата за демокрация и свободи.  „Никога повече в страната ни няма да има кризи на доверието, нито кавги по отношение на свободата на мисълта и изразяването. Всеки е свободен да вярва в това, което иска и да говори, каквото мисли. Освен това няма да има кавги и между онези, които не покриват главите си и забрадените“, посочи Ердоган.  ", "date": "2018.08.04", "title": "Ердоган замразява активи на американски министри в Турция "}
{"url": "http://epicenter.bg/article/Kitay-nyama-da-prieme-targovskoto-iznudvane-na-SASht-/160686/7/0", "text": "Китайското министерство на финансите разкри допълнителни мита върху 5207 различни стоки, внасяни от САЩ в размер от между 5% и 25%. Това е в отговор на предложението на администрацията на президента на САЩ Доналд Тръмп за налагане на 25% мита върху стоките от Китай на стойност от 200 милиарда долара, пише Global Times, цитиран от Агенция \"Фокус\".  „Китай е предприел необходимия и легитимен отговор, основан на интересите на китайския народ и защитата на основаната на правилата международна търговия според СТО“, заяви китайския външен министър Ван И.  Според него китайските контрамерки са рационални. Страната не бърза да изравни митата си с тези на САЩ, докато извънредният натиск и изнудване на САЩ са станали ясни за международната общност. Подобно изнудване няма да донесе плодове срещу Китай.  Отговаряйки на молбата да реагира на скорошните коментари на Белия дом, че последните конрамерки на Китай са били „слаби“, министърът отговори: „Да не би да искат Китай да предприеме още по-силен отговор?“.  ", "date": "2018.08.04", "title": "Китай няма да приеме търговското изнудване на САЩ "}
{"url": "http://epicenter.bg/article/Dubrovnik-ogranichava-turistite--za-da-se-spravi-s-talpite-/160687/7/0", "text": "Хърватският град Дубровник, обявен за част от световното културно наследство от ЮНЕСКО е заплашен да бъде претоварен от туристите, пристигащи в него ежедневно, предава Reuters, цитирана от Агенция \"Фокус\".  Между януари и юни близо 280 хил. туристи от 188 круизни екскурзии посетиха 800-годишния град. Миналата година над 749 000 души слязоха от 539 круизни кораба, закотвени в пристанището на Дубровник.  Миналата година ЮНЕСКО предупреди, че статута на града е заплашен заради твърде многото туристи „по отношение на устойчивия капацитет на града“.  През 2017 г. градските власти въведоха плана „Уважавай града“, целящ ограничаването на броя туристи от круизните екскурзии в Стария град.  „Проектът започна да дава резултати през този туристически сезон и можем да видим подобрения в качеството на приемане на гостите от круизни кораби и по-малко тълпи“, заяви Сандра Милович, служител в туристическата асоциация в Дубровник.  Тя допълни, че броят на така наречените стационарни гости също се увеличава през 2018 г. Според официални данни повече от 4,2 милиона души са прекарали поне една нощ в Дубровник през 2018 г., което е с 14% повече от миналата година.  ", "date": "2018.08.04", "title": "Дубровник ограничава туристите, за да се справи с тълпите "}
{"url": "http://epicenter.bg/article/Mozhe-li-da-stane-realnost-voynata-mezhdu-Ukrayna-i-Ungariya--/160690/7/0", "text": "Украинско-унгарските отношения продължават да се влошават, твърдят световни медии. Унгарският премиер Виктор Орбан е категорично против Украйна някога да стане член на ЕС и на НАТО, нещо повече – Унгария създава специална длъжност министър, отговарящ за развитието на Закарпатската област в Украйна.  В отговор Киев разполага допълнителен батальон сред говорещото унгарски език население с цел да го сплаши. Властите планират да разположат батальон от 128-а отделна планинско-щурмова бригада в центъра на унгарската община Берегово. Бригадата се състои от националистически настроени елементи, които са взели участие във войната в Донбас и са дали там почти 300 убити.  В тази ситуация напрежението може да бъде рязко намалено само от решение на Киев да приеме искането на Будапеща, тъй като тя има на международната арена повече лостове за влияние. Например Украйна може да обособи за унгарците техен национален район и конфликтът ще бъде ликвидиран.  Докато на власт обаче се намират бандеровци, които не могат да нарушат своите ксенофобски принципи, темата за унгарците в Закарпатието само ще се нажежава.  Възможно е поведението на Украйна да доведе към реален въоръжен украинско-унгарски конфликт. Киев иска да покаже от позиция на силата своята мощ.  Будапеща ще отговори на това с изолация на страната. Сред украинските политици се раздават гласове за бързо етническо прочистване в региона, което да принуди етническите унгарци да заминат за Унгария. Именно с тази цел там се разполага допълнителен въоръжен контингент.  Сега повод за появяване на нова „гореща точка” в Карпатския регион може да стане всяка една провокация.    ", "date": "2018.08.04", "title": "Може ли да стане реалност войната между Украйна и Унгария? "}
{"url": "http://epicenter.bg/article/TASS--Balgarskiyat-ministar-predsedatel-zayavi--che-stranata-mu-e-neuyazvima-za-migranti-/160692/7/0", "text": "Българският министър-председател Бойко Борисов смята, че страната му е единствената неуязвима за мигранти, предава ТАСС, цитирана от Агенция \"Фокус\".  „Българският вариант за охрана на границите от нелегалната миграция работи добре, надявам се, че ще го използват и в Европа“, заяви Борисов. Той допълни, че „натискът по границата е силен, но контролът е добър и споразумението с Турция за недопускане на мигранти през българско-турската граница работи ефективно“. Той отбеляза, че през последната година България е изпратила обратно в страните на произход около 2500 нелегални мигранти.  Говорейки за засилването на охраната на границите Борисов съобщи, че в близките дни за тези цели ще бъдат допълнително командировани 40 граничари и 50 бойци от специалните части, ще бъдат допълнително купени 70 автомобила с висока проходимост.  „Ние спим спокойно и мислим, че спокойствието на границата е естествено, а всъщност заслугата е на нашите граничари, които 24 часа в денонощието защитават границата“, подчерта българският министър-председател.  ", "date": "2018.08.04", "title": "ТАСС: Българският министър-председател смята, че страната му е неуязвима за мигранти"}
{"url": "http://epicenter.bg/article/Rusiya-e-gotova-na-koordinatsiya-sas-SASht-po-humanitarnite-vaprosi-v-Siriya-/160693/7/0", "text": "Министерството на отбраната на Русия съобщи, че началник-генералният щаб на Русия Валерий Герасимов е информирал председателя на комитета на началник щабовете на Въоръжените сили на САЩ ген. Джоузеф Дънфорд за предприеманите от Москва и Дамаск мерки за стабилизирането на обстановката в Сирия, предава РИА Новости, цитирана от Агенция \"Фокус\".  Русия е готова да проработи със сирийските власти въпроса за гаранциите за сигурността на бежанците от лагера „Рукбан“ в контролирания от САЩ район Ет Танф и за създаването на необходимите условия за завръщането им.  Освен това в документа има предложения за координация между Москва и Вашингтон по въпросите за хуманитарното разминиране, в това число в град Ракка, решението на другите хуманитарни проблеми и неутрализацията на опитите на терористите да привлекат бежанци в своите редици.  ", "date": "2018.08.04", "title": "Русия е готова на координация със САЩ по хуманитарните въпроси в Сирия "}
{"url": "http://epicenter.bg/article/Aleksandar-Vuchich--Kompromisno-reshenie-za-Kosovo-nyama--ne-sam-optimist/160694/7/0", "text": "Президентът на Сърбия Александър Вучич заяви, че не вижда възможност за компромисно решение по Косово и че не е оптимист по отношение на този въпрос, предава македонското електронно издание „Нова Македония“, цитирано от Агенция \"Фокус\".  На журналистически въпрос за това дали ще има крайно компромисно решение за Косово, Вучич заяви, че ще се стреми към подобно решение. „Сега обаче няма подобно решение. Не го виждам. Не съм оптимист“, допълни той.  Властите на Сърбия ще предприемат определени мерки във връзка с това, че ръководството в Прищина не изпълнява постигнатите на преговорите в Брюксел при посредничеството на ЕС договорености.  Президентът на Сърбия Александър Вучич заедно с министър-председателя Ана Бърнабич и министрите на отбраната, вътрешните работи, правосъдието проведоха извънредно заседание на Съвета за национална сигурност заради изостряне на ситуацията в Косово. Една от причините за усложнената обстановка в района се дължи на това, че срокът, определен от ЕС на правителството на Косово за разработката на устав на Общността на сръбските общини, според споразуменията от 2013 и 2015 г., изтича на 4 август.  След заседанието на съвета за национална сигурност сръбският президент проведе среща с патриарх Иреней на затворени врати, а след това направи заявление пред медиите.  „Сърбия ще предприеме определени мерки, по-точно ще реагира на това, че Прищина не съблюдава Брюкселското споразумение“, съобщи Вучич. Той отбеляза, че сръбските власти са готови на компромис по въпроса на Косово и от своя страна съблюдават всички постигнати в диалога с косовските албанци договорености.  „Ще се постараем да засилим нашата позиция на преговорите така, че тя да спре всеки, който по някакъв начин иска да устрои терор над сърбите“, отбеляза президентът. Вучич подчерта, че Белград няма да допусне силови операции срещу косовските сърби „или нови погроми“.  Министър-председателят на Косово Рамуш Харадинай по-рано предупреди сърбите в Северно Косово, че „опитите им да провъзгласят автономия“ ще получат отговор от косовските власти. Президентът на Сърбия в петък в отворено писмо призова косовските сърби да не се поддават на възможни провокации и да запазят мира в региона.  ", "date": "2018.08.04", "title": "Александър Вучич: Компромисно решение за Косово няма, не съм оптимист"}
{"url": "http://epicenter.bg/article/V-Siriya-e-zabelyazan-ruski-sekreten-zeniten-kompleks-42S6--Morfey-/160700/7/0", "text": "В авиобазата Хмеймим в Сирия са разположени най-новите руски зенитноракетни системи 42С6 „Морфей”. Експертите са направили извода въз основа на спътникови снимки на авиобазата.   Това е комплекс с близък радиус на действие. За него практически няма информация. Известно е, че разработката му е започнала в 2007 г., а се предполага, че е на въоръжение от 2015 г.   Комплексът е предназначен за съвместна работа с комплекса за средна далечина С-350 „Витяз” и с далекобойния С-400.   Задачата на „Морфей” е да унищожи целите на последния рубеж в състав на ешелонирана „многоетажна” отбрана на войските.   Боекомплектът се състои от 36 ракети, височината на прехвата е до 3500 м, далекобойност 5-10 км.   Източник: БЛИЦ  ", "date": "2018.08.04", "title": "В Сирия е забелязан руски секретен зенитен комплекс 42С6 „Морфей”"}
{"url": "http://epicenter.bg/article/Stivan-Segal-e-naznachen-za-spetsialen-predstavitel-na-MVnR-na-Rusiya-po-humanitarnite-vrazki-sas-SASht/160701/7/0", "text": "Актьорът Стивън Сегал, който има руско гражданство, е назначен за специален представител на МВнР на Русия по руско-американските хуманитарни връзки, предава ТАСС, цитирана от Агенция \"Фокус\".   „Стивън Сегал е назначен за специален представител на МВнР на Русия по въпросите за руско-американските хуманитарни връзки“, информират от министерството.   „Задачата му ще бъде съдействието за по-нататъшното развитие на руско-американските отношения в хуманитарната сфера, включваща взаимодействието в сферата на културата, изкуството, обществения и младежкия обмен и т.н.“, уточняват от ведомството.  ", "date": "2018.08.04", "title": "Стивън Сегал е назначен за специален представител на МВнР на Русия по хуманитарните връзки със САЩ"}
{"url": "http://epicenter.bg/article/Zhandarmeriyata-ostava-v-haskovskiya-kvartal--Republika---VIDEO--/160678/3/0", "text": "Продължава издирването на един от участниците в сблъсъка с полицията в хасковския квартал „Република”. Трети ден там се провежда акцията на полицията и жандармерията, предава Нова тв.  Всичко започна, след като в сряда вечерта патрул се отзова на сигнал за отнето дете, а група мъже нападнаха полицаите със сопи и брадви. Един от тях беше ударен.  Досега бяха задържани и освободени шестима души. Те са си извадили медицински и обвиняват полицаите, че са ги били.  ", "date": "2018.08.04", "title": "Жандармерията остава в хасковския квартал „Република” (ВИДЕО) "}
{"url": "http://epicenter.bg/article/Pochinalo-e-6-godishnoto-dete--koeto-beshe-blasnato-ot-kola-v-Sandanski-/160679/3/0", "text": "Въпреки усилията на лекарския екип, 6-годишното дете, което беше блъснато от кола в Сандански, е починало. Това съобщиха за Агенция \"Фокус\" от пресцентъра на УМБАЛСМ „Пирогов“.  Детето бе прието в лечебното заведение на 25 юли в тежко състояние и с опасност за живота, след като беше блъснато на тротоар от автомобил, управляван от 73-годишен мъж.  Шофьорът беше задържан за 24 часа, след което освободен под парична гаранция заради влошено здравословно състояние.  ", "date": "2018.08.04", "title": "Починало е 6-годишното дете, което беше блъснато от кола в Сандански "}
{"url": "http://epicenter.bg/article/1800-drogirani-shofyori-spipani-po-patishtata-ni-za-6-mesetsa-/160688/3/0", "text": "Около 1800 дрогирани шофьори са били хванати от пътната полиция за първите шест месеца на 2018 г., предаде БНТ.  За сравнение през цялата минала година закопчаните друсани водачи на моторни превозни средства са били 2822-ма. Полицията хваща шофьори под влиянието на упойващи вещества по всяко време на денонощието и на най-различни места.  През 2017-та първенец по задържани дрогирани шофьори е Бургас - 406. Най-много през летните месеци. Проверките по крайбрежието и това лято са постоянни, включително и през изминалата нощ.  ", "date": "2018.08.04", "title": "1800 дрогирани шофьори спипани по пътищата ни за 6 месеца "}
{"url": "http://epicenter.bg/article/Eto-koi-znakovi-figuri-zastanaha-pred-Spetssada-kato-chast-ot-bandata-na-Mityo-Ochite-/160696/3/0", "text": "Преди минути в Специализирания наказателен съд в столицата започна гледането на мерките за неотклонение на петима мъже, обвинени за участие в организирана престъпна група за палежи, рекет, побои, изнудване и наркотици, за чийто лидер е сочен Димитър Желязков-Очите. Те бяха докарани под строга охрана, конвоирани от 20 полицаи,  Сред обвинените има знакови фигури от местния ъндърграунд в Бургас. Пред Спецсъда застанаха сочените за лейтенанти на Очите: Йордан Въчев-Ларша и Радослав Николов, по прякор Рачо. С искане за постоянен арест са още Венцислав Христов-Лавацата, Иван Пишиев и Иван Найденов.  Освен тях с обвинения за участие в ОПГ са още четирима мъже, включително боса Митьо Очите и общински съветник от Несебър, който все още се издирва.   Заседанието е закрито за медиите, защото според съдията по делото имало лични данни.  ", "date": "2018.08.04", "title": "Ето кои знакови фигури застанаха пред Спецсъда като част от бандата на Митьо Очите "}
{"url": "http://epicenter.bg/article/Mityo-Ochite-bil-v-Turtsiya-zaedno-s-obshtinar-ot-BSP-/160697/2/0", "text": "Председателят на групата на БСП в бургаския общински съвет Бенчо Бенчев е бил в Турция заедно с арестувания несебърски бос Димитър Желязков – Митьо Очите, предаде bTV, като се позова на свои източници.  Желязков беше задържан в истанбулски хотел, а по-рано през седмицата 19 сочени за негови приближени бяха заловени в Бургаско в хода на операция срещу организирана престъпна група за рекет и наркоразпространение.  Към момента не е ясно в какво качество Бенчев е придружавал Митьо Очите и дали и той е бил арестуван.  Общинският съветник от гражданската квота на социалистите, който извън политиката е крупен зърнопроизводител и предприемач, стана медийно известен в началото на годината около прокурорските проверки на собствениците на луксозни коли и скъпи имоти. Притежава три луксозни лимузини, сред които и чисто нов ройлс-ройс.  Разследване на bTV показа, че той е сред съдружниците в охранителната фирма „Аркус-Сигурност”. Димитър Желязков е казвал в интервюта, че е само неин консултант.   Бизнесменът Бенчев стана известен,след като се похвали с чисто новия автомобил за 200 000 евро. Това ядоса лидерката на БСП, Корнелия Нинова, която обяви, че подобна демонстрация може да е законна, но не и морална и се разграничи от него.   ", "date": "2018.08.04", "title": "Митьо Очите бил в Турция заедно с бургаски общинар от БСП "}
{"url": "http://epicenter.bg/article/Evroeksperti-za-sprenite-lekarstva--Nyama-neposredstven-risk-za-patsientite-/160698/2/0", "text": "След предварителна оценка Европейската агенция по лекарствата (EMA) изчислява, че е възможно да има един допълнителен случай на рак на всеки 5000 пациенти, приемащи засегнатите лекарства при най-високата доза валсартан (320 mg), всеки ден в продължение на 7 години. Изчислението се основава на средните нива на този примес, открити в активното вещество валсартан, произведено от Zhejiang Huahai Pharmaceuticals - (60 части на милион (ppm)), предава бТВ. Изчисленията са направени при допускане, че откритото количество примес в активното вещество е същото и в крайния лекарствен продукт. Посоченият риск е теоретичен, изчислен след проучвания при животни, статистика за опасността от рак в Евросъюза, и предвид факта, че примесът може да попадне в организма и от други източници – като храна и вода. „Към текущия момент данните, които са дадени на база на математическата прогноза на ЕМА показват, че реално риск за здравето на пациентите в този момент няма”, коментира пред bTV магистър-фармацевтът Антон Вълев. От фирмите, които са използвали активното вещество от китайския завод (Zhejiang Huahai), извършат анализ на мострите от крайните лекарствени продукти, които съхраняват, за да установят действителното количество на примеса (NDMА). Допълнителни проверки са извършени от официални контролни лаборатории на ЕС. Когато се получат данните от всичките тези анализи, EMA ще може да предостави повече информация относно риска от примеса за пациентите. Няма непосредствен риск за пациентите, посочва ЕМА. Тези пациенти, които приемат засегнатите лекарства и още не са преминали на алтернативно лечение, не трябва да спират приема на своето лекарство, без да се консултират със своя лекар и фармацевт. Лекарствата, съдържащи валсартан, се използват при пациенти със сериозни или потенциално сериозни сърдечносъдови заболявания (високо кръвно налягане, скорошен сърдечен инфаркт и сърдечна недостатъчност). По тази причина не се препоръчва пациентите да прекъсват лечението, в случай че то е било предписано. Всички лекарства, съдържащи активното вещество валсартан, произведено от Zhejiang Huahai Pharmaceuticals, са блокирани и изтеглени от аптеките в ЕС, но има налични други лекарства, съдържащи валсартан, които не са засегнати от примеса. Пациентите, които искат да получат повече информация за своето лечение, трябва да се свържат със своя лекар или фармацевт. NDMA не е очакван примес и се счита, че обяснение за неговата поява са промени в производствения процес, които Zhejiang Huahai Pharmaceuticals въвежда през 2012 г. Други активни вещества, произвеждани от фирмата, не са засегнати. NDMA е класифициран като възможен канцероген при хората, въз основа данни от проучвания при животни. Веществото се открива в някои храни и водоизточници, но не се очаква да оказва вредно въздействие при поглъщане в много малки количества. Агенцията по лекарствата в България (ИАЛ ) вече отблокира част от лекарствата на нашия пазар, тъй като фирмите са представили доказателства, че активното вещество в продуктите им е купено от друг завод, не този в Китай. Информация за отблокираните продукти може да намерите на сайта на ИАЛ www.bda.bg/bg/", "date": "2018.08.04", "title": "Евроексперти за спрените лекарства: Няма непосредствен риск за пациентите"}
