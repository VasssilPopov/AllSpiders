{"url": "http://epicenter.bg/article/Hasan-Azis--Sdruzhenieto-na-obshtinite-predlaga-kontseptsiya--quot-Balgarskite-obshtini-2030-quot--/186892/2/0", "text": "На заключителната среща за мандат 2015-2019 на Националното сдружение на общините се направи равносметка на местната власт в страната - самооценка на дейността на сдружението и оценка на партньорите им, включително на държавата в лицето на правителството. Това заяви пред БНТ кметът на Кърджали инж. Хасан Азис - заместник-председател на Националното сдружение на общините в България и заместник-председател на ДПС.  \"По отношение на дейността на местната власт в България тррябва да кажем, че тя работи в една сложна, политически нестабилна обстановка. В рамките на тези 4 години местната власт в работи с три правителства и с два състава на Народното събрание и с нов президент,\" отбеляза Хасан Азис.  По думите му участниците в срещата отчитат, че националното сдружение продължава да бъде най-голямата неправителствена организация, че националното сдружение като представителна организация на местната власт е отстоявала пред правителството и Народното събрание интересите на гражданите на страната \"по посока на по-голяма децентрализация\" за повече пълномощия на общините и за повече данъчни приходи на общините.  \"За съжаление тенденцията, която отчитаме през последните години, е по-скоро към по-голяма централизация към държавата, отколкото децентрализация към местната власт,\" заяви той.  Хасан Азис обясни, че субсидията към общините се е покачила от 53% през 2014-2015 на 65% в момента, а това означава, че местната власт е станала по-силно зависима от централната власт. Той подчерта, че големият проблем, който все още стои в отношенията с държавата, са финансовите корекции.  Затова в посланието си към следващите кметове и общински съветници УС на сдружението отправя призив да настояват за ясни критерии в разпределението на средствата към местната власт. Апелът към централната власт е да създаде баланс във финансирането на местната власт и условия за повече източници на приходи за общините.  По отношение на работния климат в УС в Националното сдружението на общините Азис изтъкна добрия тон в междуличностните отношения в интерес на общините, въпреки че членовете му са от различни политически сили.  Форумът на УС на сдружението е излязъл с концепция за устойчиво развитие на градовете и селата - \"Българските общини 2030\".  ", "date": "2019.06.29", "title": "Хасан Азис: Сдружението на общините предлага концепция \"Българските общини 2030\" "}
{"url": "http://epicenter.bg/article/Petrovden-e--Dnes-ne-se-raboti--a-na-trapezata-se-slagat-parvite-yabalki-petrovki/186833/2/0", "text": "Днес, 29 юни, християните почитат апостолите св. Петър и Павел, народът празнува Петровден. Според вярванията св. Петър държи ключа за рая.  Денят на светите равноапостоли Петър и Павел е най-почитаният летен празник. Днес не се работи, а на трапезата се слагат първите ябълки петровки, пиле, сирене, баница и обредни хлябове.   Традиционно се смята, че Петър е учител на юдеите, а Павел - на езичниците. Петър проповядвал в Юдея, Галилея, Самария, Кесария, Йерусалим, Сирия, Антиохия. Стигнал и до Египет. Пътувал до Британия, Гърция, бил в Коринт. Около 67 г. пристигнал в Рим. Там император Нерон предприел гонения срещу християните. Петър бил затворен в тъмница и на 29 юни предаден на смърт. Осъдили го на кръстна смърт. Петър обаче помолил да го разпънат с главата надолу, като не считал себе си достоен за еднаква смърт със Спасителя   Вярва се, че св. Петър е райски ключар и пазител на райската градина. Неговият по-голям брат близнак св. Павел пуска светкавици и запалва снопите на нивата. Може да предизвика страшни горски пожари, градушки и наводнения. В Архитектурно-етнографския комплекс „Етър“ ще бъде отпразнуван Петровден, там ще бъде приготвен \"Бял мъж\" - традиционното ядене се прави от прясно сирене и пшеничено брашно. Празникът винаги се свързва и с първите ябълки петровки и пиле на трапезата.  Апостол Петър, брат на ап. Андрей, бил рибар от гр. Капернаум на брега на Галилейското езеро. Според евангелския разказ Христос повикал двамата братя да тръгнат след него и те го следвали до деня на неговото Възнесение. Еврейското име на апостола било Симон, а името Петър, което означава \"камък\", му било дадено от Исус Христос.   След Възнесението ап. Петър разпространявал християнството в Сирия, Кападокия, Галатия и Понт. Преданието уверява, че загинал мъченически заради вярата си заедно с ап. Павел. В новозаветния дял на Библията са включени две съборни послания на ап. Петър, отправенип до всички християни.  Апостол Павел не е от кръга на Христовите ученици. Роден в Мала Азия, той бил фарисей - член на еврейска секта, която преследвала християните. В книгата Деяния на на св. Апостоли /XIгл./ се разказва, че на път за Дамаск имал необикновено видение, от което загубил зрението си, и чул Божия глас от небето. Това събитие било повратно в живота му. Излекуван, той се покръстил и станал най-ревностния разпространител на християнската вяра. Наречен е \"апостол на езичниците\".   Проповядвал в Антиохия, Киликия, Кипър, Галатея, Ефес, Атина, Македония, Коринт, Испания. Завършил живота си в Рим на 29 юни 67 г. В Новия завет на Библията са поместени 14 негови послания до новопокръстени във вярата, в които разяснява християнските ценности и правилата на църковния живот.  На 29 юни се отбелязва и празникът на българските занаятчии.  Днес имен ден празнуват Камен, Камена, Кремена, Павел, Павлин, Павлина, Патриция, Петрана, Петър, Преслава.", "date": "2019.06.29", "title": "Петровден e! Днес не се работи, а на трапезата се слагат първите ябълки петровки"}
{"url": "http://epicenter.bg/article/Parvite-dni-na-yuli-shte-badat-mnogo-goreshti-bez-valezhi/186835/2/0", "text": "\"Ако се върнем назад във времето, ще видим, че дори у нас е имало доста високи температури, каквито във Франция и Испания. Обикновено, когато в Западна Европа температурите са високи, в източната част на континента времето е точно обратното”.   Това каза в ефира на „Събуди се” по Нова телевизия синоптикът от НИМХ Анастасия Стойчева по повод променливото време у нас и в Европа.  Тя допълни, че в последните дни бурите у нас са краткотрайни, но доста интензивни.  „Това се случва при развитие на мощни купесто-дъждовни облаци. От север на юг премина атмосферен фронт, който се прояви в част от страната. Тази нощ във Велико Търново са паднали 21 литра на квадратен метър”, каза още Анастасия Стойчева.  По думите ѝ след събота се очаква стабилизиране на времето. „През следващите дни ни очаква горещо време. Първите дни на юли ще бъдат много слънчеви. Валежите ще бъдат под нормата. Най-високите температури ще бъдат между 36 и 41 градуса\", каза още Анастасия Стойчева.", "date": "2019.06.29", "title": "Първите дни на юли ще бъдат много горещи без валежи"}
{"url": "http://epicenter.bg/article/Mareshki-v-razdvoenie---izzhivyaval-se-kato-Don-Kihot-v-sachetanie-s-Robin-Hud-/186841/2/0", "text": "  Относно това дали ще се кандидатира за кмет на София, Веселин Марешки заяви, че е идеята му е била ирония. \"Не може години наред едни и същи хора да гледаме - чакаме Мая Манолова, Слави Трифонов. Ако почнат циркове да се разиграват, защо да не се кандидатирам? Ако реша да спечеля, ще спечеля\", заяви още лидерът на \"Воля\" в \"Събуди се\" по Нова тв.  заяви Веселин Марешки на гледащата го с недоверие водеща Мира Иванова.   „  В момента обсъждаме да има един минимум, който е необходим за съществуването на партиите Трябва да има минимален и максимален праг на финансиране. Ако това се приеме хем ще намалят парите за партиите, хем ще има нормално съществуване на по-малките формации. Има вариант и да се приеме прозрачно финансиране от бизнеса”, заяви пред Нова телевизия лидерът на ВОЛЯ Веселин Марешки.  „Не може да смятаме, че един е по-умен от народа, независимо дали се прави грешка или не. Но трябва народът постоянно да бъде питан. В по – мъдрите държави е така – всичко се решава с референдум“, каза Веселин Марешки.", "date": "2019.06.29", "title": "Марешки в раздвоение - изживявал се като Дон Кихот в съчетание с Робин Худ "}
{"url": "http://epicenter.bg/article/Danail-Kirilov--Tvarde-barzo-razdavame-pravosadie-v-nasheto-obshtestvo/186842/2/0", "text": "\"В голяма степен сме на кантарно положение, в което имаме пет позитива и пет негатива. Трябва да работим, за да отпаднат негативите\", коментира министърът на правосъдието Данаил Кирилов в студиото на \"Денят започва с Георги Любенов\" по БНТ по повод мониторинговия доклад от страна на Европейската комисия към България.  По думите му някои от негативите са по причини, независими от страната ни.  \"Трябва ни възможно най-стриктното изпълнение на препоръките, получени в последния доклад на Европейската комисия\", заяви Кирилов.  \"Имаме проблем с недоверието, това е чувствителен елемент в една реформа. По тази причина и усещането за корупция в България е по-високо\", констатира правосъдният министър.  Според Данаил Кирилов по отношение на \"Апартаментгейт\" прокуратурата правилно е отбелязала да не се бърза със заключенията, тъй като върви и данъчна проверка.   \"Те в какво са виновни - че не живеят на палатка в обществения парк? Твърде бързо раздаваме правосъдие в нашето общество\", коментира още Кирилов.   ", "date": "2019.06.29", "title": "Данаил Кирилов за Апартаментгейт: Те в какво са виновни? Че не живеят на палатка в парка?"}
{"url": "http://epicenter.bg/article/Petya-Avramova--96--ot-katastrofite-prez-2018-g--sa-stanali-zaradi-narusheniya-na-vodachite-/186851/2/0", "text": "96% от катастрофите през 2018 са станали заради нарушения на водачите. Това каза министърът на регионалното развитие и благоустройството Петя Аврамова по време на кръгла маса „Ефективни модели и инструменти за повишаване на безопасността на транспортната система“, предаде репортер на Агенция „Фокус“.  Според нея темата за пътната безопасност касае цялото общество.  „Най-важно е да разглеждаме темата в нейната цялост и да анализираме всички елементи - водачи, инфраструктура, превозни средства. Когато говорим за пътна безопасност, неминуемо се фокусираме върху пътнотранспортните произшествия“, посочи Аврамова.  „По данни на МВР за миналата година 96% от тях са станали поради нарушения на водачите на превозни средства. Малък е процентът, който отчитаме на катастрофи станали заради пътните условия. 593 души са загинали по пътищата на България, което е лоша статистика“, заяви регионалният министър.  По думите й 93% от катастрофите с жертви са заради човешки грешки. Превишаването на скоростта, определяно като неволно, е най-разпространеното рисково действие сред българските шофьори.  „Тези данни не са само статистика, зад тях стоят човешки съдби. За да се подобри безопасността на пътя е необходимо да се обърне сериозно внимание на пътната инфраструктура и поведението на водачите“, отбеляза още тя.  По думите й инцидентите в последните дни стават предимно на нови и ремонтирани пътни участъци.  „Това не означава, че Министерството на регионалното развитие и благоустройството и Агенцията за безопасност по пътищата няма да полагат усилия превеждаме на пътищата в още по-добро експлоатационно състояния“, добави Аврамова.  Рехабилитираме 824 км републиканска пътна мрежа за над 500 млн. лв., съобщи министърът. Тя посочи, че пътната безопасност е техен топ приоритет.  ”Продължаваме да работим по магистралите „Хемус“, „Струма“, „Европа“, скоростния път Видин-Ботевград. В изпълнение са 119 км стратегически пътни проекти“, обясни Аврамова.  „Рехабилитират се основни пътни участъци в зависимост от тяхната натовареност. Общо със средства от ОП „Региони в растеж“, бюджета на държавата и програмите за териториално сътрудничество се рехабилитират 824 км републикански пътища за над 500 млн. лв. АПИ извършва проверки на състоянието на всички предпазни мрежи, като се проверява състоянието на мантинелите и маркировката“, отбеляза регионалният министър.  Тя обясни, че се ремонтират и ограничителни системи на стойност 18 млн. лв. като с приоритет са участъците на магистралите.  „Полага се и пътна маркировка за над 5 млн. лв. За съжаление средствата в бюджета на АПИ са ограничени. Само за подмяна на ограничителните системи са необходими около 200 млн., минимум 30 млн. за маркировка“, поясни Аврамова.  Тя увери, че Агенцията за пътната безопасност много дейно е започнала организация към всички, които имат участие в пътната безопасност.  „Предвиждаме изграждането на интелигентни транспортни системи за управление на трафика, които ще дават информация по отношение на пътната обстановка на пътуващите“, добави министърът.  Тя припомни и наскоро създадения център в МВР за намаляване на пътния травматизъм. Той ще работим непрекъснато, като целта е служителите да получават данни в реално време.  Според нея по темата за пътната безопасност има нужда широк обществен и институционален диалог. \"Нека да бъдем обективни, да подходим отговорно и да търсим заедно решение\", каза още тя.  ", "date": "2019.06.29", "title": "Петя Аврамова: 96% от катастрофите през 2018 г. са станали заради нарушения на водачите "}
{"url": "http://epicenter.bg/article/Elena-Yoncheva--Sezirame-ES--API-ne-dava-razreshenie-za-proverka-na-magistralite-/186856/2/48", "text": "\"АПИ се опитва да прикрие случая с проверка в независима европейска лобаротория на българските пътища и магистрали и открито се подиграва с българските избиратели.\" Това каза евродепутатът от БСП Елена Йончева на пресконференция в централата на партията, съобщиха от пресцентъра на БСП.  „До този момент АПИ отказва да даде разрешение за взимане на вертикални проби на ядки на българските магистрали и пътища и тяхното предоставяне в независима европейска лаборатория\", добави Йончева и уточни, че става дума за пътища, които са строени и ремонтирани през последните пет години.  \"Вместо разрешение да бъдат взети подобни проби, АПИ ни запознава с проектите на тези точки, но те са необходими едва след като имаме резултати от тях, т.е. след като имаме разрешение за взимане на проби. В противен случай те са безполезни\", уточни евродепутатът от левицата.   \"Нямаме съмнение, че по документи пътищата ни, които са строени последните пет години, са в перфектно състояние, както и пътят до Своге\", добави още Йончева.  Тя обясни, че лабораторните изследвания ще покажат дебелината, количеството от материал и отделните пластове на пътната настилка, използването на неподходящи материали и нивото на сцепление.  „АПИ изиска от нас да предоставим нашите експерти. Няма закон, който да предвижда това. Ние сме наясно, че давайки им имената на нашите експерти, те ще бъдат подложени на цялата машина за сплашване, с която разполага ГЕРБ. Ще сезираме европейските институции за начина, по който се укрива информация от българския данъкоплатец и българския избирател и от българските народни представители“, обеща още Йончева.  Евродепутатът от левицата заяви пред медиите, че през следващата седмица ще им бъде предоставена цялата кореспонденция между БСП и АПИ.    \"Призовавам регионалния министър и председателя на УС на АПИ незабавно да кажат - разрешават или не независима европейска екпертиза на пътищата”. Това каза зам.-председателят на ПГ на „БСП за България“ Георги Свиленски по време на пресконференцията.  Той призова отговорът да бъде еднозначен.  „Не да ни пускат по различни пътечки. За осем месеца се смениха трима управители на Агенция „Пътна инфраструктура“. Стоят и се крият, защото ги е страх и знаят истината. Ако не ги е страх, ако са сигурни в качеството на българските пътища, моля, още в рамките на тази седмица, да дадат необходимото разрешeние“, заяви Свиленски.  Той беше категоричен, че след получаването му в рамките на двадесет и четири часа БСП ще им предостави независимата европейска лаборатория.  „Всичко, което са поискали - план за организация за движението, всичко е готово и подготвено. Въпросът е за едно разрешение. Истината не е в интерес на БСП, а на българските граждани и на европейските, с чиито средства са построени тези пътища“, каза още Свиленски.  Той запозна подробно медиите с хронологията от цялата кореспонденция между левицата и АПИ за последните осем месеца.  \"Не искаме да четем розовите приказки за пътищата, които ни разказва и ни пише Бойко Борисов. Това каза зам.-председателят на ПГ на „БСП за България“ Христо Проданов по време на пресконференцията. „Искаме истината, не да политизираме този въпрос, защото пресконференцията, която вчера ГЕРБ даде, беше политизиране на въпроса“, заяви Проданов. ", "date": "2019.06.29", "title": "Елена Йончева: Сезираме ЕС, АПИ не дава разрешение за проверка на магистралите "}
{"url": "http://epicenter.bg/article/Meditsinski-rabotnitsi-i-lekari-ot-bolnitsata-vav-Vidin-podadoha-kolektivna-ostavka-/186858/2/0", "text": "Медици от болницата във Видин подадоха колективна оставка. След месеци на финансови проблеми и протести - 109 медицински сестри, рентгенолози и лаборанти обявиха, че напускат, предава Нова тв.  Към тях се присъединяват и шестима лекари, включително двама завеждащи отделение. Основният аргумент на напускащите е унизително заплащане и недостиг на кадри.  Според тях решенията на проблема са изчерпани след срещите между ръководството на болницата и здравния министър преди дни.  Тогава министър Кирил Ананиев обяви, че имало средства, но болниците трябвало да си ги заработят, като обслужват повече пациенти.  Ако това не стане, можело да се мисли за окрупняване на болници в Северозападна България.  ", "date": "2019.06.29", "title": "Медицински работници и лекари от болницата във Видин подадоха колективна оставка (ВИДЕО)"}
{"url": "http://epicenter.bg/article/Mladen-Marinov-bie-trevoga--611-dushi-sa-zaginali-v-katastrofi-prez-2018-g--/186854/3/0", "text": "1,300 млн. са нарушенията от водачи на пътя за 2018 г., това показва, че те не са достатъчно дисциплинирани и толерантни. Това каза министърът на вътрешните работи Младен Маринов по време на кръгла маса „Ефективни модели и инструменти за повишаване на безопасността на транспортната система“, предаде репортер на Агенция „Фокус“.  \"Новосъздадената агенция започва със силен старт своето съществуване. Факт е тази международна конференция, която дава възможност да се изнесат всички гледни точки и проблеми, да поспорим ако трябва, защото не винаги по всичко ще има съгласие. Аз винаги съм бил отворен за широка основа за работа по основните проблеми“, обясни той.  „Въпреки всички усилия, които полагаме, резултатите не са такива, каквито искаме. Всеки един случай касае човешки живот, които променя живота на цели семейства – това е много отговорна работа“, коментира вътрешният министър.  \"За 2018 г. при 6684 тежки пътни произшествия в страната загиналите са 611 човека, близо 8500 са били ранени. Тези цифри са наистина тревожни, това не е резултатът, който трябва да бъде постигнат“, посочи той, като обясни, че все пак пътните инциденти за миналата година са по-малко в сравнение с тези през 2017 г.  ”Контролът е многократно засилен. През годината са регистрирани 1,300 млн. нарушения. Това показва, че водачите, които участват в пътното движение не са на нужното ниво на дисциплинираност и толерантност към останалите участници в движението и организацията на движението“, обяви Маринов.  „Работи се по промяна в Закона за движение по пътищата, надяваме се с тези промени да подобрим възможностите на всички институции за по-добър контрол и превенция. Идеята е пътната агенция да създава политиките и да дава насоките. Със съвместни усилия да правим добри анализи на база точна статистика за да взимаме информирани и правилни решения“, добави още той.  Предвижда се създаване на център за обработка на нарушенията на пътя, който ще повиши 50 % ефективността на служителите в МВР, обясни още министърът.  „В МВР се работи по изпълнение на плановете, които сме си заложили. Технологично обновяване на структурите, които контролират движението по пътищата - закупуват се нови камери, които генерират за превишаване на скоростта, както и за нарушения“, поясни той.  „Предстои закупуването на още технически средства. Важна стъпка, която би подобрила нашата работа е създаване на единен център за обработка на нарушенията. Процедурата вече е в действия към своя краен финал. Надяваме се след успешно преминаване по процедурите за обществено обсъждане да започне изграждането на този център“, обясни вътрешният министър.  „По наши прогнози той ще осигури 50% повишаване на ефективността на служителите, които извършват контрол на пътя. Той ще осигури повече време за контрол на пътя“, уточни Маринов.  „Последният месец бележи едно тревожно повишение на пътно транспортните инциденти. Статистиката показва, че това са предимно млади хора – причините са несъобразена скорост, недобро владеене на превозното средство, удари в крайпътни дървета, челни сблъсъци, което показва, че имаме проблем с обучението на младите хора“, добави още вътрешният министър.  ", "date": "2019.06.29", "title": "Младен Маринов бие тревога: 611 души са загинали в катастрофи през 2018 г.! "}
{"url": "http://epicenter.bg/article/Shte-zabranyat-li-vnosa-na-stari-dizelovi-koli-u-nas---VIDEO--/186848/4/0", "text": "Ще се забрани ли вносът на дизелови автомобили втора ръка след 2021-а година? Появи се програма за контрол над замърсяванията от министерството на околната среда и водите. Предстои обществено обсъждане, припомня Нова тв.  За да се стигне до такава мярка, е необходимо Европейската комисия да я разреши. По официална статистика у нас има около 1 600 000 дизелови автомобили.  „Всички тези мерки, които са описани в програмата, са адекватни за времето в което живеем. Транспортът доста замърсява. Всъщност, да купиш електромобил втора ръка излиза по-икономично от автомобил с дизелов дивгател”, заяви Асен Ненов от асоциация „Активни потребителите”.  „Българинът не може да си позволи да купува по-нови автомобили. Ако това нещо се забрани, хората ще започнат да теглят кредити, за да си позволят подобна кола. Няма как автомобил Евро 5 или Евро 6 да бъде по-евтин от Евро 3”, смята собственикът на автокъща Георги Грозданов.  ", "date": "2019.06.29", "title": "Ще забранят ли вноса на стари дизелови коли у нас? (ВИДЕО) "}
{"url": "http://epicenter.bg/article/Radev--Pri-utvarzhdavashtiya-se-avtoritarizam-v-Balgariya-e-zhizneno-vazhno-da-imame-silna-opozitsiya-/186846/11/34", "text": "  Румен Радев: Първо, за съжаление дебатът за този самолет отдавна се изроди и излезе извън обхвата на обективните критерии. След опорочената процедура за избор с мотив малко на брой скъпи, но с големи възможности самолети, сега се движим към малко на брой, все още скъпи, но с жестоко орязани способности самолети. Искам да направя едно много важно уточнение - F-16 е самолет с високи съвременни способности. С такива са също „Еврофайтър“, и „Грипен“. Но въпросът тук съвсем не е само в самолета, който ни се представи като единственият залог в тази сделка. Самолетът е само на върха на една огромна пирамида, на един сложен пакет, който включва и самолетите, и въоръжението, и спомагателното оборудване, наземното оборудване за поддръжка и логистика, оборудване за анализ и подготовка на мисиите, обучението на летците и техниците. Ако един от тези компоненти не е пълноценен, бойните възможности драстично се свиват.    Румен Радев: Ще стигнем и до там. Нека да припомня обаче какви бяха обещанията – че ще постигнем приемлива цена, близка до първоначалната финансова рамка, че ще има разсрочено плащане, силен офсет индустриално сътрудничество, че ще вземем самолет с големи съвременни бойни способности, а не някаква играчка, спомняте си. Самолет, с който ще можем да водим война и да нанасяме високо точни удари по земни цели и че единствено при F-16 ще имаме пълен пакет въоръжение – от-до, пълен боекомплект, и че единствено при F-16 няма да има никакви скрити разходи. Но реалностите разкриват непрекъснато, бих казал, наивността и неподготвеността на българското правителство по отношение на американското законодателство и програмата FMS. Мога да кажа, че тази програма е ясна, прозрачна, с много установени и точни процедури. И с нея се работи така – ако ти искаш 8 самолета с точно такива способности, да налитат по толкова часа на година, задължително трябва да придобиеш този пакет от оборудване, обучение и услуги, и той струва точно толкова. И в началото на юни американското правителство отправи своята публична оферта към България на стойност за нашите минимални задължителни изисквания 3 милиарда 450 милиона с ДДС, и то при сто процента авансово плащане. И тук започна най-лошото, искам да кажа нещо много важно – по тази програма FMS преговори за сваляне на цената няма. Въпреки че се представяха някакви такива пози, че виждате ли, водим някакви пазарлъци и преговори. Единственият начин за свалянето на този ясен ценоразпис е да се откажеш от нещо. И най-лошото е, че за да влезем в някаква приемлива цена, правителството предприе ход за сваляне на цената чрез единствения възможен начин – орязване, и то жестоко, на пакета. Миналата седмица ние получихме вече LWA, а това е предложение за проектодоговор. Цената вече я обяви дори премиерът, но този пакет е значително орязан. Като започнем от брой двигатели, брой контейнери за целеуказване, нашлемна система за целеуказване, брой на летци и техници за подготовка, интегрираната логистична поддръжка, запасните части – всичко това е орязано. Тренажорният комплекс също е с намалени параметри. Да не говорим, че оборудването за оперативно летище го няма. Изграждането на инфраструктурата, многомилионно, на авиобаза „Граф Игнатиево“ е изцяло за наша сметка. Така е и за транспорта. И още нещо – ракетите „Въздух-въздух“ са сведени до символична бройка. Високоточните оръжия за действие по земна цел, тоест основният мотив – многоцелеви способности, се е изпарил. Няма нито един високоточен боеприпас. Само няколко, и то символично на брой, свободно падащи бомби, каквито се хвърляха през Втората световна война.    Румен Радев: Правим някаква геополитическа оценка, трябва да я съпоставим и да има баланс и със способности. А този самолет в този документ, който сме получили, той няма многоцелеви способности. На практика за действие на цели по повърхността той е с по-слаби способности от Су-25, който имаме в момента, защото няма просто, въоръжението няма обучението на летците. И оттук нататък какви са възможните действия? Ето, в момента при нас са американските партньори за последни уточнения на този пакет и на проектодоговора.    Румен Радев: Аз силно се надявам, че българското правителство няма да допусне за тази цена да вземе самолет без способности. Иначе това ще бъде безотговорно. Още повече явява се един скрит разход около още 1 милиард, който правителството така или иначе трябва да даде. Ако не го даде сега, тоест, това е тези над 3 милиарда, изникват много въпроси – кога този самолет изобщо някога ще придобие ли пълни многоцелеви способности, кога ще има пълния пакет въоръжение, така, както сме заявили, и много други въпроси. Също така рискуваме и неговата поддръжка, защото липсват редица важни елементи от наземния пакет оборудване за неговата техническа поддръжка.    Румен Радев: За да бъдем пълноценни съюзници ние трябва да имаме един боеспособен самолет, а не самолет за авиошоу. Той трябва да има най-малкото въоръжение, най-малкото, а в момента такова няма. Така че пак казвам балансът е много важен. И когато имаме един нерационален пакет, както е в случая за този самолет, който се оправдава с геополитика, тя обслужва явно определени политици, които може би търсят легитимация пред някое чуждо правителство. Но тя е на гърба на Българските военновъздушни сили, на летците и на техниците, които ще трябва да изпълняват невъзможни задачи с това осакатено оборудване. Иначе, пак казвам, самолетът е прекрасен, но оборудването и въоръжението ги няма, и разбира се, на гърба на българския народ, който ще плаща много, но няма да има надеждна защита. И когато говорим за геополитика, този дебат не се състоя, защото управляващите, които се самообвиняват за нашия флагман за европейското ни развитие, избягаха от дебата за самолета като инструмент за нашата по-нататъшна европейска интеграция. Не само „Шенген“, Еврозоната, правовата държава, европейските стандарти за качество ще продължават да бъдат мираж, ние губим мощен инструмент да интегрираме нашата отбранителна индустрия и наука във важни европейски проекти. При всички срещи, които имат с водещи европейски политици, с представители на военно-промишления комплекс настоявам да се интегрира нашата отбранителна индустрия и наука в тези водещи европейски проекти, да можем да движим и нашата икономика натам. Отговорът знаете ли какъв е все по-често?    Румен Радев: Ами защо не избрахте „Еврофайтер“, „Рафал“ или „Грипен“? Тогава щеше да е много по-лесно. Това ми отговарят.    Румен Радев: Някои не бяха и поканени. Вие знаете, не искам да се връщам как бяха отрязани по средата на процедурата с геополитически мотиви. Но много важно – виждаме къде отива Европа. Германия, Франция, Испания вече се обединиха около перспективния европейски изтребител. Да, той ще бъде готов може би 2040 година, но тези икономики ще заработят мощно в тази посока. Ще се присъединят и други държави. Вече говорим не само за самолет, а за един сложен комплекс от спилотиран самолет, дронове, сателити, изкуствен интелект, където България може да има място. Но ние ще ставаме все повече в Европа като изолирани платци, и то бедни.    Румен Радев: Аз мисля, че нашите отношения не трябва да почиват на благодарността, а на истината. И последните 30 години беше направено немалко тази истина да бъде изопачена и забравена. Затова сега лекуваме раните и от двете страни, защото и от двете страни има такива поражения. А иначе според мен ние трябва да отстояваме нашето място на цивилизационната карта на Европа, и да отстояваме историческата истина, а тя е, че България е била важен фактор в европейската култура в онези времена на Средновековието, и България е дала духовното начало на Русия – така, както го твърди академик Дмитрий Лихачов.  Румен Радев: И писмеността, и православната вяра, и старобългарският църковнославянски език. Ами аз тези неща неслучайно ги цитирам, цитирах ги на форума. В една книга – „Руската култура“ на уважавания в Русия Дмитрий Лихачов, пише точно това. Когато го казах на форума, аз съм взел тези думи от него. Това е признание.    Румен Радев: Аз мисля, че не съм реваншист и няма повод да бъда такъв. Нямам навика да прекъсвам своите гости, особено когато става въпрос за духовни лица. Но аудиозаписът от срещата ясно показа коренната промяна в поведението и отношението на руския патриарх към България веднага след моите думи. Що се отнася до президента Путин, не го приемам като репликиране. Приемам го като една нормална и навременна реакция на държавен глава, който е длъжен да пази достойнството на своята държава, независимо дали на някакъв голям международен форум или на регулярна двустранна среща.    Румен Радев: Вие сам виждате, че интригите на това задкулисие са насочени срещу мен, а то си има и своите поддръжници в България.  Румен Радев: Разбира се. Но тук няма да се впускам в конспирология кое е това задкулисие, кои са му поддръжниците. Мога само да кажа, че да, има хора, които се прокрадват в политиката с външни зависимости и на гърба на България. Но аз съм възпитаван в съвсем други идеали. За мен България винаги е била на първо място и никога не съм постигал нещо за сметка на страната си. Напротив, много пъти съм рискувал живота си за нея, защото професията на военния пилот е високорискова дейност. Но няма как да го обясня на тези хора и няма смисъл, защото те никога няма да го разберат и ще си останат в своето блато на интриги.    Румен Радев: Знаете ли, в Санкт Петербург аз усещах и очаквах, че този спор ще избухне. Затова го и цитирах, за да може на този световен форум, на който присъстваха над 4 хиляди журналисти от цял свят, да отекне, че Гоце Делчев е бележит български революционер. Искам да поздравя президента Пендаровски за неговата смелост, но това е само началото на пътя към историческата истина. Защото времето на думите и обещанията изтече. Аз бях първият президент, който президентът Пендаровски прие веднага след своята /…/, имах много откровен разговор с него. Отново споделих своята позиция, която изказвам отдавна и тук, в България, и при посещението си в Македония преди това: първо, че има голяма разлика между двата договора, има разлика между нашата декларация – аз така й казвам, защото това е знаете, наследената декларация от 1999 година между България и Македония, и договорът между Македония и Гърция. Последният е ясен, конкретен, обвързващ договор на високо политическо ниво, с точни мероприятия и срокове за изпълнение. Нашето е декларация с добри намерения. Затова казах и на президента Пендаровски, че очаквам от него ускоряване, и то чувствително на работата на тази обща комисия, за да може да изпълни своето предназначение.    Румен Радев: За нас е важно да спре кражбата на българската история. Това очевидно няма да стане с тази комисия, защото тя вече работи много време, реален напредък ние нямаме. Затова трябва да заложим на европейските процедури, на европейските критерии за добросъседство. И затова България трябва да очертае една ясна червена линия, да заложи ясни критерии с измерими показатели в предприсъединителните документи за членство на Македония в Европейския съюз. Ние сме си най-близки, както съм казвал, винаги ще подкрепяме Македония в нейния европейски път, но това не трябва да става безусловно в никакъв случай.    Румен Радев: Не знам точно за каква тенденция говорите.  Румен Радев: Да, има определени кръгове, които непрекъснато внушават, че аз гледам основно на Изток. Но къде са да ме питат не гледам ли прекалено и само на Запад когато съм на посещение по покана на президентите на Германия, Франция, Италия, Португалия, Австрия, Швейцария, Полша, Унгария, Хърватска, Израел и т.н., когато съм на аудиенция при английската кралица, при краля на Белгия? Така че моята тенденция задава българският народ. И тя винаги е в защита на нашите национални интереси. Но нещо повече мога да ви кажа от този форум като резултат – не само че имах и ползотворна среща с президента Путин, където поставих ясно въпросите за цената на газа за България, който трябва да бъде намален, за разширяване на нашето присъствие на европейската газова карта, но след изказването и дебатите аз получих поздравление от редица не само от политици, а от ръководители на огромни корпорации: САЩ, Канада, Европа, Китай, Япония. Дори ще ви дам един пример: два дни след като се прибрах от Санкт Петербург собственикът на една от най-големите световни компании в областта на пристанищни, пристанищен оператор и логистични центрове влезе във връзка с моя протокол и е казал: „Излитам, искам да се видя с вашия президент.“ Дойде, разбира се приех го и каза, че е силно мотивиран от моя призив за инвестиции в България и иска да инвестира. Но обратно за Китай. По време на форума получих лична покана от президента Си Дзинпин и след два дни летя на държавно посещение. Имаме следният проблем с Китай – България просто я няма на инвестиционната карта на Китай в Източна Европа, на фона на многомилиардните инвестиции в държавите около нас, нас просто ни няма. Аз много разчитам, че това посещение ще даде нов импулс в нашите отношения, защото е много важно държавните ръководители да имат конструктивен добър диалог, особено от страна на Китай. И имаме амбицията да издигнем нивото на нашите отношения на т.нар. „стратегическо партньорство“. Това е много важно условие, за да отпушим и много други проекти. Такова споразумение има между Европейския съюз и Китай, между Германия, Франция, Обединеното кралство, Чехия, Полша, Унгария, Гърция, там, където има големи инвестиции. И още едно важно – имаме и конкретен план за постигане на ясно споразумение с Китай. Едно от тях най-сетне да се разкрие директна авиолиния Пекин-София. Ще кажете: „Това е незначително“. Напротив, в разговора ни и с Орбан, и президентите и премиерите и на Чехия, и на Словакия, и на Сърбия това се посочва като абсолютно задължително условие, за да може да се отприщят отношенията и инвестиции.    Румен Радев: Вижте колко странно се получи, аз го казах във вторник, а на следващия ден, в сряда най-сетне след година и половина очакване правителството прие на заседание на Министерски съвет проекта на меморандума за създаването на международен институт за устойчиви технологии в Югоизточна Европа. Това е т.нар. както щете го казвайте „мини колайдер“, център, ускорител на елементарни частици. Това е проект между 10 балкански държави, с който съм ангажиран от началото на своя мандат. Аз поддържам много тясна връзка с нашите учени в ЦЕРН – те са едни от инициаторите на този международен проект. И най-сетне той ще бъде утвърден този меморандум, ще бъде задвижен. Но това е не само център за научни изследвания, и то на високо световно ниво, това ще бъде център с възможности за адронна терапия, тоест, най-съвременният метод за лекуване на онкологични заболявания. Каква е историята на меморандума също да ви споделя: в началото на 2017 година стартира нашето европредседателство, аз поканих тук направляващия комитет на този проект – дойдоха всички и учени, и министри от останалите, от 10-те балкански държави, и им предложих в съседната зала по-агресивна политика да се изготви такъв меморандум, който да бъде подписан от премиерите на тези държави, за да може и това го предложим, нашият премиер да го внесе като проект по време на срещата на върха в София. И това щеше да бъде изключително силен ход да покажем нашата единна воля да развиваме свързаност не само транспортна и енергийна, но и научна, да задържаме нашите млади хора и учени тук. За съжаление това не се състоя. Ние изгубихме тази инициатива и сега този проект ще се внесе не от българския премиер и по този начин да подчертани като естествени лидери и естествена локация за този център тук, ще се внесе след дни в Познан, но вече не от нас, а на обща основа.    Румен Радев: В никакъв случай не трябва да бъде на стойността, каквато е в момента, отчитайки бедността в България, но тя не може да бъде и прекалено ниска, защото рискът го споделят всички. Това е зависимост на партиите от външни интереси.    Румен Радев: Кой ви е казал, че не съм заявявал своята позиция? Напротив, и в хода на предизборната кампания, и в встъпителното си слово пред Народното събрание ясно съм изразявал своите позиции по този въпрос, че субсидиите трябва да бъдат намалени, и то чувствително, но все пак да имат едно разумно ниво, така че партиите да не изпадат в зависимости от бизнес кръгове и интереси.  Румен Радев: Как да споря? Не съм го виждал, за да споря.    Румен Радев: Защото става въпрос за опозицията. А всяка една опозиция е жизнено важна за демокрацията във всяка държава. При утвърждаващия се авторитаризъм в България е жизнено важно да имаме силна опозиция.  Румен Радев: Винаги опозицията е залог за демокрация.    Румен Радев: Според мен, апатията и отчаянието сред избирателите е тревожно. Виждате, че огромната част от тях не гласуваха – те всъщност наказаха статуквото и партиите по този начин. За да имаме демокрация, трябва да имаме и гражданска активност. Но има и друго, историята на политическия процес сочи, че когато в дълъг период има апатия и има отчаяние, обикновено една малка искра може да детонира мощна вълна срещу статуквото. И тогава търсенето на справедливост, търсенето на някакъв нов път често излиза извън рамките и механизмите на закона. Ето това е опасното и тук трябва да бъдем много внимателни. Що се отнася до всички хора, които гласуваха, искам още веднъж да им благодаря. И още веднъж да насочим вниманието към нашия български изборен процес, където все още има редица явления, които хвърлят сянка върху честността и демократичността на нашата изборна система.  Румен Радев: Аз за себе си съм избрал своя път. Ако бях избрал да следвам мнозинството, щях до сега да имам един спокоен и много безгрижен мандат. Но винаги съм избирал да следвам своите убеждения. Не съжалявам за това и благодаря за подкрепата на хората.  Румен Радев: Благодаря и аз.    Видео с интервюто на държавния глава може да видите   ", "date": "2019.06.29", "title": "Радев: При утвърждаващия се авторитаризъм в България е жизнено важно да имаме силна опозиция "}
{"url": "http://epicenter.bg/article/Kevork-Kevorkyan--Minaloto---plyachka-na-maroderi-/186883/11/33", "text": "Прави са македонците да ни крадат като пладнешки хайдуци, заслужаваме си го. Може да ви изглежда странно, че го казвам, след като имам немалко текстове за въртоглавщините, които ще ни докара фамозният ни договор с тях. Но пък, от друга страна, припомнете си, какво правим самите ние със собственото си близко минало.  Да не мислите, че македонците не виждат как шепа тарикати/майкопродавци цицат/сучат от него, както си знаят.  Защо тогава - след като сме толкова гламави, и те да не ни премятат както си щат.  Ние сме се предали, още когато изоставихме истината за близкото минало в ръцете на шарлатани, на джуджета, които се надяват да извисят ръст, газейки из него.  Спомнете си, колко фалшификации се направиха, какви ялови глупотевини продължават да се ръсят за „онези“ години - колкото да се прикрие геноцида днес над милиони български клетници.  Направо се предадохме пред напъните на празноглави типове, които се препитават понякога със смайващи преувеличения.  И колкото по-комични/нелепи са тия преувеличения, толкова повече те възкресяват – и разкрасяват - спомена за Живков.  Това е поредната прокоба, която ни настигна.  Той сякаш ни е урочасал „неговата“ ера да ни задиря и досега - и от Онзи свят сигурно се хили доволно.  Некадърниците, които уж трябва да го анатемосват, всъщност работят за него.  Един детайл от тази мрачна комедия: колкото повече натрапват на публиката писателя Георги Марков, толкова повече я подсещат, че е бил галеник на Живков.  Добре, че има хора като Пенчо Ковачев /“24 часа“/ - този чудесен и съвестен реставратор на Миналото.  И той понякога допуска някои грешчици, но те са бял кахър.  И книгата му за Петър Младенов събужда някои несъгласия.  Можеше да се допита до повече хора, когато е писал за прословутата „танкова“ реплика /и касета/ на Младенов.  Например, аз щях да му предоставя общото заключение на Комисията, която ръководството на телевизията учредихме, за автентичността на танковата касета.  То гласи: „Откъсът, който е предоставен за експертиза, е автентичен, върху него няма данни за направени манипулации. В изследвания откъс съществува безспорно фразата, изречена от г-н Петър Младенов – „Добре е танковете да дойдат“.  Подписали са се 28 души, все известни професионалисти от киното и телевизията, между тях и някои знаменити режисьори.  Е, на кого ще вярва Историята – на този документ или на някакъв късен „изследовател“, който ще се пръсне от омразата си срещу „комунизма“. Спомних си за тази история, понеже онази вечер един от най-истеричните „изследователи“ на близкото минало се пенявеше по телевизията за нея - горкият, опасявам се да не се удави някой път в собствените си плюнка.  Като цяло Пенчо е наистина много съвестен и скрупульозен, майсторски борави с фактите, без да нарушава истинността им, перото му е впечатляващо артистично.  Тия дни потвърди класата си и с едно интервю с Калин Тодоров, син на премиера от Живковата ера Станко Тодоров.  Разговаря с него по повод книгата му „Зад завесата на соца“ – и на няколко пъти го засича много здраво, дори безжалостно.  Например, когато става дума за „делото“ срещу бившия премиер. Може ли да пишеш книга за баща си - и да нямаш никакви свидетелства/документи, че е бил съден, както се твърди в книгата и само да се усукваш по килифарски.  Твърдението на автора, че в съдебната система много неща се губят не върши работа - а и той е могъл да прибегне до други косвени доказателства, включително и медийни публикации.  Процесите срещу Живковата върхушка бяха много шумни и е изключено да не е останала някаква следа от процес/дело срещу Станко Тодоров.  Синът сега твърди, че съдят баща му за две неща /цитат/: „Едното – за посещението му с правителствен хеликоптер във Враца, когато се скъсва стената на едно хвостохранилище. И второто, което не съм написал в книгата – че един път сме летели до „Евксиноград“ с правителствения самолет и не сме имали билети, макар че ставаше дума за смешна сума -180 или 200 лева. Но си беше парекселанс политически процес“ /цитат от интервюто/.  Но Пенчо пак е готов и уточнява: стената на хвостохранилището до Згориград се скъсва на 1 май 1966 година, а Станко Тодоров става министър-председател през 1971 година. Нещо не се връзва.  Когато си изправен пред нечии спомени, трябва да душиш като хрътка – дори и около най-незначителната подробност, това прави Пенчо.  Иначе книгата на Калин Тодоров заслужава внимание, особено частта за Георги Марков.  Писането на мемоари е коварно изкушение.  Мнозина чакат всичките им герои да измрат и тогава да се хванат за молива - тогава много лесно той може да се превърне в сатър, а този инструмент не е особено милостив към Истината.  Преди десетина години издадох част от дневниците си, исках да проверя как ще реагират героите ми, повечето от тях тогава бяха живи и здрави. Никой не се обади с някакво възражение.  Много е важно в споменната литература Истината да не остане без контрол.  При най-недобросъвестните „изследователи“ на близкото минало, водещото правило, общо взето, е едно: изръсват някаква глупост, изчакват малко и започват да препикават реалните факти.  Така създават една фалшива мълва – тя е много важна за копелетата на Прехода, така те прикриват недоимъците на Настоящето.  Общо взето, Миналото се превърна в лесна плячка за негодници и профани.  Отгоре на всичко, свидетели сме на един типично нашенски майтап, невъзможен никъде другаде: кръвожадното отношение към близкото Минало в същото време се съчетава парадоксално с опити да бъде амнистирано, орозовено турското робство.  Специално Близкото Минало е насилвано от типове, които по времето на соца са били юноши, с квалификацията на славни масурбатори – как да нямаш доверие на подобни „летописци“.  Соца усърдно е използван и ще бъде използван като параван за безобразията на Прехода, за оправдание на неукостта и крадливостта на неговите копелета, това е ясно.  Но трябва да станат ясни и някои други сметки.  Ако някой с дива радост твърди, че „онази“ България два или три пъти е фалирала, хубаво е да му припомним само един чудовищен, реален фалит след 1989 година – плячкосването, извършено от криминалната приватизация, когато държавни активи за близо 30 милиарда бяха разграбени, изоставени или направо унищожени срещу 2 милиарда.  Натрапват ни се безталантни манипулатори, които се дразнят, че публиката не им вярва – и отдавна ги е зарязала да разговарят помежду си или пред наивни телевизионни водещи, които имат немалък принос в разпространяването на Мълвата.  Един дудне от 20 години за „Случая Георги Марков“ – и вече има несъмнен принос в компрометирането на този писател заради пристрастието си.  Никога няма да научим истината за смъртта му, понеже англичаните не си дават много зор – време е и те да бъдат обявени за „съзаклятници“ с Москва.  Някои хора трябва да благодарят на покойния генерал Владимир Тодоров, че унищожи досието на Марков – понеже щяха да открият друго там, а не кой е поръчал убийството му.  „Случаят Марков“ е интересен най-вече с едно: превращенията на един кадърен писател от любимец на Живков и ДС, дори ходатай пред Самодържеца – известна е историята с Асен Шопов, примерно - в човек, внезапно прогледнал за злините на соца.  Големият, цялостният разказ на Марков, докато е бил галеник на властта, никога не е бил особено критичен към нея.  И после следва още едно превращение: желанието му да се прибере в България.  Завръщането на блудния син щеше да бъде нещо епохално, с какви ли партизански сериали щеше да ни ощастливи той, а и с късни прозрения за гнилия капитализъм. Тия превращения са по-интересни от всичко друго.  Тия дни споменах Ботуш Каишев – едновремешния персонаж на Инкьов от радио „Свободна Европа“. И един читател ме укори, че не съм бил справедлив в оценката си.  Ами, стига са ни тикали в очите тия хорица, безобидни плямпала, сврени зад безопасните си бюра в задграничните радиостанции.  Един Мирон Иванов, който днес мнозина дори не са чували, беше десет пъти по-изобретателно критичен от „Ботуша“, Васил Цонев също.  Мнозина изобщо не са в състояние да схванат, как и по какъв начин съзряваше свободата на словото в България, с какви усилия.  Ами сатиричните прозрения на Георги Мишев или Станислав Стратиев?  Не се подавайте на внушенията на зли типове, които мародерстват до насита и погребват неудобните им истини.  Има един простичък въпрос, който ще им отправят младите - тях се опитват напълно да скопят и да ги превърнат в безнадеждни скапаняци. Ето го: Кой е истинският виновник за днешния Погром?  Не се крийте – казвам го на мародерите - зад единичните успехи на някои деца - погромът в образованието, примерно, е лесно видим, не можете да го скриете зад едно цигане, което завършило в Кембридж.  А как пък ще скриете погрома в тази етническа общност, която е доведена до крайна скотщина?  И колкото и днешните млади да са зомбирани от лъжите ви, все някога ще стигнат до друг важен въпрос, ако вече не са стигнали:  Чакайте бре, хорица жалки, на соца му забиха кръста в 1989 година - а вие какво направихте оттогава досега, освен да ни превърнете в рекордьори по нещастия?  Няма да успеят да оглупят до такава степен младите, просто няма как да ги долъжат, за да не се сетят за този въпрос.  Навремето, във „Всяка неделя“, направих „Час по семейна история“ – публиката посрещна с въодушевление тази рубрика.  Опитайте се и вие – днешните млади, колкото и да ви разубеждават, разродяват и направо обезчестяват, да създадете една мини семейна история, разпитайте родителите си, бабите и дядовците си и други свои близки, търсете техните сравнения между Минало и Настояще, понеже те ще са обективни, житейски изстрадани и честни.  Станете изследователи на собственото си Бъдеще.  Не се оставяйте платени клакьори да пълнят главите ви с глупости и дори с безчестие.  Да не мислите, че го правят с идеални цели – идеалите им са в задните джобове, те не обслужват Истината, а търбусите си, нищо друго.  Навремето лъжеха Народа с комунизма - ами сега, в името на какво го правят?  Хванете някой блюдолизец и го закарайте, примерно, в Монтанско - отворете му очите за Живота, пазете го от циганите и да остане две-три дни там.  И го питайте сетне, имало ли е някога подобен Линч на Некадърността над Народа.  Живеете зле и ще живеете все по-зле, все по-болни, ще се тараляскате в най-загубените автомобили на ЕС, ще ядете най-некачествената храна, ще ви давят язовирите и пр.  И досега главанаците не знаят колко язовира има в страната – а преди една година уж взеха решение всички язовири да се ремонтират. Направиха ли го?  Ядец и дори *урец.  Това трябва да е девиза на славното ни време.  Не се оставяйте да ви галят с този *урец.  ***  Карикатурата на Борис Димовски е от сборника му с рисувани умотворения „Време да плачеш, време да се смееш“  ***   ", "date": "2019.06.29", "title": "Кеворк Кеворкян: Миналото - плячка на мародери "}
{"url": "http://epicenter.bg/article/Stanimira-Petrova-donese-vtoro-zlato-za-Balgariya-ot-Evropeyskite-igri-v-Minsk-/186876/8/0", "text": "Нашата боксьорка Станимира Петрова донесе второто злато за България от Европейските игри в Минск, предаде БНР.  На финала в категория 57 килограма тя победи ирландката Михаела Уолш с 4:1 съдийски гласа и с това извоюва първото място - след Мария Оряшкова в самбото второ злато за нашата страна на Игрите.  Петрова и Уолш проведоха дистанционен бой, в който по-високата класа на българката си каза думата. В първия рунд тя бе по-добрата на ринга, вторият бе равностоен, а в третия тя започна да играе освободено, усещайки, че печели мача.  Така и стана и към златото си от Европейското първенство миналата година Станимира Петрова добави златен медал и от Европейските игри.  ", "date": "2019.06.29", "title": "Станимира Петрова донесе второ злато за България от Европейските игри в Минск "}
{"url": "http://epicenter.bg/article/V-Arzhentina-e-po-losho-otkolkoto-u-nas--Emigrantite-se-vrashtat/186819/10/0", "text": "Вие бихте ли пътували 16 часа, за да преподавате български без пари? Можете ли да преведете книга, ей така, за идеята? Склонни ли сте да избродирате 40 носии, за да ги подарите?   Всичко това накуп го прави първата гостенка в покана за пътуване от далечна Аржентина. Ружка Николова бе обявена през 2016-а за Българка на годината от Държавната агенция за българите в чужбина и вместо да приеме званието като знак за почетна почивка, тя се разтича да уреди издаването на спомените на д-р Хорхе Мичофф, потомък на емигранти от Борован, и лично придружи изложбата  „Да обиколиш света за 270 дни“ от Буенос Айрес до България.   Платната на Стела Сиди, показани в залата на Националния дарителски фонд „13 века България“, разказват за нейното пътуване от София през  Багдад – Басра – Карачи – Бомбай – Шанхай – Хонконг – Хонолулу и Ню Йорк до Буенос Айрес. Като представители на еврейско семейство 4-годишната през 1942-а художничка и майка й не са можели да се придвижват из Европа.   Стела Сиди изгледа тържественото откриване по скайпа, но Ружка Николова, която от 30 години живее в Буенос Айрес, отговори на въпроса ми знае ли се колко точно са хората с български корен в Аржентина. Статистика липсва, но по изчисления ли трябвало да са над 140 хиляди.   От Ружка Николова, вицепрезидент на Българо-аржентинската фондация Буенос Айрес, сензационно научихме и, че у нас положението е доста по-добро, отколкото в Аржентина и много от емигрантите се връщат.   Кореспондентите на Националното радио в Израел Искра и Феня Декало любопитстват за българска следа при всяко пътешествие и доста често успяват да я открият. Досега, обаче, не бяха я търсили в… Космоса. Нееее, сестрите Декало все още не са полетели. Не, че биха отказали, но не са им предлагали. Засега. Те просто присъстваха на откриването на изложба в Ерусалим за израелската космонавтика. На нея бе показан дневникът на първия (съвременен) израелски астронавт Илан Рамон.   8 ситно изписани в космоса страници, оцелели по чудо при пожара на борда на космическата совалка Колумбия. Предполага се,че ги е държал в скута си. В огъня загиват израелският астронавт и шестимата му спътника. Останките от космическия кораб преминават през най-горния слоя на атмосферата и се разпръскват в радиус от около 5 километра в диаметър, недалеч от американско селище, носещо названието Палестина. То е основано от европейски евреи, бягащи от антисемитските погроми в началото на миналия век, чиято мечта  била да се заселят в бъдещата еврейска държава в Светите земи.   Твърдят, че врачка спряла бъдещият израелски астронавт и му предсказала, че ще загине в …Палестина.   Откриват дневника му, който е на хартиен носител и е изписан с молив, няколко седмици след падането на останките от космическия кораб на Земята. Сред калта, защото през времето от катастрофата до откриването на записките са се вихрили силни бури. Намирали са лист след лист. В началото мислиели, че знаците са технически параметри, но се оказват дневник, писан на иврит.   В него се разказва как при подготовката за пътешествието не е било позволено да се носят лични вещи, освен фотографии на семейството и дребни предмети, свързани с религията на астронавта. Затова той, въпреки че не е особено отдаден на юдаима, Илан е взел на космическия кораб миниатюрен свитък на Тората, оцелял в хитлеристкият концлагер Берген-Белзен, където е загинала Ане Франк. За жалост, той не е открит след катастрофата.   Светослав Марков, познат от рубриката „50 места от българската история отвъд България“, призна, че е търсил нашенски дири в Азербайджан, но открил само природни феномени, типично азиатски стар град и главозамайваща съвременна архитектура в Баку.   Още красоти и пътешественически новини на страницата на Покана за пътуване във Фейсбук", "date": "2019.06.29", "title": "Ружка Николова: В Аржентина е по-лошо отколкото у нас. Емигрантите се връщат"}
{"url": "http://epicenter.bg/article/Fondatsiya-Balgarska-pamet-otbelyaza-200-g--ot-rozhdenieto-na-Petko-Milev-Strashniya/186891/10/0", "text": " На  29 юни 2019-а се се навършиха 200 г. от рождението на големия български революционер Петко Милев - Страшния. Паметта на великия българин бе почетена с тържествена церемония пред издигнатия в негова чест монумент в гр. Тетевен.   Домакин на събитието бе Община Тетевен, а специални гости на честването бяха някои от наследниците на Петко Милев, сред които Ангел Ангелов, посланик на Р. България в Р. Северна Македония, д-р Милен Врабевски, председател на Фондация Българска Памет, доц. Борислав Великов, председател на 39-то Народно събрание.   Тържественото честване събра десетки граждани пред паметника на Страшния в Тетевен, който бе изцяло почистен и обновен с дарение на Фондация Българска Памет и Фондация „Доцент Борислав Великов – Монтана“. Освен почистването на монумента на бележития български възрожденец, бяха почистени и буквите на Тетевен, които красят входа на града, заедно с водната каскада, чешмата и паметника на Васил Левски.   След тържествената част в залата на Община Тетевен се проведе научна беседа с участието на проф. Пламен Митев (СУ), проф. Пламен Павлов (ВТУ), проф. Петко Петков (ВТУ). Те разказаха за за живота и делото на Петко Милев – Страшния, както и за дирята, която оставят тетевенци във възрожденската ни история.   Тематичната лекция завърши с награждаване на лауреатите в конкурса за есе и мултимедийна презентация, посветени на личността на големия български възрожденец. Отличените творби получиха грамоти, книги и парични поощрения, осигурени от д-р Врабевски и доц. Великов.  ", "date": "2019.06.29", "title": "Фондация Българска памет отбеляза 200 г. от рождението на Петко Милев-Страшния"}
{"url": "http://epicenter.bg/article/Tramp-i-Tszinpin-sa-gotovi-za--quot-istorichesko-quot--targovsko-sporazumenie/186836/7/0", "text": "Американският президент Доналд Тръмп заяви, че е готов за \"историческо\" търговско споразумение с Китай, в началото на днешните разговори с китайския президент Си Цзинпин в рамките на срещата на върха на Г-20.  \"Мисля, че това ще бъде много продуктивна среща и че ние можем да постигнем нещо, което ще бъде наистина монументално. Ако сключим справедлива търговска сделка, това ще бъде историческо. Ние сме напълно отворени за това\", каза Тръмп, като наблегна на много добрите си отношения със Си Цзинпин, с когото, по думите му, са са прекарали много време заедно и са станали приятели, предаде БТА, цитирайки Ройтерс.  И двамата лидери демонстрираха добри намерения преди днешната среща, отбелязва Асошиейтед прес.  Си Цзинпин започна изявлението си, като спомена \"дипомацията на пинг-понга\", поставила начало на нормализирането на отношенията на САЩ с Китай преди близо 50 години, като подчерта, че \"диалогът е по-добър от конфронтацията\".  На срещата Тръмп придружаваха държавният секретар Майк Помпейо и американският представител за търговските преговори Робърт Лайтхайзър, както и дъщерята на президента и негов съветник Иванка Тръмп, предаде Франс прес. ", "date": "2019.06.29", "title": "Тръмп и Цзинпин са готови за \"историческо\" търговско споразумение"}
{"url": "http://epicenter.bg/article/Bi-Bi-Si--Rakovoditelyat-na-otravyaneto-na-Skripal-e-bil-v-Balgariya-/186837/7/0", "text": "Ръководителят на отравянето на Скрипал е бил в България  Според разследващите става дума за Денис Сергеев, който е генерал от руското военно разузнаване, известно като ГРУ. Той е третият руснак, уличен в опита за отравяне на бившия руски шпионин Сергей Скрипал и дъщеря му Юлия в Солзбъри миналата година и на практика е бил ръководителят на операцията.  Това показват последните сведения, изнесени по случая от Би Би Си в програмата „Нюзнайт“ и разследващия сайт Bellingcat, разказва БНР.   При предишното разследване бе установено, че освен Александър Мишкин и Анатолий Чепига във Великобритания по време на инцидента е бил и Денис Сергеев. Сега е уточнено, че той е пристигнал сутринта на 2 март 2018 година на литеще „Хийтроу“ и е напуснал страната на 4 март следобед след като веществото „Новичок“ е било вече на дръжката на входната врата на дома на Сергей Скрипал. На базата на данните от неговия телефон Bellingcat е установил движенията му. Той не е напускал Лондон и по всяка вероятност през цялото време е държал връзка с останалите двама, както и с Москва. Много е вероятно той да се срещнал за кратко с Мишкин и Чепига малко преди да отпътуват от Лондон за Солзбъри.   Разследващите твърдят, че Сергеев е с чин генерал-майор, докато Мишкин и Чепига са полковници. Припомня се също, че Денис Сергеев, известен под псевдонима Сергей Фьодоров, вероятно има връзка и с отравянето на български бизнесмен през 2015 г., добавя БНР.  Би Би Си цитира Христо Грозев от Bellingcat, че въпреки сведенията, че Сергей Скрипал е бил следен отдавна от руското военно разузнаване и е имало сериозна подготовка, решението за действие е било взето в последния момент, тъй като от телефона на Сергеев става ясно, че на 1 март в Москва той отчаяно е звънял на агенции, за да си осигури полетите до Лондон и обратно. Случаят Скрипал отново бе повдигнат от премиера Тереза Мей на срещата й с Владимир Путин на съмита на Г-20 в Япония. Русия отрича да е замесена, припомня Националното радио.  Към известното към момента към историята връща и Сега, където се припомня, че третият мъж, заподозрян за помагач на агентите от ГРУ при акцията срещу Сергей Скрипал, беше идентифициран от сайта за разследвания Bellingcat като офицер от руското разузнаване на име Денис Вячеславович Сергеев още в средата на февруари 2019 г. Именно за него се твърди сега, че всъщност е ръководил операцията.  Пак през февруали 2019 г. ДАНС и прокуратурата потвърдиха, че въпросният мъж е влизал три пъти на територията на България през 2015 г. с документи на името на \"Сергей Вячеславович Федотов\". На практика тази самоличност е била фалшифицирана, а истинският руски гражданин е висш офицер от ГРУ и възпитаник на Военно-дипломатическата академия на Русия.  Според авторите на разследването на Bellingcat , \"руските власти са предприели необичайни мерки през последните два месеца, за да изтрият всички публично достъпни архиви за съществуването на Денис Сергеев, както и на Анатолий Чепига и Александър Мишкин, двамата основни заподозрени за отравянето на Скрипал\".   До момента е установено, че Денис Сергеев е роден на 17 септември 1973 г. в Ушарал, на територията на бившия съветски Казахстан в близост до границата на СССР с Китай. Служил е в армията в Новоросийск. Между 2000 и 2002 г. е прехвърлен в Москва, където влиза в елитната Военно-дипломатическа академия, известна като школата на ГРУ. В училището се привличат кадри с минимален чин \"капитан\", които са се проявили с изключителни способности по време на военната си служба, обяснява Bellingcat.  Сергеев е женен и има дъщеря. От 2004 г. нататък е ползвал реалната си самоличност, за да се впише като управител или акционер в 8 руски компании. Всички от тях са ликвидирани в периода 2007-2012 г. и се предполага, че са ползвани като кухи фирми, които имитират имената на други големи търговски дружества, регистрирани в Русия. През 2009 г. Сергеев е получил личен заем от руска банка в размер на малко над 1 млн. долара. Предоставянето на подобен кредит на човек без недвижимо имущество и дори без личен автомобил е необичайно събитие. Предполага се, че заемът е даден за окрупняване на личните доходи на Сергеев, който се представя като \"специалист\", работещ за консултантската компания Loreven Style.  Дружеството, базирано в Рига, е посочено от Сергеев като негов работодател при преброяването през 2010 г.   Проверката на Bellingcat е показала, че липсват официални архиви, които да доказват съществуването на подобна компания - както в Рига, така и другаде. Двата телефонни номера, посочени за връзка с фирмата, са невалидни.  Не е сигурно какви функции са изпълнявали фирмите на Сергеев и дали имат връзка със заема от банката. Според разследващите, е възможно компаниите да са създадени за пране на пари или за прикритие по време на разузнавателни мероприятия, така че да осигуряват легитимна месторабота на Сергеев и съдружниците му - също свързани с ГРУ.  През 2010 г. Денис Сергеев получава своето \"алтер его\" Сергей Федотов. Издаден му е нов паспорт от бюро 770 001 в Москва, където са направени и личните документи на Мишкин и Чепига. Фалшивата самоличност повтаря някои от оригиналните данни на Сергеев, напр. бащиното му име и датата на раждане. Федотов получава адрес и работно място в Москва в дружество на име \"Бизнес Куриер\". Bellingcat не успяват да идентифицират конкретното предприятие, в което би трябвало да е работил агентът от ГРУ.  При преброяване през 2017 г. Сергей Федотов е посочил, че получава възнаграждение в размер на 1000 долара на месец, без да посочва къде работи.  При проверка на няколко бази данни Bellingcat успява да събере информация за пътуванията на Сергей Федотов през периода 2012-2018 г. - включително до България.  Посещенията му в страната са се случили между февруари и май 2015 г., като две от тях съвпадат с влошаването на здравословното състояние на оръжейния бизнесмен Емилиян Гебрев. От справката се вижда, че последните му пътувания са от началото на 2018 г. - Женева - Цюрих (10-17 януари), и Лондон - Рим (3 - 4 март). Тази визита от Москва до Великобритания съвпада с пътуването на двамата агенти от ГРУ, заподозрени за опита за убийство на Сергей Скрипал.  Главният прокурор Сотир Цацаров потвърди, че разследването по случая Гебрев е подновено през октомври 2018 г. по настояване на самия потърпевш, като е направена връзка с британските служби заради съмненията за евентуална връзка между отравянето в София от 2015 г. и атаката срещу Скрипал през 2018.  Вил Мирзаянов, работил по създаването на \"Новичок\" в бившия СССР, казва пред Bellingcat, че няма доказателства за убедително заключение - или за отхвърляне на версията - за употребата на сходна субстанция при опита за отравяне на Емилиян Гебрев, сина му и търговския директор на \"Дунарит\". Мирзаянов пояснява, че както Verifin - лабораторията в Хелзинки, така и Организацията за забрана на химическите оръжия (ОЗХО) работят със стандартни тестове, които не могат да засекат \"Новичок\". Веществото още не е сред забранените, макар да е в ход процедура за включването му в списъка в следващите два месеца.  За да се установи дали при Гебрев е използван \"Новичок\", е нужно да се направи допълнителен анализ, който трябва да е таргетиран конкретно за това вещество. Във Verefin са потвърдили, че пазят още образци от кръвта на Гебрев и могат да направят нов анализ. Източник на сайта от българската ВМА разказва, че Гебрев е останал жив по чудо, състоянието му е било критично 2 седмици. Симптомите на сина му са били подобни, но състоянието му не се е влошило толкова много.", "date": "2019.06.29", "title": "Би Би Си: Ръководителят на отравянето на Скрипал е бил в България "}
{"url": "http://epicenter.bg/article/Liderite-na-G-20-se-obyaviha-za-svobodna-i-spravedliva-targoviya-i-reforma-na-STO-/186849/7/0", "text": "Лидерите на Г-20 потвърдиха желанието си за свободна и справедлива търговия и обявиха необходимостта от реформа на Световната търговска организация (СТО), според декларация, приета на срещата им в Осака, Япония, предава РИА Новости, цитирана от Агенция \"Фокус\".  \"Ние се стремим да постигнем свободна, справедлива, недискриминационна, прозрачна, предсказуема и стабилна търговия и условия за инвестиции, за да поддържаме пазарите отворени\", се казва в декларацията.  Участниците в срещата на Г-20 отбелязаха, че \"международната търговия и инвестиции са важен двигател за търговията, производителността, иновациите, създаването на работни места и развитието\".  \"Потвърждаваме нашата подкрепа за необходимите реформи на СТО, за да подобрим нейните функции. Ще работим конструктивно с други членове на СТО\", се казва в разпространения текст.  Според тях това е необходимо във връзка с функционирането на системата за уреждане на спорове в съответствие с правилата, договорени между членовете на СТО.  \"Освен това признаваме допълващата се роля на двустранните и регионалните споразумения за свободна търговия, които са в съответствие със СТО. Ще работим по единните правила на играта, като помагаме да се създаде благоприятна среда за бизнеса\", се казва още в документа.  Деветнадесет членове на Г-20, без САЩ, се съгласиха с \"необратимостта\" на Парижкото споразумение за климата и обещаха пълното му прилагане. В заключителната декларация след двудневните преговори в японския град Осака се признава също, че търговските спорове и геополитическите търкания се увеличават.  ", "date": "2019.06.29", "title": "Лидерите на Г-20 се обявиха за свободна и справедлива търговия и реформа на СТО "}
{"url": "http://epicenter.bg/article/Izborat-na-predsedatel-na-EK--Manfred-Veber-e-aut--kakvo-sledva--/186850/7/0", "text": "Утре предстои поредна среща на върха на ЕС, от която се очаква яснота за разпределението на ръководните постове след изборите в края на май. Времето притиска европейските лидери, защото във вторник предстои конституирането на новия Европейски парламент. Или иначе казано - покерът продължава, предава БНР.  Но от снощи е ясно - без един от основните участници. В кулоарите на срещата на върха на Г20 в Осака европейските партньори се споразумяха, че Манфред Вебер, водещият кандидат на Европейската народна партия за председател на еврокомисията, отпада от състезанието за поста на Жан-Клод Юнкер. За очакваната развръзка Весела Владкова разговаря с двама експерти, които следят събитията в Брюксел - Сузане Бауман от Европейския съвет за външна политика в Берлин, и Николай фон Ондарца от реномираната германска фондация за политически науки.    Така Николай фон Ондарца обобщава задънената улица, в която в момента се намира ЕС. А тя е точно обратното на това, което казаха европейските избиратели на лидерите си, твърди политологът Сузане Бауман в резюме на анализ на Европейския съвет за външна политика, публикуван тази седмица.  В новия Европейски парламент ще трябва да се търсят тематични коалиции, които по презумпция са временни. Отпадна монополът на голямата коалиция, която доминираше парламента, а от там и политическите решения в Европа.              Обяснението на политолога Николай фон Ондарца:  Преди пет години Европейският парламент успя да се наложи над немалка част от лидерите на евросъюза за избора на Жан-Клод Юнкер за председател на ЕК. Този избор обаче беше резултат от сравнително бързо сключена сделка между двете големи партии - консерватори и социалисти. По всичко личи, че и сега се върви към сделка, а не към спазване на предварително уж договорения принцип на водещ кандидат. За Николай фон Ондарца вредата е значителна:    \"Аз виждам нараснала отговорност. Високата избирателна активност до известна степен се дължи и на призивите на европейските политици преди вота да се гласува. Сега политиците са на ход. Те са натоварени с отговорност и тя изисква на срещата на върха в неделя да бъде постигнато съгласие. В противен случай европейците отново ще бъдат разочаровани\", предупреждава Сузане Бауман от Европейски съвет за външна политика.  И е скептична, че принципът на предварително издигнати водещи кандидати има бъдеще:   На същото мнение е и Николай фон Ондарца.  Но нека припомним, че френският президент Еманюел Макрон отхвърли идеята за шпитценкандидат веднага след спечелването на изборите във Франция с аргумента, че моделът циментира влиянието на големите партии в Европа. Още в речта си в Сорбоната Макрон се обяви срещу статуквото в Европа и успя да го разбие във Франция. Докато няма транснационални партийни листи, идеята за водещия кандидат няма да бъде одобрена от Макрон, смята Николай фон Ондарца.  И се връща на договорките за лидерските постове в евросъюза:  ", "date": "2019.06.29", "title": "Изборът на председател на ЕК: Манфред Вебер е аут, какво следва? "}
{"url": "http://epicenter.bg/article/D-r-Anton-Panchev--Pravovata-darzhava-v-Albaniya-v-momenta-e-v-kolaps-/186852/7/0", "text": "Правовата държава в Албания в момента е в колапс. Това каза за БНР балканистът и политолог д-р Антон Панчев.  \"От 9 върховни съдии има само един неотстранен. Получава се пълен срив на правовата държава в Албания. Президент издава своите укази, Министерският съвет има своите решения, другите институции взимат решения, опозицията твърди, че те са противоконституционни, но няма кой да реши тези спорове за конституционността,“ обяснява експертът.  Албания не може да започне преговори за членство в Европейския съюз вече четири месеца. Опозицията в страната организира протести с искания за предсрочни избори и смяна на властта.  „Изход наистина не се вижда, в момента доминират дребните партизански страсти, които съсипват и международния авторитет на страната.  Правителството обвинява опозицията, че е създала анархията, попречила на Европейския път на Албания, докато опозицията обвинява управлението, че няма резултати в борбата срещу организираната престъпност, наркотрафика, корупцията, обясни той.  Правителството на Еди Рама отказва да подаде оставка и заявява, че ще изкара докрай своя мандат. Президентът отмени и местните избори, насрочени за утре.  „Местните избори ще се проведат. Утре ще се гласува на тях“, убеден е Панчев.  ", "date": "2019.06.29", "title": "Д-р Антон Панчев: Правовата държава в Албания в момента е в колапс "}
{"url": "http://epicenter.bg/article/Italianskata-politsiya-arestuva-kapitana-na-koraba-s-40-migranti--koyto-akostira-v-Lampeduza-/186855/7/0", "text": "Италианската полиция арестува рано тази сутрин германката Карола Ракете, капитан на кораба, спасяващ мигранти в Средиземно море \"Сий-уоч 3\", след като акостира в порт Лампедуза, предават \"Ройтерс\" и БНР.  Корабът на германската благотворителна организация \"Сий-уоч\", който плава под холандски флаг, оставаше в открито море повече от две седмици с 40 спасени африканци на борда. След като изчака в международни води за покана от Италия или някоя друга страна от ЕС да приеме кораба, капитан Карола Ракете реши да отплава към италианския остров Лампедуза, но беше блокирана от кораби на италианските държавни органи.  Обаче около 1,00 ч. по Гринуич тази нощ Ракете влезе в пристанището, където корабът хвърли котва, посрещнат от засилено полицейско присъствие. Телевизионни кадри показаха как митническа полиция сваля Ракете от борда на кораба и я отвежда. Мигрантите остават на кораба.  Телевизия РАИ съобщи, че тя е арестувана за оказване на съпротива срещу боен кораб, което се наказва със затвор до 10 години.  Италианският вътрешен министър Матео Салвини бе предупредил, че ще позволи Ракете да хвърли котва само след като други страни от ЕС се съгласят да приемат незабавно мигрантите, но дори тогава италианските власти ще конфискуват кораба и ще съдят капитана за помагачество на трафиканти на хора.  Премиерът Джузепе Конте каза пред репортери в Осака вчера , че три-четири европейски страни са изявили желание да се включат в преразпределянето на мигрантите.  ", "date": "2019.06.29", "title": "Италианската полиция арестува капитана на кораба с 40 мигранти, който акостира в Лампедуза "}
{"url": "http://epicenter.bg/article/Erdogan-e-uveren--che-SASht-nyama-da-nalozhat-sanktsii-sreshtu-Turtsiya-zaradi-ruskite-S-400-/186859/7/0", "text": "Държавният глава на Турция Реджеп Тайип Ердоган изрази увереност, че САЩ няма да наложат санкции на страната заради решението на Анкара да закупи руската зенитно-ракетна система С-400, предават AFP и Агенция \"Фокус\".  Съответното уверение турският лидер е получил на срещата с американския му колега Доналд Тръмп.  \"Чухме от него, че няма да има нищо подобно (санкции)\", подчерта Ердоган на пресконференция в Осака, Япония, след среща с Тръмп в кулоарите на форума на върха на Г-20.  От своя страна Тръмп заяви, че на определен етап е готов да посети Турция, но не посочи конкретни дати.  \"Ще отида в Турция в определен момент. Не сме определили конкретна дата,\" заяви американският лидер.  По-рано турски медии съобщиха, че Тръмп е приел поканата на Ердоган да посети страната. Министърът на външните работи на съседната ни страна Мевлют Чавушоглу заяви, че американският президент може да пътува Турция през юли.  По време на срещата между двамата президенти Тръмп е заявил, че придобиването на руски системи за противовъздушна отбрана С-400 от Турция „е проблем“.  „Това е проблем, безспорно“, заяви американският лидер. „Не е добре. Не е добре“.  Но той добави също, че „Турция е наш приятел... Ние сме големи търговски партньори. И ще станем още по-големи“.  ", "date": "2019.06.29", "title": "Ердоган е уверен, че САЩ няма да наложат санкции срещу Турция заради руските С-400 "}
{"url": "http://epicenter.bg/article/Vladimir-Putin--Na-vanshnite-ministri-na-Rusiya-i-SASht-e-vazlozheno-da-zapochnat-konsultatsii-po-START-3-/186862/7/97", "text": "На ръководителите на външнополитическите ведомства на Руската федерация и САЩ е възложено да започнат консултации по СТАРТ-3. Това заяви пред журналисти лидерът на Кремъл Владимир Путин след края на срещата на върха на Г-20 в японския град Осака, предават TACC и Агенция \"Фокус\".  \"Що се отнася до СТАРТ-3, ние инструктирахме министерствата на външните работи да започнат консултации по този въпрос. Дали тези консултации ще доведат до удължаване на договора, все още не знам, твърде рано е да се каже, но обсъдихме това\", подчерта Путин.  Третият договор за Ограничаване на стратегическите нападателни оръжия (на английски: Strategic Arms Reduction Treaty) между САЩ и Русия трябва драстично да намали ядрените арсенали на двете страни.  Началото на преговорите е поставено в Хелзинки между президента на САЩ Бил Клинтън и президента на Русия Борис Елцин през 1997 г.  ", "date": "2019.06.29", "title": "Владимир Путин: На външните министри на Русия и САЩ е възложено да започнат консултации по СТАРТ-3 "}
{"url": "http://epicenter.bg/article/Erik-Rubin--Bez-dvete-amerikanski-tsentrali-Balgariya-ne-bi-vlyazla-v-ES/186838/2/0", "text": "България не би влязла в ЕС без двете американски централи. Да не забравяме това, каза пред \"Панорама\" по БНТ посланикът на САЩ в София с изтичащ мандат Ерик Рубин.   Преди няколко дни беше съобщено, че за нов посланик в България ще бъде предложена Херо Мустафа, която в момента е зам.-ръководител на американската дипломатическа мисия в Португалия.   Рубин припомни, че за да влезе в евросъюза България е трябвало да затвори стари съветски реактори в Козлодуй и така се е появил \"критичен недостиг на електричество\". \"Тези американски компании подписаха договори с тогавашното българско правителство, за да заместят спрените реактори\", каза още Рубин. Според дипломата благодарение на двете централи, България е разнообразила енергийните си източници. \"Това е въпрос на национална и енергийна сигурност, както и на цена. Причината енергията тук да струва скъпо е, че почти цялата идва от един източник – Русия. Това е основата на европейската енергийна политика и ние я подкрепяме. Има ли монопол, цените са високи. Има ли конкуренция – спадат\", обясни Ерик Рубин.  Той подчерта, че техният ток не е най-евтиният, но не е и най-скъпият. Посланикът на САЩ каза още, че фирмите имат договори с българското правителство, които трябва да се спазват. \"Компаниите обаче заявиха готовност за предоговаряне. Решението занапред е диалог между компаниите и правителството\", обясни Ерик Рубин.  През април беше съобщено, че финансовият министър Владислав Горанов има решение как предсрочно да се прекратят договорите с така наречените американски централи - \"Ей И Ес Гълъбово\" и \"КонтурГлобал Марица-изток 3\". Договорите с тях изтичат през 2026 и 2024 година.  На въпрос за сделката за изтребителите F-16, дипломатът каза, че тя е предложена като към съюзник. \"От самото начало това са междуправителствени преговори. Не е търговска продажба. Фокусът бе да подпомогнем България в модернизацията на отбраната. Българските ВВС да станат модерни, съвместими с НАТО. Американското и българското правителство заедно да напредват в сделката. Продажбата на 8 изтребители не е толкова голяма сделка като бизнес, колкото е значима за модернизацията на българската отбрана\", посочи Ерик Рубин.  Попитан, дали не е американският посланик, критикувал най-малко България, той уточни, че се е старал да контактува конструктивно, а не с публично навикване и критики.  \"Много пъти съм говорил открито за върховенството на закона, за медийната свобода. Правил съм го, но по конструктивен начин, както говорим с приятелите и съюзниците. Не е съвсем вярно, че не съм критикувал. Старал съм се обаче да го правя така, че да има промяна. Иначе няма смисъл. Така си говорят приятелите и съюзниците\", каза още дипломатът.  Попитан за визите за САЩ , Рубин посочи, че би искал всички членове на ЕС да имат свободен безвизов достъп до САЩ. \"Това е справедливо искане и цел, за която трябва да работим. Разбирам, че е въпрос и на справедливост. Но е въпрос на закон, не на правителствена политика. Президентът няма власт да промени закона. Може само Конгресът - и там има внесени предложения\", каза още Ерик Рубин. Той допълни, че няма правомощия да промени нещата, но изрази увереност, че в крайна сметка проблемът ще се реши. ", "date": "2019.06.29", "title": "Ерик Рубин: Без двете американски централи България не би влязла в ЕС"}
{"url": "http://epicenter.bg/article/Rumen-Draganov--Ima-20-30--spad-na-turisti-zaradi-negativnata-kampaniya/186839/2/0", "text": "В обществото има едно усещане, че нещата, които се случват на плажовете не са в негова полза. Има подозрения, че дюните ще бъдат застроени, свидетели сме на ред безобразия, строителството по морето се отразява на имиджа на България като туристическа дестинация. Това каза Румен Драганов от Института за анализи и оценки в туризма в предаването „Още от деня“ по БНТ.  „Имам чувството, че от една страна няма достатъчна комуникация между законодателя и обществото. Съществува едно грозно недоволство, което е тревожно“, добави той.  „Министерството на туризма подкрепя опитът да има регламент на свободното къмпингуване. Това не е нова тема. Беше сформирана голяма работна група в министерството, която да разработи този регламент. Това, което работихме две години, се оказа, че не отговаря на усещанията на голяма група от обществото. Затова сега ще търсим широк консенсус по въпроса“, коментира директорът на дирекция „Туристическа политика” в Министерството на туризма Лиляна Арсова.  „Крайбрежната плажна ивица, включително и дюните са изключителна държавна собственост и върху нея не може да се строи“, категорични са от министерството.  „Сателитни снимки обаче показват, че върху дюните се строи. Това показва, че законът не се спазва, няма как държавата да го спре“, коментира Драганов. И попита дали трябва да вдигнем армията, за да опазим дюните.  „Министерство на туризма възрази срещу една част от текстовете върху закона за шума. Законодателят трябва да даде възможност да се направи зониране в националните курорти“, коментира Арсова. „В голямата си част заведенията се обезшумяват. Трябва да има малко по-голяма граница, защото заведенията помагат на туризма“, призова тя.  Драганов изтъкна, че до сега прозорците на населението на първа линия в Несебър се тресат. Решението не е прехвърлянето на топката на нещастните кметове. Няма как да стане. Получава се широк шумов фон и какафония“, подчерта Драганов. „Резултатът е, че правим негативна масирана кампания срещу българския турист и той си хваща шапката и заминава за Гърция“.  „Откакто е създадено Министерство на туризма, работим в посока да подобрим туристическия продукт, рекламираме дестинациите си, да има възможност от посещения през всички сезони“, подчерта Арсова. Въпреки това бе отчетен спад с между 3 и 6% през 2019 г. По последни данни чуждестранните туристи, посетили страната ни са 2 443 229.  „На морето има 20-30% спад на туристи заради негативната кампания“, предупреди Драганов и призова да се спре.  От ведомството посочиха, че няма негативна кампания, а по-строг контрол.", "date": "2019.06.29", "title": "Румен Драганов: Има 20-30% спад на туристи заради негативната кампания"}
{"url": "http://epicenter.bg/article/Zashto-se-poyavi-dvoyniyat-standart-pri-hranite/186840/2/0", "text": "Европейската комисия тества 128 различни хранителни продукта, продавани в 19 държави от ЕС – сред които и България.  Сред тестваните продукти са детски храни и бисквити, шоколадова паста, кафе, газирани напитки, бира, маргарин, сладолед, зехтин, кисело мляко, замразени продукти, салами.Направен е анализ на 1380 проби, а продуктите са подбрани на базата на предложения от държавите членки въз основа на жалби, получени от потребители.   Резултатите показват, че 9% от сравнените хранителни продукти са се различавали по състав, въпреки че лицевата страна на опаковката им е била една и съща.  „Практиката с двойния стандарт все още не представлява нарушение в законите\", коментира в предаването \"Събуди се\" по Нова телевизия председателят на Асоциация \"Активни потребители\" Богомил Николов.  \"Тя е неприемлива за производителите, но никой производител не може да бъде санкциониран. Прилагането на правилата зависи от националните органи”, каза Николов.  По думите му двойният стандарт се е появил, защото големите концерни знаят, че у нас надзорът е по-слаб.", "date": "2019.06.29", "title": "Защо се появи двойният стандарт при храните"}
{"url": "http://epicenter.bg/article/Sled-agresiyata-v-plovdivsko-uchilishte--Razkazat-na-postradalata-uchitelka--VIDEO--/186847/2/0", "text": "Изключителна популярност в интернет придобиха кадри, които показват как ученик упражнява насилие над свой учител. Сцената се разиграва в часовете по английски език на един от 9-те класове в пловдивското средно училище \"Паисий Хилендарски\".  „Останах твърде изненадана от агресията и самото поведение в момента, в който след изпитване ученикът получава тройка, а той е мислил, че ще има двойка. По-късно разбрах, че е преекспониран клипът в интернет и социалните мрежи. Бях шокирана и не бях решила да правя доклад до директора. На ученика не му е първият път, в който се държи по този начин, има неконтролируемо на моменти състояние”, разказа в \"Събуди се\" по Нова тв пострадалата учителка Мария Георгиева .  „Ние знаехме за неговото проблемно поведение. С него работят педагогическият съветник и психолог. Има такива прояви, има и подобрение, но тези три месеца, през които той е ученик при нас може би не бяха достатъчни за поправяне на неговото поведение”, посочи директорът на училището Илия Къртев.  От РУО – Пловдив ще настояват за среща с родителите на момчето и институциите за набелязване на адекватни мерки спрямо него.  ", "date": "2019.06.29", "title": "След агресията в пловдивско училище: Разказът на пострадалата учителка (ВИДЕО) "}
{"url": "http://epicenter.bg/article/Vladimir-Putin-razkaza-za-pregovorite-s-Donald-Tramp-/186865/7/97", "text": "Президентът на Русия Владимир Путин разказа съдържанието на разговора с американския му колега Доналд Тръмп в кулоарите на срещата на върха на Г-20 в японския град Осака. Той съобщи, че американският лидер е направил темата за задържаните от Русия украински моряци една от приоритетните в беседата, предават ТАСС и Агенция \"Фокус\".  „Тази тема бе повдигната. Вече не помня, на обяда или в хода на нашата среща, но във всеки случай, президентът на САЩ направи тази тема една от приоритетните по време на нашите разговори на Г-20“, заяви той пред журналистите след края на срещата на върха в Япония.  Путин подчерта, че по тази тема „засега няма решение, тече съдебно дело, трябва да изчакаме резултатите, а след това ще решаваме“.  „Но главното е, това да не се случва в рамките на предизборната кампания в Украйна, за да не бъдат свързани тези процеси с вътрешнополитическия украински дневен ред“, добави президентът.  Освен това руският президент съобщи, че в разговора с Тръмп е засегната темата за обвиненията срещу Москва в намеса на американските избори.  „Да, говорихме за това. Говорихме и за Венецуела, и за изборите“, каза той на журналистите в отговор на съответстващ въпрос.  Путин съобщи още, че намесата в работите на Русия е ежедневна.  „Виждаме какво се случва. Но не вдигаме шум, не истерясваме, въпреки че вмешателството (в работите на Русия отвън) се случва ежедневно“, заяви руският лидер.  „За съжаление, такава е практиката на международните отношения“, добави той.  По думите на Путин, има дълбочинни причини за такава намеса, но „не искат да ги признаят“. „Струва ми се, че не съм казал нищо ново, защото съм говорил за това неведнъж“, отбеляза президентът.  Още една тема на преговорите е бил въпросът за перспективите пред продължаването на договора СТАРТ-3. По думите на руския държавен глава, външните министри на Русия и САЩ са били инструктирани да започнат консултации по въпроса.  „Що се отнася до СТАРТ-3, ние инструктирахме министерствата на външните работи да започнат консултации по този въпрос. Дали тези консултации ще доведат до удължаване на договора START-3, все още не знам, твърде рано е да се каже, но обсъдихме и това“, каза Путин.  Като цяло той оцени разговора с Тръмп като добър, много делови и прагматичен. „Практически преминахме през целия списък от въпроси от взаимен интерес. Това важи и за нашите икономически отношения, те са в незадоволително състояние“, добави Путин.  Той припомни интереса на американския бизнес към руския пазар, отбелязвайки, че американската делегация на Международния икономически форум в Санкт Петербург е била една от най-представителните.  „Тук имаме над какво да помислим. Потвърдихме готовността си да създадем съответстваща структура от представители на бизнес общностите (на двете страни), която да се заеме с изучаване на въпроси, свързани с бъдещите перспективи за развитие на търговските и икономическите отношения“, заяви Путин.  Освен това, по думите на руския лидер, той е обсъдил с Тръмп ситуацията в различни региони на света. „Като цяло, това бяха полезни консултации“, заключи той.  ", "date": "2019.06.29", "title": "Владимир Путин разказа за преговорите с Доналд Тръмп "}
{"url": "http://epicenter.bg/article/Kakvo-ima-v-chashata-na-Putin-/186834/7/0", "text": "Руският президент Владимир Путин си донесе собствена чаша на вечерята след първия ден от срещата на Г-20 и това предизвика коментари в интернет, предаде Франс прес, цитирана от БТА.  На вечерята на държавните глави, с която завърши първия ден от форума на Г-20, руският президент беше увековечен как пие от собствена бяла термочаша, докато останалите лидери имаха традиционни стъклени чаши на столчета.  Телевизионни кадри показаха как Путин и американския президент Доналд Тръмп вдигат чаши, седнали от двете страни на домакина на Г-20 - японския премиер Шиндзо Абе.  Чашата на Путин веднага обиколи социалните мрежи, като някои потребители повече или по-малко сериозно си задаваха въпроса дали руският президент не се бои да не бъде отровен, посочва АФП.  \"Ако бяхте видели това, което видях аз, също щяхте да си донесете своя чаша\", пише в Туитър английският пародиен акаунт @DarthPutinKGB, явно намеквайки за обвиненията, че Русия отравяне свои тайни агенти или противници. Москва категорично отхвърля подобни твърдения.  Путин обаче не за пръв път се появява с подобна чаша: чашата, в която пиеше на форума на Г-20, бяла и с герба на Русия, много напомня онази, която президентът използваше миналата седмица, когато отговаряше в пряко предаване на въпроси на свои съграждани.  Кремъл бързо потуши полемиката, а говорителят на президента обясни, че причината е, че Путин често пие чай от тази чаша.", "date": "2019.06.29", "title": "Какво има в чашата на Путин?"}
{"url": "http://epicenter.bg/article/Tusk-i-Makron-oponirat-na-Putin--Liberalizmat-ne-e-ostaryal--/186843/7/0", "text": "Председателят на ЕС Доналд Туск се противопостави на руския президент Владимир Путин на необичайно недипломатичен език, като заяви, че “силно не е съгласен” с твърдението му, че либерализмът е “остарял”, предава БГНЕС.  В интервю за “Файненшъл таймс” Путин заяви, че “либералната идея” в момента е “в конфликт” с това, което хората по света искат.  “(Либералите) не могат просто да диктуват нищо на никого, точно както са се опитвали да правят през последните десетилетия”, каза той пред вестника по повод популистките движения, набиращи подкрепа в Европа и в САЩ.  Путин разкритикува решението на германския канцлер Ангела Меркел да допусне повече от един милион бежанци в Германия като “кардинална грешка” и похвали президента на САЩ Доналд Тръмп за усилията му да спре потока от мигранти от Мексико.  “Тази либерална идея предполага, че нищо не трябва да се прави. Мигрантите могат да убиват, грабят и изнасилват безнаказано, защото техните права като мигранти трябва да бъдат защитени”, каза той. “Либералната идея е остаряла. Тя влезе в конфликт с интересите на огромно мнозинство от населението.”  В интервюто си руският президент заключи, че либералната идеология е “надживяла целта си”.  На срещата на Г-20 в Осака на водещите световни икономики, Туск се обърна към Путин по повод неговите коментари.  “Трябва да кажа, че не съм съгласен с основния аргумент, че либерализмът е остарял”, заяви председателят на ЕС.  “Който твърди, че либералната демокрация е остаряла, също твърди, че свободите са остарели, че върховенството на закона е остаряло и че правата на човека са остарели”, добави той. Това са “съществени и жизнени ценности” за европейците, каза Туск.  “Това, което намирам за наистина остаряло, са авторитаризмът, култовете към личността, властта на олигарсите, дори и понякога да изглеждат ефективни”, каза Туск.  Френският президент Емануел Макрон също отвърна на Путин, като каза: “Убеден съм, че в свят, пълен с несигурност, либералните демокрации все още имат какво да предложат. Това не е единственият модел, но е модел, който съществува и има своята сила.”  Лидерите на Г-20 се очаква да се сблъскат в спорове по търговията, външната политика и изменението на климата. Тръмп атакува и приятел, и враг, още на местна почва, преди да отлети за Осака, но в първия ден на срещата предприе поведение с по-помирителен тон.  ", "date": "2019.06.29", "title": "Туск и Макрон опонират на Путин: Либерализмът не е остарял! "}
{"url": "http://epicenter.bg/article/Sreshtata-Putin-Makron-v-Osaka--Razgovor-na--ti--v-duh-na-priyatelstvo-/186844/7/0", "text": "Руският президент Владимир Путин покани своя френски колега Еманюел Мкрон в Русия през 2020 г. на тържествените чествания по случай 75-годишнината от победата във Втората световна война. Той благодари за поканата да участва на Парижкия форум за мир и обеща, че ще се постарае да присъства.  По време на разговорите в Осака двамата президенти разговаряха на „ти“ един с друг, предава БГНЕС.  „Благодаря за поканата за Парижкия форум за мир и ще се постарая да се възползвам. На свой ред искам да те поканя да участваш в тържествените мероприятия, посветени на 75-та годишнина от победата във Втората световна война“, каза Путин.  Путин и Макрон проведоха срещата си среща в резиденцията на руския лидер, предоставена му в рамките на срещата на върха на Г-20.  При пристигането си, Макрон прегърна Путин и го поздрави на руски с „привет“.  По време на разговорите руският президент подчерта, че Франция е един от най-важните чуждестранни партньори на Русия. Натрупан е богат опит по отношение на конструктивното сътрудничество в различни области.  Двамата държавни глави провеждат интензивни разговори по актуални въпроси от международния дневен ред от двустранен интерес.  Френският президент заяви, че очаква на предстоящата през юли на „норманската четворка“ да бъде обсъден въпросът с урегулирането на украинския конфликт, като бъдат взети под внимание Минските споразумения.  Той направи предложение да обсъдят ситуацията в Иран и Сирия, тъй като положението в тези две държави представлява особен интерес за Москва и Париж.  В допълнение Макрон заяви убеждението си, че либералните демокрации могат да допринесат много за развитието на света. „Това не е единственият модел за развитие, но той има своята сила, своя особен дух“, подчерта френският президент.  В отговор Путин потвърди, че всяко нещо има своята перспектива и всичко се намира в непрекъснат процес на развитие.  ", "date": "2019.06.29", "title": "Срещата Путин-Макрон в Осака: Разговор на “ти” в дух на приятелство "}
{"url": "http://epicenter.bg/article/Syui-Huntsay--Vtoriyat-mandat-na-Tramp-minava-prez-Kitay/186845/7/0", "text": "Без сключване на търговска сделка и уреждане на търговските и икономическите отношения с Китай, американският президент Доналд Тръмп не може да бъде преизбран за втори мандат, смята Сюи Хунцай - заместник-председател на Съвета за икономическа политика на Китайската асоциация за политически изследвания.   \"Решаването на търговските и икономическите спорове между Китай и Съединените щати до известна степен се отнася и до избирането на Тръмп за втория мандат. Ако той не е в състояние да уреди търговските и икономическите отношения с Китай и не може да постигне споразумение, тогава няма надежда за втори мандат\", каза Хунцай в интервю за РИА Новости.   Той обясни, че търговската война влияе негативно върху икономиките на двете страни. Ако говорим за Китай, тогава, според експерта, може да очакваме, че това ще доведе до загуба на доверие в пазара на акции, неустойчивост на валутните курсове, включително нестабилност на цените за основни стоки, до степен, която може да повлияе на цялата финансова система на страната.   Що се отнася до Съединените щати, ако има допълнително увеличение на митата, то много бързо ще повлияе на производствената дейност на американските предприятия и на жизнения стандарт на населението. \"Ако иска да остане на президентския пост, Тръмп трябва да уреди търговските и икономическите отношения с Китай, а не просто да победи Китай, което е все по-трудно. Колкото по-трудно биеш, толкова повече си правиш щети. Сега американската икономика се забавя, ФЕД се подготвя да понижи лихвения процент, ако американската икономика продължи да отслабва. Това определено не може да бъде оставяно за следващия мандат ”, сигурен е китайският икономист.   Китайските медии съобщиха в събота, че Китай и Съединените щати след срещата между Тръмп и Си Цзинпин са се съгласили да възобновят търговските преговори, а Вашингтон уверява, че повече няма да въвежда мита за стоките от азиатската държава.  ", "date": "2019.06.29", "title": "Сюи Хунцай: Вторият мандат на Тръмп минава през Китай"}
{"url": "http://epicenter.bg/article/Angela-Merkel-komentira-publikatsiite-za-zdraveto---uveri--che-se-chuvstva-dobre-/186866/7/0", "text": "Канцлерът на ФРГ Ангела Меркел коментира неотдавнашните публикации за здравословното ѝ състояние, като увери, че се чувства добре, съобщава германският вестник BILD, цитиран от \"Фокус\".  В последно време в медиите се появиха информации за здравословен проблем на Меркел, след като на няколко официални събития камери уловиха треперене в ръцете ѝ.  Отговаряйки на журналистически въпрос на пресконференцията след срещата на Г-20 в Осака, германският канцлер бе категорична: \"Сигурна съм, че ще отмине от само себе си. Не мога да кажа нищо конкретно. Чувствам се добре\".  Меркел се срещна в кулоарите на Г-20 с руския президент Владимир Путин. Беше отбелязано, че тя изглеждаше весела. Но по-рано треморът й бе забелязан.  Например, на 18 юни на среща с президента на Украйна Владимир Зеленски, канцлерът силно се разтрепери с цялото си тяло, особено по време на изпълнението на национални химни. По-късно тя обясни, че състоянието ѝ се е дължало на дехидратация.  Друг подобен инцидент бе забелязан преди няколко дни, по време на прием в Президентството в Берлин. Меркел обаче отказа предложената ѝ чаша вода. След това германското правителство заяви, че канцлерът се чувства добре и планира да лети до Осака.  ", "date": "2019.06.29", "title": "Ангела Меркел коментира публикациите за здравeто ѝ, увери, че се чувства добре "}
{"url": "http://epicenter.bg/article/Donald-Tramp--Nespravedliviyat-dogovor-za-otbrana-s-Yaponiya-tryabva-da-bade-promenen-/186867/7/96", "text": "Президентът на САЩ Доналд Тръмп е съобщил на японския премиер Шинзо Абе, че договорът за отбрана между двете страни трябва да бъде променен, тъй като е несправедлив за Вашингтон, предават Reuters и Агенция \"Фокус\".  Американският лидер обясни, че не възнамерява да изтегля САЩ от договора, който партньорите определят като стълб на стабилността в Азиатско-тихоокеанския регион, но той е в твърде голяма тежест за Вашингтон.  „Казах му, че ще трябва да го променим“, заяви Тръмп на пресконференция след срещата на върха на Г-20 в Осака.  „Казах, виж, ако някой нападне Япония, отиваме след тях, влизаме в битка с всички сили“, добави американският президент. „Ако някой атакува САЩ, те не трябва да го правят. Това е несправедливо“.  Договорът, подписан след капитулацията на Япония във Втората световна война, задължава САЩ да защитават Япония.  В замяна на това Япония предоставя военни бази, които Вашингтон използва, за да проектира сила дълбоко в Азия, включително най-голямата концентрация на американските морски пехотинци в Окинава и предното разполагане на авионосна ударна група във военноморската база Йокосука близо до Токио.  Смята се, че краят на пакта за сигурността увеличава риска Вашингтон да се окаже принуден да изтегли голяма част от военните си сили от Азия в момент, когато китайската военна мощ нараства.  ", "date": "2019.06.29", "title": "Доналд Тръмп: Несправедливият договор за отбрана с Япония трябва да бъде променен "}
{"url": "http://epicenter.bg/article/Tramp-zayavi--che-razgovorat-s-Putin-e-bil--prekrasna-sreshta--s--otlichen-chovek--/186869/7/0", "text": "Президентът на САЩ Доналд Тръмп коментира много позитивно срещата си с руския лиредер Владимир Путин, която се състоя по-рано в кулоарите на форума на Г-20 в Осака, предава руската агенция EA Daily, цитирана от \"Фокус\".  „Мисля, че той е прекрасен човек. Мисля, че имахме отлична среща“, зяви президентът на САЩ.  По думите на Тръмп, те с Владимир Путин са постигнали много и са започнали да обсъждат търговията.  „Трябва да имаме търговия – между Русия и САЩ, две велики страни. Вчера беше прекрасна среща. Той е невероятен човек. Много благодаря“, заяви американският лидер.  ", "date": "2019.06.29", "title": "Тръмп заяви, че разговорът с Путин е бил „прекрасна среща“ с „отличен човек“ "}
{"url": "http://epicenter.bg/article/Erdogan-v-Osaka--Nikoy-nyama-pravo-da-narushava-suverennite-prava-na-Turtsiya--/186870/7/0", "text": "Западните страни, които учат другите на основите на правата на човека, сами не са успели да вземат изпита в тази област. Това заяви турският президент Реджеп Таийп Ердоган на срещата на върха на Г-20 в японския град Осака, цитиран от „Анадолската агенция“ и \"Фокус\".  Държавният глава засегна и темата за доставката в Турция на руските зенитно-ракетни системи С-400.  „Договорът с Русия за придобиване на С-400 се намира в стадий на доставка. Споразумение, намиращо се в стадий на доставка, не може да бъде отменено. Подобно нещо не подобава на страна като Турция“, заяви Ердогхан.  Освен това президентът отбеляза, че никой няма право да нарушава сувереннните права на Турция. Той засегна и темата за възможните санкции срещу Турция.  „В хода на срещата с президента на САЩ обсъдихме въпроса за санкциите. Тръмп заяви, че това няма да се случи“, каза Ердоган.  ", "date": "2019.06.29", "title": "Ердоган в Осака: Никой няма право да нарушава суверенните права на Турция! "}
{"url": "http://epicenter.bg/article/Ruskata-plavashta-AETs-shte-mine-po-Severniya-morski-pat-/186871/7/97", "text": "Следващия месец руската плаваща атомна електроцентрала, наречена „Академик Ломоносов“, ще мине по Северния морски път до крайната си дестинация в Далечния Изток, предава БГНЕС.  Това е част от амбицията на Русия да разполага с електричество в богат на минерали регион. 144-метра дългата платформа, оцветена в цветовете на руския флаг, ще плава до малкия арктически пристанищен град Певек, на над 6000 км. от Москва, уточняват от Си Ен Ен. Тя ще доставя електроенергия на населени места и компании, които добиват въглеводороди и скъпоценни камъни в района на Чукотка.  Също така се работи и за по-широка програма - подпомагане на амбициозните арктически планове на президента Владимир Путин, които създават геополитически проблеми в Съединените щати.  „Академик Ломоносов“ ще бъде най-северно разположената работеща ядрена централа в света и е от ключово значение за плановете за икономическо развитие на региона. Около 2 милиона руснаци живеят близо до арктическия бряг в села и градове, подобни на Певек, селища, които често са достъпни само със самолет или кораб, ако времето позволява. Но те генерират до 20% от БВП на страната и са ключови за руските планове за използване на скритите арктически богатства на нефт и газ, тъй като сибирските резерви намаляват.  На теория плаващите атомни електроцентрали биха могли да помогнат за снабдяването с енергия на отдалечени райони без дългосрочни ангажименти – или без да изискват големи инвестиции в конвенционални електроцентрали в предимно необитаеми области.  Но концепцията за ядрен реактор, разположен в Арктическо море, предизвика критики от страна на еколозите. „Академик Ломоносов“ беше наречена от Грийнпийс “Чернобил на лед” или “плаващ Чернобил” още преди възраждането на интереса на обществото към катастрофата от 1986 г. благодарение до голяма степен на едноименния телевизионен сериал на HBO.  Росатом, държавната компания, отговаряща за руските ядрени проекти, се бори срещу този прякор, заявявайки, че подобни критики не са основателни.  “Напълно не е оправдано да се сравняват тези два проекта. Това са неоснователни претенции, просто начинът, по който самите реактори работят, е различен”, заяви Владимир Ириминку, главен инженер по опазване на околната среда на „Ломоносов“. “Разбира се, че това, което се случи в Чернобил, не може да се повтори …. И тъй като тя ще бъде разположена във водите на Арктика, ще се охлажда постоянно и няма да има недостиг на студена вода.”  Самата идея не е нова, припомня Си Ен Ен – американската армия използва малък ядрен реактор, инсталиран на кораб в Панамския канал в продължение на почти десетилетие през 60-те години. За граждански цели американска енергийна компания PSE & G поръча плаваща централа да бъде разположена край бреговете на Ню Джърси, но проектът беше спрян през 70-те години на миналия век поради обществената опозиция и опасенията за околната среда.  ", "date": "2019.06.29", "title": "Руската плаваща АЕЦ ще мине по Северния морски път "}
{"url": "http://epicenter.bg/article/Otnovo-naprezhenie--Kipar-zapochva-voenni-ucheniya-v-rayona--kadeto-otiva-turski-sondazhen-korab-/186872/7/0", "text": "В отговор на действията на Турция в териториалните води на Кипър, Никозия издаде навигационен телекс (НАВТЕКС), с който запази втори и трети блок от изключителната икономическа зона (ИИЗ) на острова за военноморски учения в периода между 1 и 10 юли, съобщава електронното издание на гръцкия ежедневник Kathimerini, цитирано от Агенция \"Фокус\".  По думите на турския министър на енергетиката Фатих Донмез, именно натам се е насочил вторият турски сондажен кораб „Явуз“, за да започне проучванията си за въглеводородни залежи.  В Блок 3 се намира потенциалното находище на природен газ „Скуид“ и в този район през февруари 2018 година турски военни кораби предотвратиха сондажи на италианската компания „Ени“.  В същото време, отбелязва „Катимерини“, Никозия прави всичко възможно, за да осигури участието на френската енергийна компания „Тотал“ в проучването на блоковете, за които вече е дадена концесия на „Ени“, както и на консорциум между италианския петролен гигант и южнокорерйската KOGAS.  ", "date": "2019.06.29", "title": "Отново напрежение! Кипър започва военни учения в района, където отива турски сондажен кораб "}
{"url": "http://epicenter.bg/article/Eltan-Dzhon-izbuhna-sreshtu-Putin-/186878/7/0", "text": "Британският музикант Елтън Джон се разстрои от думите на руския президент Владимир Путин, който нарече ценностите на либерализма \"отживелица\" и заяви, че повечето хора на Запад ги отхвърлят, съобщават Нова тв и БТА.  В интервю за в. \"Файненшъл таймс\" Путин каза, че германският канцлер Ангела Меркел е сгрешила с либералната политика към имигрантите от Близкия изток.  \"Либералните идеи предполагат, че не трябва нищо да се прави. Мигрантите могат да убиват, да грабят, да изнасилват безнаказано, защото имат права като мигранти. Какви права са това? Всяко престъпление трябва да бъде наказвано. Така че, либералната идея е отживелица. Тя влезе в конфликт с интересите на преобладаващото мнозинство от населението\", заяви Путин.  Елтън Джон разпространи изявление, в което каза, че е много разстроен от думите на руския президент.  \"Категорично не съм съгласен с вашия възглед, че следването на политики за общество с много култури и сексуална разнородност е отживелица\", заяви той.  Музикантът, който е гей, обвини Путин в лицемерие, защото в същото интервю руският президент казва, че иска хората от ЛГБТ общността да са щастливи. Елтън Джон напомни, че биографичният филм за него \"Рокетмен\" е цензуриран в Русия.  В същото интервю Владимир Путин казва, че Русия не е нетолерантна, но западното желание да бъде приета хомосексуалността и променливата полова идентичност му се струват прекалени.  Елтън Джон, който е сред активистите на гей движението, се е възмущавал и от закона за забрана на популяризирането на хомосексуалността сред малолетните в Русия.  ", "date": "2019.06.29", "title": "Елтън Джон избухна срещу Путин "}
{"url": "http://epicenter.bg/article/Trus-ot-4-7-po-Rihter-na-gratsko-albanskata-granitsa-/186882/7/51", "text": "Земетресение с магнитуд 4.7 е регистрирано на границата между Албания и Гърция, съобщава Европейският средиземноморски сеизмологичен център, цитиран от Агенция \"Фокус\".  Трусът е регистриран в 15:01 ч. местно време (16:01 часа българско време) в събота на 17 км южно от албанския град Корча и на 128 км югоизточно от столицата Тирана. Усетен е силно в Южна Албания и Северозападна Гърция и по-слабо - в района на Охридското и Преспанското езера.  Засега няма информация за пострадали хора и нанесени материални щети. Районът на епицентъра е засегнат от продължаваща сеизмична активност в последния месец.  ", "date": "2019.06.29", "title": "Трус от 4,7 по Рихтер на гръцко-албанската граница "}
{"url": "http://epicenter.bg/article/V-Skopie-se-provede-parviyat-v-istoriyata-na-Severna-Makedoniya-gey-parad-/186890/7/51", "text": "Море от цветове на дъгата изпълни улиците на Скопие в събота, когато Северна Македония проведе първия си \"парад на гордостта\", като демонстрантите призоваха за прекратяване на ЛГБТ дискриминацията в предимно консервативния балкански регион, предава AFP, цитирана от Агенция \"Фокус\".  Стотици се присъединиха към марша със свирки, огромен флаг с цветовете на дъгата, докато вървяха из града сред засилено полицейско присъствие.  \"Тук съм, за да подкрепям правата на човека, но също и да подкрепям приятели, които се борят да живеят пълноценно и свободно, такива, каквито са те\", каза Дафина, 29-годишен жител на Скопие.  Няколко министри, сред които тази на отбраната - Радмила Шекеринска, депутати и посланици също се присъединиха към събитието, което завърши с концерт от местната поп звезда Тамара Тодевска, която изпя хита си от Евровизия \"Гордa\".  В друга част на столицата консервативна група организира контра-марш за запазване на семейните ценности.  ", "date": "2019.06.29", "title": "В Скопие се проведе първият в историята на Северна Македония гей-парад "}
{"url": "http://epicenter.bg/article/Prof--Atanas-Tasev--Ne-se-ochakvat-satreseniya-v-tsenite-na-gaza-/186853/4/0", "text": "Не се очакват сътресения в цените на природния газ, изключено е да има и спекула по отношение на либерализирането на пазара. Това каза за предаването „Метроном“ на Радио „Фокус“ енергийният експерт проф. Атанас Тасев във връзка с промените в Закона за енергетиката, които парламентът прие на първо четене.  Измененията и допълненията ще завършат цикъла за цялостно изграждане на нормативната база за либерализация на газовия пазар, обясни той, като уточни, че с това навреме се изпълнява действието на Европейските регламенти и директиви.  „Ние се синхронизираме с европейското законодателство и практика и даваме „зелена улица“ за реализация на идеята за газовия хъб „Балкан“. Предложеното изменение и допълнение на Закона има график, защото нашият газов пазар е особен. До 2022 година страната ни има един-единствен доставчик. След това дали ще продължим договора, или ще останем само либерализирания пазар, поради което съвсем внимателно и постепенно се отваря нишата, в която влиза либерализирания пазар с около 5% годишно. До 2022 година – вече 20%, до 2024 – 35%. Едновременно с това се отчита и фактът, че от началото на 2021 година България ще получава допълнителни количества газ от Азербайджан“, обясни проф. Тасев.  Според него ограниченият брой източници не е предпоставка за притеснения при либерализиране на пазара. По думите му у нас той е балансиран.  Всичко ще се случва плавно и постепенно и е изключено да има спекула, обясни експертът, като уточни, че няма да има съществени сътресения, но ще има опити за такива.  Има достатъчно законови гаранции и натрупан опит, за да не се получи драстично изменение на поведението на играчите на борсовия пазар, добави енергийният експерт.  ", "date": "2019.06.29", "title": "Проф. Атанас Тасев: Не се очакват сътресения в цените на газа "}
{"url": "http://epicenter.bg/article/Angelkova--Ustanovihme-reditsa-narusheniya-pri-proverka-na-obekti-vav-vakantsionno-selishte--Elenite--/186873/4/0", "text": "Установихме редица нарушения при проверка на обекти във ваканционно селище „Елените“. Това написа министърът на туризма Николина Ангелкова във Фейсбук.  „Днес заедно с представители на още три институции извършихме проверка на обекти във ваканционно селище “Елените“, за които са получени сигнали за нарушения. Установихме редица отклонения от нормите в Закона за туризма и Наредбата за категоризация на местата за настаняване, както и от изискванията за хора с намалена подвижност“, пише министърът на туризма.  „Беше направена проверка и по отношение на олинклузива в комплекса, за който имаме най-сериозни сигнали, както и за чистотата на басейните. Предстои инспекция на всички останали хотели на комплекса. За нарушенията ще бъде съставен акт за административно нарушение, предвиждащо глоба от 1000 до 3000 лв. Инспекциите продължават активно, защото за нас е много важно качеството на услугите“, пише още министър Ангелкова.  „В същото време съм изключително удовлетворена от резултатите от взетите проби от водата на всичките 88 плажа по Южното Черноморие. Те са отлични и ще продължат да се правят поне два пъти всеки месец“, добавя тя.  ", "date": "2019.06.29", "title": "Ангелкова: Установихме редица нарушения при проверка на обекти във ваканционно селище „Елените“ "}
{"url": "http://epicenter.bg/article/V-Pamporovo-ofitsialno-otkriha-letniya-turisticheski-sezon-/186879/4/0", "text": "С безплатни лифтове в Пампорово беше официално открит летният туристически сезон, предаде БНР.  Детски кът, приключенски парк, велопарк и пешеходен туризъм са част от забавленията за гостите на курорта.  Приключенският парк е най-новото забавление в курорта. В него има въжена градина за малки и големи, обособени места за пикник и въздушна възглавница за скокове. Има и детски кът за най-малките.  Велопаркът е с 15 трасета с различна трудност и обща дължина над 35 км. Днес беше представен и новият Туристически център, който ще обслужва целогодишно туристите с информация за услуги, забележителности и маршрути, казва Станислава Николова от центъра:  “Най-атрактивна за туристите ни е гарантираната седмична програма, която включва рзлични активности, като посещение на пещери, приключенски паркове, преходи с различна трудност. Дори един човек да дойде да се запише в деня, в който се предлага съответната активност, правим тази дейност“.  А възможностите за спорт в Пампорово лятото са: планинско колоездене, плуване, конна езда, пешеходен туризъм, тенис, футбол, риболов, туристически и алпийски маршрути, спускане с лодки в пещера, джип сафари, скално катерене.  Довечера ще бъде представен и новият Конферентен център с общ капацитет от 1100 места. Той е изграден така, че да е достъпeн и за трудноподвижни хора.  Официални гости са актьорите Теодора Духовникова и Владимир Карамазов.  ", "date": "2019.06.29", "title": "В Пампорово официално откриха летния туристически сезон "}
{"url": "http://epicenter.bg/article/Kilometrichni-opashki-na-granichnite-punktove-s-Gartsiya-/186857/3/0", "text": "Отново километрични опашки на границата с Гърция. На ГКПП „Кулата” колоната от чакащи автомобили към обяд е 4 км., предава Нова тв.  Подобно е положението и на ГКПП „Маказа”, където опашката от коли е близо 2 км.  Причината за интензивния трафик е големият брой пътуващи, които избират южната ни съседка през почивните дни.   Според граничните власти тази година пътуващите за Гърция са много повече от миналата, например. Гишетата работят на пълни обороти, но се получават сериозни забавяния заради по-дългите проверки на непълнолетни лица и граждани на трети страни.  Чакането изнерви стотици хора. Повечето от тях слязоха от колите и потърсиха прохлада в близките заведения.   От \"Гранична полиция\" препоръчват използването на ненатоварените ГКПП Илинден, Златоград, Ивайловград и Капитан Петко войвода.   Трафикът се засилва и от пътуващите за Гърция румънски туристи.  ", "date": "2019.06.29", "title": "Километрични опашки на граничните пунктове с Гърция (ВИДЕО)"}
{"url": "http://epicenter.bg/article/Otstraniha-ot-dlazhnost-nachalnika-na-6-to-RU-na-MVR-v-Sofiya--buystval-v-zavedenie-/186861/3/0", "text": "Началникът на 6-то РУ на МВР в София Петър Василев е буйствал в заведение в столичния кв. \"Лозенец\" в петък вечерта. След подаден сигнал за поведението, тръгнал с автомобила си и отказал алкохолна проба, след като бил спрян от полицаи, съобщи шефът на СДВР Георги Хаджиев, цитиран от Канал 3.  Василев бил в заведението заедно със свой приятел. Около 3:30 през нощта бил получен сигнал, че буйстват и блъскат маси. Полицейският шеф си тръгнал с колата си, но бил спрян от полицаи от 4-то РУ. Той отказал проба с дрегер. Издадена му е бележка за медицинско изследване, но шефът на 6-то РУ не се явил на него.  Затова книжката му е отнета за 2 години, а колата е служебно дерегистрирана за 1 година.  По време на разговорите с Василев, след като бил спрян, станало дума, че е началник на Районно управление, но полицаят не е парадирал с това, обясни Хаджиев.  Василев е отстранен от длъжност. Назначена е проверка, а материалите ще бъдат докладвани в прокуратурата, която да прецени дали има данни за хулиганство.  ", "date": "2019.06.29", "title": "Отстраниха от длъжност началника на 6-то РУ на МВР в София, буйствал в заведение "}
{"url": "http://epicenter.bg/article/Alzhirets-iznasilil-i-ograbil-23-godishno-momiche-do-Konnata-baza-v-Borisovata-gradina-v-Sofiya-/186863/3/0", "text": "Алжирец изнасили и ограби 23-годишно момиче до Конната база в Борисовата градина в София.  Престъплението е станало на 25 юни.  Извергът заплашил момичето със счупено стъкло от бутилка, след което извършил бруталното престъпление.  Това съобщи шефът на СДВР Георги Хаджиев, цитиран от Канал 3.    Час преди да нападне младата жена, алжирецът опитал да се нахвърли и върху друго момиче. Насилникът е задържан за срок от 24 часа. Очаква се в събота да стане ясно дали ще му бъде повдигнато обвинение, предава Нова тв.  За извършителят се знае, че година и половина е бил в Център за настаняване от затворен тип, а след изтичането на този срок е бил обявен за издирване. Самоличността му е известна на органите на реда. Чака се потвърждение от властите в родината му, а след това ще бъде задействана процедура за екстрадиция.  ", "date": "2019.06.29", "title": "Алжирец изнасилил и ограбил 23-годишно момиче до Конната база в Борисовата градина в София "}
{"url": "http://epicenter.bg/article/Ivan-Geshev--Imame-preki-dokazatelstva-za-falshivite-TELK-ove-v-Sofiya-/186864/3/0", "text": "Доказателствата за фалшиви ТЕЛК-ове в София са преки, служител на МВР се представи за клиент и мина по цялата верига на престъпната група. Това каза заместник-главният прокурор Иван Гешев по време на брифинг във връзка с разследването на действаща на територията на София организирана престъпна група осигурявала ТЕЛК-решения на здрави лица срещу подкупи, предаде репортер на Агенция „Фокус“.  „Преди време казах, че прокуратурата се ангажира сериозно с така наречените измами, свързани с ТЕЛК и че тази дейност на прокуратурата няма да е кампанийна. Днешният случай мисля, че ще потвърди това, което казах преди няколко месеца. Ще повторя, с риск да стана досаден, няколко неща, които продължават да са същите в тези няколко месеца, а те са, че от държавния и от общинския бюджет изтичат десетки и стотици милиони левове, които отиват към лица, които нямат право да ползват този ресурс. Мними инвалиди получават съответните пари в резултат на получените решения на ТЕЛК всеки месец, които са в размер, който е сериозен и може да позволи едно голямо семейство да живее нормално. Като страничен продукт получават десетки, стотици може би социални услуги, които допълнително натоварват държавния и общинските бюджети почти във всички сфери“, обясни Гешев.  По думите му тези пари изтичат като каца без дъно и не стигат до хората, които имат реална нужда от тези пари, а това са хората с увреждания.  „Страничен резултат от всичко това е, че на гърба на държавата живеят цели семейства и общности, без да са заслужили и въобще да има причина да получават тези пари и социални услуги. Допълнително това по никакъв начин не мотивира тези хора, в някои случаи почти цели села, да полагат какъвто и да е труд. Интересното в случая е, че това, за което си говорим и което по някои дела сме доказвали с косвени доказателства, тук ще бъде доказано с преки“, каза Гешев.  Заместник-главният прокурор уточни, че служител на МВР се е представил за клиент на организираната престъпна група е минал по цялата верига.  „Платени са сумите, осигурени от МВР, които по определен начин са приобщени по делото като доказателства. Този служител на МВР си е платил капаро, крайна сума и си е получил решение на ТЕЛК, за това, че е 50 % нетрудоспособен“, посочи Гешев. Той обърна внимание, че служителят на МВР е напълно здрав.  Той допълни, че колегите му от ГДБОП са установили над 100 такива случая, извършени от тази организирана престъпна група.   „Вие ще ни питате колко вероятно такива случая общо може да е извършила тази група, никой не може да ви каже. Реално колко са извършени и колко са минали по този канал, да го наречем престъпен, никой не може да каже. Това е още едно потвърждение на всичко това, което ви казах за десетките и стотици милиони левове, които изтичат в посоки, но не в правилните. Ние не сме съвсем бедна държава, просто се разхищава обществен ресурс“, изтъкна още заместник-главният прокурор.  Иван Гешев допълни, че по случая е работено добре с ГДБОП.   Установени са трима лекари и посредник в организираната престъпна група за ТЕЛК в София, уточни говорителят на Специализираната прокуратура прокурор Сийка Милева.  „Настоящото досъдебно производство е образувано с постановление на прокурор при специализирана прокуратура от 28 юни 2019 г. Същото е образувано по повод сезираща справка от ГДБОП, в която се съдържаха достатъчно данни за дейността на организирана престъпна група, действаща от началото на 2019 г. на територията на град София. Установено е, че групата е създадена с користна цел и с цел извършване на корупционни и документни престъпления, свързани с процедурата по придобиването на степен на инвалидност от ТЕЛК – комисията“, каза Милева.  По думите й в хода на проведените оперативно-издирвателни мероприятия са установени членовете на организираната престъпна група.  „Това са трима лекари, двама от които са председатели на две ТЕЛК комисии. Едната ТЕЛК комисия е 28-мо ДКЦ, а другата е Втора многопрофилна болница за активно лечение – София, по известна като Втора градска болница. Третият лекар, който е участник в организираната престъпна група е психиатър, управител на медицински център. Участникът с основна роля в извършването на престъпната дейност е лицето посредник между лекарите и лицата, които са желаели да се снабдят с такива неистински телкови решения. Това е лице, което е от български произход, осъждан криминално проявен. Легално той се занимава с търговия в магазин за дрехи на територията на женския пазар. Там работи заедно със съпругата си. Иначе неофициално той е известен сред лицата, които работят на територията на женския пазар, както и сред лица от ромски произход, че той може да осигури срещу заплащане ТЕЛК решение с над 50 % трудова инвалидност. Този човек е изградил доверени отношения с лични лекари, както с лекари от различни специалности и както с председатели на ТЕЛК комисии на територията на София. Същият се обажда наличните лекари, които срещу заплащане издават така наречените етапни епикризи, като лицата изобщо не се преглеждани, не са посещавали медицински прегледи, а лекарите удостоверявали в експертните заключения диагнози, от които лицата изобщо не са страдали. Услугата, която се заплащала варирала по договорка между отделните лица с членовете на групата. Тя е между 1000 и 3000 лнв. Заплащането е ставало поетапно. Първоначално се е заплащала авансова вноска за започване на процедурата, а когато се е получавало фалшивото експертно заключение се заплащало останалата стойност“, уточни още Сийка Милева.  „Вчера бяха извършени действия по разследването под надзора на Специализираната прокуратура в условията на неотложност. Бяха извършени претърсвания и изземвания на 12 адреса. Това са адреси, които са обитавани от членовете на организираната престъпна група, както и ползваните от тях служебни адреси“, допълни още Милева. Тя поясни, че са иззети множество документи, копия на лични карти, празни бланки за заявление на ТЕЛК, както и бележки, на които са изписани лични данни на лица и определени суми срещу тях.   ", "date": "2019.06.29", "title": "Иван Гешев: Имаме преки доказателства за фалшивите ТЕЛК-ове в София "}
{"url": "http://epicenter.bg/article/Piyani-shofyori-bez-knizhki-se-blasnaha-na-krastovishte-blizo-do-Shumen--VIDEO--/186880/3/0", "text": "Пияни шофьори без книжка се блъснаха на Околовръстния път на Шумен. Инцидентът станал на кръстовище, а шофьорите се отървали без наранявания, предава Нова тв.  След проверка с дрегер се оказало, че единият карал бус с 2,56 промила алкохол. Преди време книжката му била отнета заради шофиране в нетрезво състояние. След това мъжът така и не я подновил.  Другият участник в катастрофата е 26-годишен шуменец. Той бил с 1,60 промила.  И двамата са задържани в ареста. Там е и трети техен колега, който катастрофирал на платото в Шумен, след като седнал зад волана с над 1,8 промила алкохол.  ", "date": "2019.06.29", "title": "Пияни шофьори без книжки се блъснаха на кръстовище близо до Шумен (ВИДЕО) "}
{"url": "http://epicenter.bg/article/Tragediya--Dete-e-zaginalo--blasnato-ot-avtomobil-na-parking-v-Morskata-gradina-vav-Varna-/186881/3/0", "text": "Тежко произшествие е възникнало преди около 30 минути във Варна, съобщиха от ОДМВР-Варна за Агенция \"Фокус\".  Според първоначалната информация, автомобил с чуждестранна регистрация е блъснал дете на паркинг пред ресторант, намиращ се в Морската градина.  Детето е загинало на място.  Изясняват се причините около инцидента.  На място текат действия по разследване на обстоятелствата, довели до възникване на произшествието.  ", "date": "2019.06.29", "title": "Трагедия! Дете е загинало, блъснато от автомобил на паркинг в Морската градина във Варна "}
{"url": "http://epicenter.bg/article/10-400-avtomobila-sa-preminali-prez-GKPP--quot-Kulata-quot--ot-polunosht-do-15-chasa-dnes-/186889/3/0", "text": "От полунощ до 15 часа днес през ГКПП \"Кулата\" са преминали 10 400 моторни превозни средства, съобщиха от ГД \"Гранична полиция\". Изключително интензивен продължава да е трафикът на вход и изход през ГКПП \"Кулата\" и ГКПП \"Маказа\". Граничните пунктове работят на пълен капацитет.  В последните около две седмици се наблюдава изключително интензивен трафик през ГКПП на българо-гръцката граница, включително е завишено и движението на гражданите от трети страни. Само в рамките на последните 15 часа през ГКПП \"Кулата\" са преминали 10 400 моторни превозни средства, от които 6500 за излизане от страната, а 3900 - на вход. От ГД „Гранична полиция“ припомнят, че ГКПП \"Кулата\" осигурява над 50% от пътникопотока на българо-гръцката граница и препоръчват на пътуващите да използват и ненатоварения ГКПП \"Илинден\".  Натоварен остава и ГКПП \"Маказа\", на границата с Гърция, откъдето в периода от полунощ до 15.00 часа са преминали общо 4380 моторни превозни средства (3135 на изход и 1245 на вход). Близкият до него ГКПП \"Златоград\" към момента не е натоварен и може да бъде използван от пътуващите в посока Гърция. Ненатоварени са също ГКПП \"Ивайловград\" и ГКПП \"Капитан Петко Войвода\" на българо-гръцката граница.  На българо-сръбската граница трафикът е интензивен на ГКПП \"Калотина\" на изход и вход за леки автомобили. До 15.00 часа оттам са преминали общо 4717 моторни превозни средства (1863 за излизане и 2854 за влизане в страната).  На българо-турската граница, на ГКПП \"Капитан Андреево\" е интензивен трафикът за товарни автомобили на изход. Преминалите в последните 15 часа от денонощието през пункта моторни превозни средства са 2389 (1650 на изход и 739 на вход). Превозните средства, преминали през ГКПП \"Лесово\", са общо 499 (244 на изход и 255 на вход).  На българо-румънската граница, на ГКПП \"Дунав мост - Видин\" трафикът е интензивен на изход за товарни автомобили. Също за излизане от страната за леки автомобили е интензивно движението на ГКПП \"Дунав мост - Русе\", ГКПП \"Кардам\" и ГКПП \"Дуранкулак\".  На българо-македонската граница трафикът е нормален на всички гранични контролно-пропускателни пунктове.  ", "date": "2019.06.29", "title": "10 400 автомобила са преминали през ГКПП \"Кулата\" от полунощ до 15 часа днес "}
{"url": "http://epicenter.bg/article/Karakachanov--Tsenata-na-iztrebitelite-e-2-2-mlrd--leva-i-prezidentat-e-informiran-za-tova--/186860/2/0", "text": "Реално цената на изтребителите Ф-16 е 2,2 млрд. лв. Аз не знам от къде Радев (президентът Румен Радев, бел.ред.) твърди, че са 3,2 млрд. лв., след като още преди 10 дни ние сме му изпратили, по негово искане, предложението за договор. Това коментира вицепремиерът и министър на отбраната Красимир Каракачанов пред журналисти в Троян, предаде БНР.  В местността \"Хайдушкото сборище\" край троянското село Балканец вицепремиерът участва в традиционния празник на планината, билките и туризма.  По думите му в договора ще има определени корекции, но президентът е бил информиран за всеки етап, когато той е поискал. Според Каракачанов ако се стигне до подписване на договора, до края на юли процесът ще е приключил: \"Ние ще направим своя доклад до Министерския съвет, той трябва да вземе решение и да го вкара в Народното събрание. Парламентът, ако одобри това предложение, до края на юли той може да се сключи\".  \"Аз не знам от къде излезе този един милиард лева повече, по принцип самият преговорен процес, независимо за каква техника е, не е проста работа. Ако беше лесно, самият президент Радев, още когато беше командващ на ВВС, щеше да реши проблема. Само че той не се решава вече 10-12 години, сега сме на крачка да сключим договор\", коментира още военният министър.  По думите му има неща, които в този договор и на него не му харесват и това е заявено.   . \"Президентът можеше чрез ранга, който заема, да потърси контакт със своя американски колега и ако има някакви съображения, да ги каже и да помогне малко в този процес, защото е лесно да критикува, трудно е да се върши работа\", добави Каракачанов.  По отношение спора между министрите Каракачанов и Караниколов и председателя на парламента Караянчева за ремонта на руските самолети Су-25 Красимир Каракачанов зави: \"Аз няма какво да се разбирам, има закон и съм длъжен да го изпълнявам\".  По думите му в България има немалко чиновници, \"които, като чуят държави извън ЕС, почват да треперят, страх ги е да не им се скара някой чиновник в посолство в София, Брюксел или НАТО\". Парите за ремонта на самолетите са преведени, имаме договор с Беларус, отбеляза министърът.  ", "date": "2019.06.29", "title": "Каракачанов: Цената на изтребителите е 2,2 млрд. лева и президентът е информиран за това! "}
{"url": "http://epicenter.bg/article/Hilyadi-se-stekoha-na-avioshouto-na-aviobaza--quot-Graf-Ignatievo-quot--/186868/2/0", "text": "Хиляди наблюдаваха авиационното шоу на авиобаза \"Граф Игнатиево\". Празникът е посветен на три годишнини, свързани с въвеждането в експлоатация и на въоръжение във ВВС на България на бойния вертолет Ми-24 - 40 години, на самолет МиГ 29 - 30 години, и на lертолет Bell 206 - 20 години, съобщи БТА.  Специален гост на събитието бе държавният глава и върховен главнокомандващ на въоръжените сили на България Румен Радев, който прие почетния строй.  \"Ние, представителите на Военновъздушните сили на България, съчетаваме в едно корена на дървото, здраво свързан с изконното, и устрема на клоните, вперили поглед нагоре към небесните висини, но сме безсилни, ако не разполагаме с модерна и високоефективна техника. Ние имаме самочувствието да бъдем стражът на родното небе\", каза в приветствието си командирът на ВВС генерал-майор Цанко Стойков.  Той изрази голямата си признателност към всички пилоти, инженерно-технически състав, логистици, комуникационни специалисти и ветерани и се обърна към младите: \"Съхранете паметта за достойнството на миналото, за да отправите дръзко поглед към бъдещето.\"  Зрелищни изпълнения и фигури от висшия пилотаж оставиха без дъх гостите на авиошоуто в авиобаза \"Граф Игнатиево\", съобщиха от Информационния център на министерството на отбраната.  Летателният ден беше открит с полет на вертолет Ми 17 с националния флаг. Вертолетната ни бойна авиация от авиобаза Крумово – Бел-206, Кугър и Ми-24 и Ми-17 представи основните мисии и задачи, за които е предназначена.  Щурмовите Су-25 от авиобаза Безмер влетяха за атаки по земни цели, демонстрирайки осигуряването на непосредствена авиационна поддръжка на формированията. Пилотите от авиобаза \"Граф Игнатиево\" демонстрираха бойното майсторство и светкавичните реакции на Миг 29.  Зрителите наблюдаваха действията на летателните екипажи по прехват на самолет-нарушител и принуждаването му да кацне, разминавания на метри един от друг, впечатляващи маневри за осигуряване на превъзходство във въздуха на малка височина при скоост от 1000 до 0 км час. В динамична летателна програма се включиха и най-младите летци на българските ВВС.  Представителите на Военновъздушна учебна база „Георги Бенковски“ – Долна Митрополия показаха възможностите на самолетите Пилатус и L-39. Гостите на празника имаха възможност да се запознаят с предназначението и летателните характеристики на самолетите и вертолетите, които са на въоръжение във ВВС. Статичният показ осигури възможност на желаещите да се качат в самолети МиГ-29, МиГ-21, вертолети \"Кугър\".  ", "date": "2019.06.29", "title": "Хиляди се стекоха на авиошоуто на авиобаза \"Граф Игнатиево\" (СНИМКИ)"}
{"url": "http://epicenter.bg/article/Rumen-Radev--Pravitelstvoto-da-napravi-taka--che-F-16-da-ima-sposobnosti--/186874/2/0", "text": "Въпреки условията на недоимък все още в нашите военновъздушни сили имаме прекрасни мъже и жени, и ще продължаваме напред. Това заяви президентът Румен Радев, който присъства на открития летателен ден в авиобаза „Граф Игнатиево”, предаде кореспондентът на БГНЕС в региона.  За ремонта на Су-25 Радев каза въпросите за този самолет да се задават на правителството.  „Надявам се разнобоят вътре да бъде преодолян. Ние имаме нужда от тези самолети. Аз това искам да видя на изхода – един ремонтиран Су-25, надежден още доста години, защото това е ударното средство, с което ние разполагаме до пристигане на нов многофункционален изтребител, до неговото пълно усвояване, до неговото окомплектоване с всичко необходимо. Ще мине доста време. Дотогава Су-25 е необходим”, категоричен е президентът.  За F-16, Радев каза, че за да бъде този самолет многофункционален, за да може да се експлоатира тук надеждно и да бъде в оперативна готовност, това означава, ако имаме 8 самолета, да летят поне 6-7 от тях.  \"За да стане това, тази начална цена, която беше предложена в началото на месеца, ето това трябва да се плати. Оттам надолу тази разлика в цената, това е за сметка на многофункционални способности, за сметка на въоръжение, на оборудване и на оперативната готовност на самолета. Да, в този вид, в който е, той не може да ни върши работа, така както е приело НС проекта за инвестиционен разход, така, както са заложени минимални бойни възможности за този самолет. Ние трябва да ги постигнем\", коментира президентът.  \"Оттук нататък правителството трябва така да направи, че по някакъв начин да запълва тази разлика в цените, за да гарантира целия този пакет и най-малкото трябва да бъде откровено. Ако нещо от това не се осигури, да каже колко струва кога смята да се доставя, какво ще остави като наследство на следващите правителства да плащат, защото плащане ще има и то ще бъде голямо\", подчерта президентът.  \"  добави Радев.  Той каза още, че силно се надява правителството не само да отчете политическия ход, че сме закупили изтребители от нашите стратегически партньори САЩ, но да направи така, че този самолет да има способности.  ", "date": "2019.06.29", "title": "Румен Радев: Правителството да направи така, че F-16 да има способности! "}
{"url": "http://epicenter.bg/article/Yordanka-Fandakova--Za-10-godini-Sofiya-se-promeni-znachitelno--VIDEO--/186875/2/98", "text": "Преди 10 години в столицата имаше 10 км метро, сега са 40, а след няколко месеца ще бъдат 52 км. Това каза кметът на София Йорданка Фандъкова в предаването \"Седмицата\" на Дарик радио.  \"Очевидно е, че за 10 години градът се промени значително. Промени се атмосферата. Преди 10 години София имаше 10 км метро. Днес те са 40, а само след няколко месеца ще бъдат 52. Това са 42 км. ново метро само за 10 години и това не е просто най-удобният градски транспорт, това е проект, който променя средата, променя града и начина на живот на хората и отношението им към града\", обясни тя, цитирана от \"Фокус\".  \"Преди 10 години депонирахме 100% битовите отпадъци в града. Днес депонираме 15%. Това стана благодарение на изградените инсталации за битови отпадъци, които помогнаха за решаването на един от най-тежките проблеми на града – кризата с отпадъците. Плановете ни са след няколко години да имаме нулеви отпадъци и нулево депониране на отпадъците\", добави Фандъкова.  Според нея видима е и промяната в организацията на градския транспорт.  \"Не е нужно да се връщам 10 години назад, само преди 5 години се возехме в старите \"Икаруси\", в които течеше, докато валеше дъжд. Днес те са в историята. 90% от автобусния парк на града е с най-високия екологичен стандарт ЕВРО 6\", коментира още столичният кмет.  \"По улиците на София вече се движат първите 20 електробуса, само след 2-3 месеца ще имаме още 15. Това са превозни средства с нулеви емисии\", допълни тя.  \"25 нови трамвая, първите от десетилетия, 90% подменен тролейбусен транспорт. Това е коренна промяна в обществения транспорт на града, което е най-важната предпоставка за това хората да оставят собствените си автомобили\", изтъкна още Фандъкова.  Според нея управлението на София има чувствителен напредък във всички сфери. \"Първият от няколко години нов градски парк – \"Възраждане\", който в момента се разширява, първият аквапарк с минерална вода, обновени са почти всички градски паркове, в момента се работи в \"Западен парк\".  \"За мен образованието, културата и духовността са наистина това, което променя нагласите на хората, променя отношението към града, съпричастността и отношенията към тях\", посочи тя.  \"За тези 10 години построихме 90 нови сгради на детски градини, 4 нови училища, в момента строим 10 нови училищни сгради и очаквам следващата година, когато бъдат завършени, да няма училище без физкултурен салон\", заяви тя. Фандъкова отчете, че е заварила поне 10 училища, в които децата са играели в класните стаи.  \"Заедно с това работим много активно в сферата на културата. С това искрено се гордея, защото аз започнах тази дейност като заместник-кмет по култура. Ние направихме истинска реформа\", добави тя.  Кметът на София даде подробности и за поисканите от нея оставки в последните дни - вчера тя поиска оставката на главния архитект на \"Младост\".  \"Идеята там е да се спасят зелените пространства, но докато се полагат тези усилия, главният архитект е направил абсолютна провокация и саботаж\", посочи Фандъкова. И допълни, че прави всичко възможност този човек да бъде освободен от длъжност.  На въпроса иска ли да бъде кмет на София в следващ мандат, Фандъкова каза, че ще продължи да работи, но все още е рано да каже какво е нейното решение, това ще стане в навечерието на изборите, при всички случаи в началото на есента.  ", "date": "2019.06.29", "title": "Йорданка Фандъкова: За 10 години София се промени значително (ВИДЕО) "}
{"url": "http://epicenter.bg/article/Gen--Andrey-Botsev--Predstoi-okonchatelno-podpisvane-na-dogovora-za-iztrebitelite-F-16-/186877/2/0", "text": "Предстои окончателно подписване на договора за изтребителите F-16, ако бъде одобрена цената и начинът на плащане. Това каза в интервю за предаването „За честта и славата на България“ на Радио „Фокус“ началникът на отбраната генерал Андрей Боцев. Преди дни са проведени разговори с представителите на правителството на САЩ, добави той.  „Продължаваме да поддържаме бойната авиация. Знаете, че в момента вървят ремонтни дейности на МиГ-29. И да се сключи договор за F-16, по оперативна съвместимост ще влязат след 4-5 години най-рано, така че ние трябва да поддържаме авиацията си, която може да се използва до 30-та година“, посочи генерал Андрей Боцев.  Той допълни, че има сключен договор и за поддръжката на СУ-25. За Су–25 той коментира, че е единственият бомбардировач за поддръжка на сухопътни и на морски операции, затова е много полезен за армията ни.  „Бойният вертолет МИ-24 също е много ценен за нас, защото той е също така служи за поддръжка в сухопътни и морска операции“. В момента имаме два изправни такива. Надявам се до края на годината да получим още два, а останалите периодично да се ремонтират и поддържат. Също така септември месец трябва да влезе в строя още един вертолет МИ-17, който очакваме да излезе от ремонт и да се включи в изпълнение на бойните задачи, а също и при гасенето на пожари“, обясни Андрей Боцев.  Той посочи, че днешното авиошоу в Граф Игнатиево е преминало впечатляващо за многото зрители, дошли да наблюдават демонстрациите.  Президентът Румен Радев, който също присъства на летателния ден, е изразил голямо задоволство от подготовката на летателния състав и от подобренията, които са направени на летище Граф Игнатиево, добави генерал Андрей Боцев.  ", "date": "2019.06.29", "title": "Ген. Андрей Боцев: Предстои окончателно подписване на договора за изтребителите F-16 "}
{"url": "http://epicenter.bg/article/Ninova-pita-Borisov--Koy-kazva-istinata-za-Su-25---Karakachanov--Karayancheva-ili-Karanikolov--/186884/2/0", "text": "Четири остри въпроса задава председателят на БСП Корнелия Нинова към премиера Бойко Борисов във Фейсбук. Тя пита за ремонта на самолетите Су-25, за цената на Ф-16, за заплатите на медицинските сестри и за доклада за България, гласуван в ПАСЕ.  Във връзка със събитията през последните седмици имам 4 въпроса към премиера Борисов.   Г-н Борисов, Вашият вицепремиер Каракачанов твърди, че има подписан договор с Беларус и преведени пари за ремонт на СУ-25. Вашият министър Караниколов иска да разтрогне договора. Председателят на Народното събрание Караянчева подвежда Русия, като на най-високо равнище заявява, че Русия ще ремонтира същите самолети. Кой от тези тримата говори от Ваше име и кой казва истината? Кой носи отговорност за този огромен международен гаф?   Президентът Радев заяви, че цената на Ф-16 е 3.45 млрд., а вие твърдите, че е 2.2 млрд. Г-н Премиер, защо при огромен излишък в бюджета, вземате нов заем от 400 млн.? Кой, кога и при какви условия ще го връща?   Защо излъгахте медицинските сестри, че ще им увеличите заплатите? Днес 109 лекари и медицински работници във видинската болница хвърлиха оставки. Вие ли наредихте на министър Ананиев да обяви, че ще закрива отделения в ообластните болници в Северозапада?   Четохте ли доклада за България, гласуван в ПАСЕ? Да кажете нещо за корупцията в страната? Споделяте ли европейската оценка за Вашето управление?  ", "date": "2019.06.29", "title": "Нинова пита Борисов: Кой казва истината за Су-25 - Каракачанов, Караянчева или Караниколов?! "}
{"url": "http://epicenter.bg/article/Delegatsiya-na-DPS-nachelo-s-Mustafa-Karadaya-uchastva-v-saveta-na-partiya-ALDE-/186885/2/0", "text": "Председателят на ДПС Мустафа Карадайъ води делегацията на съвета на партията на европейските либерали, на който бе направен отчет на резултатите от европейските избори и бяха очертани приоритетите на новата центристка група в Европейски парламент „Обнови Европа“. Това съобщиха от пресцентъра на партията.  Събитието се проведе в Цюрих, Швейцария и в него участие взеха още Илхан Кючюк - зам.-председател на АЛДЕ партията и евродепутат от ДПС, Искра Михайлова - зам.-председател на групата “Обнови Европа\" и евродепутат от ДПС, Хамид Хамид - зам.-председател на ПГ на ДПС и Атидже Алиева-Вели - евродепутат от ДПС.  В присъствието на редица партийни лидери партия АЛДЕ обсъди успешните за либералите резултати на европейските избори и сформирането на третата по големина парламентарна група „Обнови Европа“, в която участие взима и партията на президента Макрон „Република напред“.  По време на срещата се даде и висока оценка за международната дейност на ДПС и постигнатия резултат. Председателят на ДПС Мустафа Карадайъ изрази своите високи очакавания, че парламентарната група “Обнови Европа” ще усее да лансира така необходимите реформи за една по-демократична, по-отворена и по-свободна Европа.  По време на заседанието на Съвета в Цюрих бяха приветствани две нови пълноправни членки в семейството на АЛДЕ: „Зелена либерална партия“ от Швейцария и „Съюз за спасение на Румъния“ (USR).   Също така, бяха обсъдени и приети две неотложни резолюции - за отношенията между ЕС и Швейцария и за атаките срещу академичната общност в Унгария.   ", "date": "2019.06.29", "title": "Делегация на ДПС начело с Мустафа Карадайъ участва в съвета на партия АЛДЕ "}
{"url": "http://epicenter.bg/article/Georgi-Svilenski--BSP-ne-e-partiya--koyato-shte-bade-zavisima-ot-oligarhichni-interesi--VIDEO--/186886/2/48", "text": "Не се връщаме към стари теми, просто сме последователни в действията си. Искахме още преди 8 месеца експертиза за пътищата. В крайна сметка българските граждани трябва да знаят дали ще получат достъп. Има закон, който казва, че не можем да си го направим сами, искаме само съдействие от АПИ, не искаме да ни казват лаборатории, каза в предаването „Офанзива с Любо Огнянов” по Канал 3 членът на Националния съвет на БСП Георги Свиленски.  Нямам информация, че Валери Жаблянов ще бъде освободен. Това е право на председателя, нека видим причините, и аргументите. Той беше заместник-председател на Народното събрание, посочен от Корнелия Нинова. Всеки един може да работи за партията и като член и като не член. Има точка утре за избор на нов предизборен щаб, аз няма да бъда негов председател, тъй като би трябвало нов човек с нови виждания да поеме тези избори, каза още той.  Не можахме да обясним на българските граждани важността на тези избори и да ги убедим да излязат да гласуват. Хората се разочароваха и не дадоха своя глас. Включването на Бойко Борисов в тези избори също беше фактор. С толкова пари, които има, единственото, което можеше да се случи, е хората да излязат да гласуват, за да му противодействат, заяви Свиленски.  БСП не е партия, която ще бъде зависима от олигархични интереси, а само от своите избиратели, затова не сме съгласни субсидията да бъде 1 лев. Касата на партията се управлява така, както е решено на национален съвет. До момента в структурите на БСП в София не е разглеждано кой да бъде кандидат за кмет. Важно е да намерим човек, който да бъде избран, без значение дали е партиен, или не, категоричен беше той.  ", "date": "2019.06.29", "title": "Георги Свиленски: БСП не е партия, която ще бъде зависима от олигархични интереси (ВИДЕО) "}
{"url": "http://epicenter.bg/article/Aleksandar-Nenkov--Horata-iskat-da-ima-dobra-politicheska-sreda--VIDEO--/186887/2/48", "text": "Чисто технически искам да споделя, че сделка за F-16 няма и докато няма решение, няма да има. Правителството ще сключи най-изгодната сделка. Румен Радев се опитва просто да я атакува с цел да се облагодетелства, каза в предаването „Офанзива с Любо Огнянов” по Канал 3 депутатът от ГЕРБ Александър Ненков.  Вие вярвате ли, че САЩ заради 8 самолета ще спре да критикува, или ще можеш да си купиш мълчание? Тук не става въпрос само за това. Не е сериозно това изказване. Нивото е много ниско на говорене. Това е стратегическа сделка за модернизация на армията. Румен Радев говори за някаква кардинална промяна в държавата и революция. Бих казал, че неговите думи са несъдържателни, но така казани от президент, е и обидно. Не чух да каже дори едно поздравление за последните европейски избори. Той говори думите на Корнелия Нинова. Това не е президент на всички българи. Хората не търсят противопоставяне, каза още той.  Хората искат да има добра политическа среда и да се търси най-доброто за България, както и всички да положат усилия това да се случи по най-добрия начин. По принцип политиците прекачваме границата в сделките да политизираме. Така стана и с изказванията за задкулисие при сделката за ЧЕЗ, където свързаха Цветан Цветанов. ГЕРБ винаги е била партия, която много тясно е свързана със своя лидер. Бойко Борисов ясно показа и преди изборите, че предстоят много сериозни промени, както в кадрови план, така и по друг начин и виждаме, че това е печеливш ход. Ние търпим промяна. Незаменими хора няма, но няма и безгрешни, заяви Ненков.  Без да спечелиш доверието на хората, колкото и добри неща да правиш, те нямат значение. Много хубави неща се направиха през последните години. Аз много силно се съмнявам, че хората толкова лесно прощават. Местните избори са много по-различно нещо и те зависят от фигурите, които ще представят. Ние считаме за най-важно местното управление, защото то е гръбнака. Видимо в градовете и селата, България се променя, може би с по-малко отколкото ни се иска, но се променя, каза Александър Ненков.  ", "date": "2019.06.29", "title": "Александър Ненков: Хората искат да има добра политическа среда (ВИДЕО) "}
{"url": "http://epicenter.bg/article/Margarita-Popova--Glavniyat-prokuror-ne-mozhe-da-bade-sterilen-i-otdelno-ot-darzhavnata-vlast--VIDEO--/186888/2/0", "text": "Какъв трябва да бъде главния прокурор е интересен въпрос, но аз бих го поставила по различен начин. Не какъв трябва да бъде е въпросът, а какъв е заложеният в конституцията модел за него. Непрекъснато се питат хората, може ли да бъде политически независим и дали трябва да отнемем от властта, каза в предаването „Офанзива с Любо Огнянов” по Канал 3 вицепрезидентът (2012-2017 г.) и бивш правосъден министър Маргарита Попова.  Съдебната власт е част от държавната и тя се управлява от ВСС, който половината се избира от Народното събрание с представители с високи професионални качества. Стигаме до извода, че главния прокурор като институция не може да бъде стерилен и отделно на държавната власт и не може да се отдели от законодателната и изпълнителната власт, както и не може да бъде абсолютно и изключително независим. В нашата конституция и законодателството е заложено нещо друго. Според мен това доста осезателно присъствие на другите власти в съдебната система, аз казвам, че може да се говори като за определени зони на комфорт на изпълнителната и законодателната власт по отношение на съдебната и което според мен трябва да се дискутира. Това влияние трябва да се намали, когато има разговори за промяна в Конституцията. Когато има конфронтация, напредък не може да има. Профилът на главния прокурор трябва да бъде приемлив както за политическата власт, така и за съдебната. Не е задължително новият главен прокурор да бъде прокурор, но ако бъде този път от гилдията, може би за някого това ще бъдат допълнителни гаранции, че ще познава добре системата, каза още тя.  В един такъв орган като Прокуратурата нямаш време да се усещаш и да губиш време. Отдавна се говори за премахването на прокуратурата от съдебната власт. Моето мнение е, че все още демокрацията ни не е достигнала до тази степен на развитие в дълбочина, за да сме спокойни, че ако прокуратурата излезе, нещата ще бъдат по-добри. Фокусът на реформите напоследък дава възможност да се направи извод за някои неща, които са отишли твърде далеч. Чувам, че трябва да бъдат ограничени правомощията на главния прокурор, за да отидат нещата напред. Много скептично се отнасям към тези призиви. Какво значи да ограничим властта, която е дадена по Конституция, за да можем да направим едно сполучливи реформи - според мен всички тези призиви са доста опасни, особено ако се свържат непременно с механизма за сътрудничество и проверка. Аз работих по този механизъм и видях какво се случва там. Сега съм обезпокоена, защото както във вътрешнополитически план у нас, така и в международен план, работата по този механизъм беше взета от политически неутрални хора. Този механизъм не знам вече дали изпълнява предназначението си, заяви Маргарита Попова.  ", "date": "2019.06.29", "title": "Маргарита Попова: Главният прокурор не може да бъде стерилен и отделно от държавната власт (ВИДЕО) "}
