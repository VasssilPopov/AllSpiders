{"url": "http://epicenter.bg/article/Zinaida-Zlatanova--Neka-i-dvete-strani-v-spora-za-Geshev-da-se-uspokoyat/199008/2/0", "text": "8Не ми направи добро впечатление тонът, с който си говореха членовете на ВСС. Не си даваха сметка, че хората ги гледат и са на тези позиции, за да дават пример. Това заяви бившият правосъден министър Зинаида Златанова в предаването \"Офанзива с Любо Огнянов\" по Канал 3.    “Нека и двете страни в спора за Гешев да се успокоят. Няма как обществото да не се занимава с избора на нов главен прокурор. Но от друга страна, не може да обръщаме отношението към Прокуратурата в цялостна идеология, върху която стъпват няколко партии”, каза още тя.    “Президентът има право да предлагат промени в Конституцията. Съдебната реформа не е професионален, а обществен и политически въпрос”, допълни Златанова.    “По-добре да няма промени в съдебната система. Не очаквам да се задълбочи кризата с указа на президента”, коментира бившият правосъден министър.    “Когато няма назначен нов главен прокурор, функциите се продължават от предишния”, разкри Златанова    \"Г-жа Павлина Панова щеше да е по-добър председател на ВКС. Но ВСС избра Лозан Панов. Същите хора, които преди това изразяваха лошо мнение за него. Не може предварително да говорим дали даден колега ще бъде добър, преди да сме видели работата му\", завърши Зинаида Златанова.", "date": "2019.11.16", "title": "Зинаида Златанова: Нека и двете страни в спора за Гешев да се успокоят"}
{"url": "http://epicenter.bg/article/Prof--Kantardzhiev--Rinovirus-e-izoliran-pri-deteto--koeto-pochina-sled-obikalyane-v-3-bolnitsi/198962/2/0", "text": "„Тъй като в публичното пространство започнаха да се спрягат някакви коксаки вируси и други неща, бях принуден да направя изявление, че в Националната референтна лаборатория, беше получен от „Пирогов” материал на това 3-годишно дете и се доказаха риновируси. Не твърдим, че това е причината за смъртта, възможен е сепсис, възможни са други неща”. Това обясни в предаването „Събуди се”, по Нова телевизия, проф. Тодор Кантарджиев, директор на Центъра по заразни и паразитни болести.    Каква е причината за смъртта на детето ще бъде изяснено от проверката.    Проф. Кантарджиев коментира и грипните вируси.    „Вчера най-накрая пристигна грипната ваксина. Аплодирам тази програма, защото това е първа стъпка на здравното министерство и НЗОК да направят някаква профилактика на грипните заболявания при възрастните”, заяви проф. Кантарджиев. Той поясни, че ваксината ще бъде разпределена в страната след понеделник, 18 ноември.    Заради топлото време грип в страната още няма.    Относно заразата от морбили, проф. Кантарджиев обясни, че 2 седмици не е имало разпространение на заболяването в страната, но на третата са се появили такива случаи.    „Разпространението на морбили сред децата до 8-годишна възраст е проблем в Монтана. Има 1 случай на заразено бебе в София, което още не е било ваксинирано. В Пазарджик има единичен случай на дете, което е контактувало с човек, върнал се от Франция”, обясни проф. Кантарджиев. При три от децата от Монтана е написано, че са ваксинирани, но се оказало, че не са.", "date": "2019.11.16", "title": "Проф. Кантарджиев: Риновирус е изолиран при детето, което почина след обикаляне в 3 болници"}
{"url": "http://epicenter.bg/article/Prezidentat-Rumen-Radev-shte-poseti-Zografskiya-manastir-v-Sveta-gora-/198966/2/0", "text": "Втори ден от посещението на президента Румен Радев в Света гора. Президентът днес ще посети българската духовна и национална светиня - православният манастир „Св. Великомъченик Георги Зограф“, който отбелязва на 16 ноември своя празник. Това съобщиха от прессекретариата на президента. В Света гора йеромонах Стефан и представителите на Свещения Кинотис вчера посрещнаха тържествено президента Румен Радев пред централната църква „Св. Богородица\" в Карея. Света гора винаги е имала благотворно влияние за православната общност, заяви Румен Радев при пристигането си.", "date": "2019.11.16", "title": "Президентът Румен Радев ще посети Зографския манастир в Света гора "}
{"url": "http://epicenter.bg/article/MTSP--600-000-dushi-shte-badat-podpomagani-s-hrani-i-pochistvashti-materiali-po-evropeyskata-programa/198973/2/0", "text": "Социалното министерство смята да увеличи броя на хората, които ще получават хранителни пакети по европейската програма за материално подпомагане. Освен храни, ще се раздават и почистващи материали, предаде БНР.    За новия програмен период средствата по оперативната програма ще се удвоят и ще са 500 милиона лева. Това ще позволи пакети с храна да получат още 100 000 бедни и така броят на подпомаганите ще е 600 000.    Право на помощи ще имат и възрастни над 70 години с доход под линията на бедност. Те, енергийно подпомагане, както и други категории уязвими, ще получават и пакети за лична хигиена, обясни заместник-министър Зорница Русинова:    „Прах за пране, хигиенни материали за дома, почистващи материали“.    Ще има и нов вид материална помощ за бедните семейства с бебета и самотните майки – т. н. „пакет бебе“ с „памперси, козметични продукти и всичко, което е необходимо за едно бебе, включително и мъничка кошарка. Вярваме, че това ще бъде един допълнителен демографски стимул“, обясни Русинова.    Социалното министерство предлага студентите по социални дейности да получават средна заплата за бранша, ако работят в социални услуги след завършването на университет. Сега заплащането е около минималната заплата Програмата ще се субсидира с 10 милиона лева европейски пари за период от година и половина, каза още заместник-министър Зорница Русинова.   \"Субсидирана заетост, за да има стимул един млад човек да започне в такъв тип услуга - да покриваме възнаграждение на база на средна брутна работна заплата по икономическа дейност. За момента средната работна заплата варира около 1200 лв по икономическа дейност...\".    Русинова допълни, че годишно се търсят 500 студенти за социални специалности.", "date": "2019.11.16", "title": "МТСП: 600 000 души ще бъдат подпомагани с храни и почистващи материали по европейската програма"}
{"url": "http://epicenter.bg/article/Anastasiya-Mozer-/198974/2/0", "text": "\"Щрихи от един живот в трудно време\" - в страниците на тази книга са скрити драматични моменти от историята на България и съкровени моменти от личния живот на Анастасия Мозер - \"желязната лейди\" в българската политика.    През 1962 г. е прогонена в Америка. Там среща любовта на живота си – Чарлз Мозер, и работи в Световната банка. Завръща се в родината си през 1992 г. – след 28 години изгнаничество в САЩ. В бурното начало на българската демокрация основана БЗНС – Народен съюз. Била е депутат в четири Народни събрания и зам.-председател на 40-ия парламент. Днес отново живее в САЩ.    „Главната причина за моето идване е конгресът на Обединени земеделци, който ще бъде утре в Пазарджик, както и представянето на книгата „Анастасия Мозер – щрихи от един живот в трудно време”, каза тя в предаването „Тази събота” на bTV.    Казва, че поне веднъж в годината си идва в България. Чувства и България, и САЩ като свой дом, но признава, че не е лесно да се живее на две места.    Благодарна е за живота си в Америка, защото там е получила образование и е срещнала съпруга си, за когото казва, че е изключително скромен и интелигентен човек.    „Аз съм скромен човек, което в политиката не е най-доброто, но това е въпрос на характер. Доволна съм, че дойдох в България в първите години на демокрацията, когато хората работеха с убеждение, принципи и всеотдайност, които след това изчезнаха”, споделя Анастасия Мозер.    „Стамболийски е казал, че властта корумпира, но никога не е предполагам, че това става толкова бързо”, допълва тя.    Анастасия Мозер призна, че е разочарована от хората в политиката и най-вече от непрекъснатите опити за преврати и непочтено отношение. Впоследствие я разочарова това, че по-голямата част от хората около нея са се оказали доносници.", "date": "2019.11.16", "title": "Анастасия Мозер: Разочарована съм от хората в политиката "}
{"url": "http://epicenter.bg/article/Neno-Dimov--Ima-nad-700-mln--leva-za-reshavane-na-problema-s-mrasniya-vazduh-/198976/2/0", "text": "Министърът на околната среда и водите Нено Димов коментира пред БНТ темата с мръсния въздух. Според него тя е станала актуална, когато е била определена като приоритет на министерството през 2017-та година. Той заяви, че има над 700 млн. лева за решаване на този проблем в текущата оперативна програма на министерството.   \"Когато се задават въпроси към местната власт, трябва съответно местната власт да отговори на това, което направихме и което според мен беше много сериозен пробив за пръв път в екологично законодателство, в закона за числата ние променихме в момента стимулите и респективно санкциите към местната власт, не те да изпълняват програмите си. Досега беше санкционирано, ако не се изпълняват програмите, сега ние санкционираме, ако няма резултат, т.е. за първи път фокусът е насочен към постигане на резултат, което в края на краищата е важно, защото ако вие изпълнявате една програма без резултат, значи тази програма не е добра\", каза още той  \"Това, което може да се каже за изборите, които минаха тази година - понеже има евроизбори, местни избори, безспорно и на двата избора победителят е ГЕРБ\", каза още Димов.    По думите му управляващата коалиция като цяло се е представила много добре. На местните избори ВМРО удвои общинските си съветници от 120 на 240, от около 30 кмета досега, над 60 в момента, така че това е за ГЕРБ много сериозната подкрепа, която се получи, т.е. запазва коалицията си, подкрепата, която има, така че това е първият извод, каза Димов.    \"Вторият извод се видя най-ясно в София - че старите комунисти направиха коалиция с новите комунисти. На практика тук под комунизъм аз имам предвид начин на мислене\", каза още Димов.", "date": "2019.11.16", "title": "Нено Димов: Има над 700 млн. лева за решаване на проблема с мръсния въздух "}
{"url": "http://epicenter.bg/article/Sotsialisti-se-otrichat-ot-podpiska-s-iskane-za-ostavki-/198977/2/0", "text": "Във връзка с медийни публикации, съдържащи доклад и подписка с искане за оставки на ръководството на БСП, членове на левицата сигнализираха в централата на партията, че нито са полагали подписа си под такъв текст, нито са дали устно съгласие името им да присъства сред изброените. Това съобщиха от пресцентъра на БСП.   От партията уточняват, че социалиситте са разбрали за текста и присъствието им в списъка от имена от медиите.   Вчера излезе информация, че петдесет социалисти искат отново оставката на лидера на БСП Корнелия Нинова, Изпълнителното бюро на партията и предизборния й щаб. Мотивите - заради резултатите на местните избори.    В документ, озаглавен \"Обективен прочит\", изготвен от Ана Пиринска и от Чавдар Георгиев, те изтъкват, че партията не е повишила присъствието си в страната, а е повторила резултатите от изборите през 2015 г., когато има 60 кметове на общини и 930 общински съветници, докато сега има 58 кметове на общини и 1006 съветници.    Документът е подписан само от 23-ма от тези 50, след които бившите лидери на БСП Сергей Станишев и Михаил Миков, от Атанас Мерджанов, Ангел Найденов, Димитър Дъбов, Георги Божинов и Борислав Гуцанов, както и от настоящи депутати от левицата като Валери Жаблянов, Красимир Янков, Антон Кутев, Лало Кирилов, Дора Янкова и др.   Твърдеше се, че противниците на Нинова щели да внесат този документ на утрешния пленум като алтернативен анализ на изборните резултати.", "date": "2019.11.16", "title": "Социалисти се отричат от подписка за оставка на Нинова"}
{"url": "http://epicenter.bg/article/Prof--Bliznashki--Ako-prezidentat-otkazhe-da-podpishe-ukaza-za-Geshev--shte-narushi-Konstitutsiyata/198978/2/0", "text": "Ако президентът Румен Радев откаже да подпише указа за назначаване на Иван Гешев за главен прокурор, чиято кандидатура беше прегласувана от ВСС, държавният глава ще извърши много тежко престъпление. Това каза за предаването „Метроном“ по Радио „Фокус“ експертът по конституционно право проф. Георги Близнашки.   „Ще наруши Конституцията, а нарушаването на Конституцията, наред с държавната измяна, е най-висшето  Ако бъде отстранен от длъжност може да се стигне до наказателнполитическо престъпление, за което може да се открие процедура за импийчмънт.а отговорност, но това са гранични хипотези и не си заслужава да ги обсъждаме.   Президентът трябва да изпълни своя дълг като подпише указа за назначаване на главния прокурор“, каза проф. Близнашки.   Той коментира още, че се надява държавният глава да не търси начин да осуети назначаването на Иван Гешев. По думите му няма смисъл Румен Радев да сезира Конституционния съд и цялото връщане на процедурата и прегласуване на кандидатурата е било безсмислено.", "date": "2019.11.16", "title": "Близнашки: Радев ще направи най-висшето политическо престъпление, ако не подпише указа за Гешев"}
{"url": "http://epicenter.bg/article/Katastrofa-zatvori-Severnata-skorostna-tangenta-/198965/3/0", "text": "Катастрофа е причината за временно ограничаване на движението при 14-ия километър на Северната скоростна тангента в посока Варна, съобщават от АПИ.    Обходният маршрут е през път II-18 Околовръстен път на София.   Ударили са се един товарен автомобил и две леки коли. Информацията за сега е за една пострадала жена. И към момента движението в района е затруднено, уточниха от МВР.  ", "date": "2019.11.16", "title": "Катастрофа затвори Северната скоростна тангента, една жена е пострадала"}
{"url": "http://epicenter.bg/article/Zaradi-narusheniya-253-kashti-za-gosti-shte-vrashtat-obshto-46-4-mln--lv-/198960/4/0", "text": "Държавен фонд \"Земеделие\" откри нарушения при 253 къщи за гости.   Започнатите производства са за общо 46,4 млн. лв. От тях 158 проекта са с наложена пълна санкция от 100% за общо 43,1 млн. лв. Останалите 95 проекта са с частична санкция, която възлиза на 3,3 млн. лв.  Едва на 23 от проектите не е наложена никаква санкция. От ДФЗ съобщават, че от проверените през юни 288 проекта за къщи за гости по Програмата за развитие на селските райони 2007-2013 г. към момента са обработени резултатите за 276 от тях.   Санкциите, които ДФ \"Земеделие\" налага, са в резултат на събраната информация по време на проверките от страна на ДФ \"Земеделие\" и са в съответствие с \"Правила за определяне на размера на подлежащата на възстановяване безвъзмездна финансова помощ при установени нарушения по чл. 27, ал. 6 и 7 от ЗПЗП по мерките на ПРСР 2007-2013г.\"   Най-честите констатирани нарушения при проектите за къщи за гости са свързани с неизпълнение на показателите на одобрения бизнес план - неизпълнение на реализираните приходи от подпомогнатата дейност, неизпълнение на ангажимента за създаване на нови работни места, липса на активи, за които е изплатена субсидията, както и изкуствено създадени условия за получаване на предимство в противоречие с целите на мярката.  ", "date": "2019.11.16", "title": "Заради нарушения 253 къщи за гости ще връщат общо 46,4 млн. лв."}
{"url": "http://epicenter.bg/article/Ognyan-Minev--V-politikata-smislenata-oferta-kam-izbiratelya-predpolaga-yasna-identichnost/198971/11/0", "text": "Преди 20-на години гледах интервю на Лари Кинг с политически анализатор по CNN. Интервюираният колега се опитваше да гледа \"отгоре\" на политическия двубой и каза - \"Вижте, аз не съм нито републиканец, нито демократ...\" \"А-а - включи се мълниеносно Л. Кинг - значи сте вегетарианец?\" Спомням си често тази история когато за пореден път се натъкна на двата еднакво безсмислени полюса на българското отношение към лявото и дясното. В продължение на 30 години кандидати за политици или вече практикуващи претенденти за лидери се идентифицират пред гражданите с категорично твърдение - \"Аз съм десен!\", или - по-рядко, особено извън БСП - \"Аз съм ляв!\"    \"Десен\" дълго време беше и си остава не просто символ на антикомунист, но и по някакъв начин - противник на статуквото. На всяко статукво. Така ролята на умереността, консерватизма и разумното ограничение пред претенцията за промяна - \"десен\" - у нас се превърна в роля на непримирим със статуквото революционер, който иска \"чист капитализъм\", \"чиста демокрация\" и \"100 процента Европа и Запад\". На всяка цена.    насам, и което срамежливо се нарича от \"левите\" - \"социализъм\". Край \"лявото\" и \"дясното\" се нароиха голям брой тарикати - мераклии за слава, пост и печалба чрез политика - които се бият в гърдите и ни уверяват, че са такива или онакива.  Именно защото и левите, и десните ни поомръзнаха, сега ще предложим на вниманието ви един трети вид, хибрид - народен човек, който не ходи \"в крайности\". И който се опитва да потърси внимание и подкрепа във всички посоки. Аз винаги съм смятал, че лявото и дясното са роли, които се играят в политическата игра и имат относителен характер. Относителен не затова, че принадлежността към определени ценности, принципи и интереси е второстепенна - напротив, много важна е за определяне позицията на един човек или на една общност.   Относителен затова, че в политиката освен състезание между противоположни визии има и общ интерес - на обществото, на нацията, на съдружието - като ЕС, например. Този интерес се появява и очертава в състезанието между лявото и дясното, но едновременно се явява и пространство на компромис и споразумение в полза на общи - и затова по-висши цели. Ние притежаваме способността да изтъркваме думите от прекалена и неподходяща употреба. Затова превърнахме лявото и дясното в думи, които малко говорят за това кой какъв е.   През последните десетилетия многократно разменихме значението и ролите на лявото и дясното в българската политика - както по обективни причини, така и поради изкривена употреба. Червените олигарси, които си поделиха националното имущество след 1989 г. си останаха \"леви\" - поради партията, която им даде властта и парите на държавата.   Така \"левите\" охраняваха ретроградното и мимикриращо статукво на посткомунизма, в което от бруталния комунизъм се пръкна примитивната, подобна на джунгла версия на мутренския квази-капитализъм. \"Десните\", вдъхновени от Рейгън, Тачър и Запада революционери в синьо бяха - и отчасти до днес си остават  психологически радикали, непрактични визионери и радетели за незабавна и категорична промяна на всичко из основи.   Това е т.нар. \"градска десница\", която всъщност е на позициите на прогресистката средна класа в цяла Европа.   и стремяща се да се облече в цветовете на консерватизма. Тази народняшка десница е продукт на вече разгъналия се примитивен, квази-капитализъм. Тя изразява интересите на тези, които искат статуквото да се утвърди и да векува - задкулисното разпределение между държава и олигархичен капитал, използването на правосъдието и закона в интерес на собствената власт и бизнес, правото на политико-икономическия връх да управлява извън контрола на обществения интерес.  Но и тук неразборията е много голяма. Когато патриотизмът се смеси с русофилия - с приоритет на интересите на друга държава, а национализмът - с оперетъчно скандалджийство по улици, университети и ТВ студия, зад претенциите релефно прозира тарикатлъка и дребнавия - често личен - интерес. Който язди \"национализма\" за да присъства на политическата сцена.  В процепите между тези различни идентификации и самоидентификации на лявото и дясното се промушват и новите проекти на \"няма-ляво-няма-дясно-то\". Тяхната претенция понякога има ситуационен смисъл, но в дългосрочен план липсата на политическа идентичност води до трудно разпознаване и вътрешни напрежения.   В политиката смислената оферта към избирателя предполага ясна идентичност и демонстрация на ресурси за постигане на декларираните цели. \"Дайте да дадем\" е лозунгът на \"срамежливите\" около политически проекти, които са показател за тлееща криза на същинския пазар на демократична политика.", "date": "2019.11.16", "title": "Огнян Минчев: В политиката смислената оферта към избирателя предполага ясна идентичност"}
{"url": "http://epicenter.bg/article/Nosht-na-teatrite-v-18-grada-v-Balgariya-/199000/6/0", "text": "Нощта на театрите е за седма година в България. 18 града ще се включат. Инициативата започва от Хърватска с един детски спектакъл. В момента се провежда едновременно в 11 европейски държави.    Над 170 представления в стандартен и нестандартен час, пърформанси, форматни събития, дискусии, изложби, “отворени врати”, театрални пътешествия и срещи зад кулисите, NT Live, импро театър, концерти, ателиета, фокуси, поетични рецитали, младежко творчество, изключително богата детска програма в София, Пловдив, Варна, Бургас, Стара Загора, Русе, Хасково, Благоевград, Велико Търново, Сливен, Габрово, Симитли, Добрич, Плевен, Кърджали, Смолян, Перник и Шумен ще предложи седмото издание на Нощ на театрите.    Тази година кампанията за инициативата е с послание \"Ти променяш играта. Играта променя теб\" и е вдъхновено от взаимната промяна, която се случва на зрителите и на изкуството. Над 1500 творци от различни театрални стилове стават част от европейската платформа в България и ще представят своите продукции в над 90 локации в 18 града.    Форматът на Нощ на театрите няма аналог в България.    Освен смяната на Времето и експеримента с Пространството Нощта случва стотици интересни съдържания, присъединява разнообразни локации, развива програма от сутринта до полунощ, дава възможност за изява на институционален и алтернативен театър, привлича зрители и участници от различни възрасти. Всичко това прави Нощ на театрите една от най-мащабните и силни театрални инициативи в България.  ", "date": "2019.11.16", "title": "Нощ на театрите в 18 града в България "}
{"url": "http://epicenter.bg/article/Royters-Ipso--44--ot-palnoletnite-amerikantsi-smyatat--che-tryabva-da-ima-impiychmant-na-Tramp/198957/7/0", "text": "Предаваните по телевизията изслушвания, започнали тази седмица в Камарата на представителите на САЩ, не изглежда да са повлияли на нагласите на американците към президента Доналд Тръмп.   Обществената подкрепа за импийчмънта му остава, каквато беше преди и след показанията на първите изслушани американски дипломати, предаде Ройтерс.    Според проучването на Ройтерс/Ипсос, което е направено онлайн от четвъртък до петък сутринта, 44 процента от пълнолетните американци смятат, че трябва да има импийчмънт на Тръмп, а 40 на сто, че не трябва. При подобно изследване по-рано през седмицата на това мнение бяха 45 процента, а 42 на сто бяха против.    Според проучването на Ройтерс/Ипсос около 68 на сто от американците казват, че следят изслушванията. От тях 28 процента казват, че гледат или слушат преките им излъчвания. Около 25 на сто не обръщат никакво внимание на процедурата по импийчмънт в Конгреса.    Сред обръщащите внимание, 41 процента заявяват, че в резултат на излушванията сега \"подкрепят в по-голяма степен\" импийчмънта на Тръмп, а 25 на сто казват, че в резултат на изслушванията сега \"подкрепят в по-малка степен\" импийчмънта. Тези констатации в съчетание с наблюдаваната като цяло липса на промяна в общественото мнение по въпроса подсказват, че досега изслушванията по-скоро са дали аргумент на хората да затвърдят мнението си за или против импийчмънта.   13,8 милиона души са проследили по телевизията първия ден от публичните изслушвания по разследването за импийчмънт на президента на САЩ Доналд Тръмп, предаде Асошиейтед прес.   Компанията \"Нилсен\" съобщи, че 10 различни телевизионни канала са предавали изслушванията на живо или са излъчвали записи от тях. Каналът \"Фокс нюз\" е бил най-гледаната телевизионна мрежа, въпреки че водещите в най-гледаното време постоянно иронизират разследването, предаде БТА.   Припомняме, че за първи път през последните две десетилетия изслушванията в Камарата на представителите по разследването за импийчмънт срещу президента протекоха публично. По американските телевизии бяха излъчени свидетелствата на двама дипломати за отношенията на Тръмп с Украйна.    Двама високопоставени американски дипломати говориха в продължение на повече от 5 часа в Долната камара на Конгреса за искането на Тръмп Украйна да разследва неговия опонент демократ Джо Байдън.    \"Станах свидетел на странна комбинация от обнадеждаващи, смущаващи и обезпокоителни обстоятелства\", каза американският шарже д'афер в Украйна Уилям Тейлър.    Американският висш представител в Киев Бил Тейлър пък заяви пред конгресмените, че държавният глава е обвързал ключова военна помощ и посещение в Белия дом с разследване срещу Байдън и сина му.    \"Намирам за абсурдно да задържаш помощ в областта на сигурността заради подкрепа за политическа кампания\", коментира Тейлър.    Той разказа, че негов сътрудник чул през лятото разговор на Тръмп с американския посланик в Европейския съюз Гордън Сондланд и попитал какво мисли президента за Украйна.    \"Посланик Сондланд отговори, че президентът Тръмп е загрижен повече за разследването на Байдън, отколкото за Украйна\", заяви Тейлър.    \"Въпросите, които възникват в това разследване за импийчмънт, са дали Тръмп е искал да се използва уязвимостта на страна съюзник и да прикани Украйна да се намеси в нашите избори\", добави председателят на Комисията по разузнаване в Камарата на представителите Адам Шиф.    От своя страна републиканците описват твърденията като основани на слухове. Според тях Украйна така и не е предприела въпросното разследване, но е получила финансовата помощ, което означава, че американската администрация не е извършила нищо нередно.    Доналд Тръмп отхвърля твърденията на двамата дипломати. Макар и раздразнен, той каза, че не е гледал и една минута от първите публични изслушвания.", "date": "2019.11.16", "title": "Ройтерс/Ипсо: 44% от пълнолетните американци смятат, че трябва да има импийчмънт на Тръмп"}
{"url": "http://epicenter.bg/article/Stoichkov--Gordeya-se-s-moyata-strana--Balgarite-sme-tihi-i-uvazhavame-drugite--/198994/8/0", "text": "Христо Стоичков анализира проблемите с расизма по футболните стадиони у нас, след като българският национален отбор получи наказание от УЕФА заради неприятни подвиквания от трибуните по време на мача с Англия.    Легендарният футболист реагира емоционално в телевизията, за която работи в САЩ - \"Унивижън\", и дори се разплака в ефир, но пред английското издание  обясни, че подобни действия не са типични за България и са дело на малка група хора, предаде  .  \"Тогава се почувствах много, много зле. Плаках, защото ми дойде отвътре. Страната ми е добра. Не е типично за нас. Играл съм много пъти на този стадион и никога не съм чувал такова нещо. Никога, никога, никога. Такъм проблем просто не съществува! Той се появи заради лоши хора. Българите сме много тихи и уважаваме другите. Уважаваме много другите хора и държави, дори когато сме гости. Това не сме ние!\", заяви Камата в типичния си стил от Маями.    \"Хората, които правеха нацистки знаци и издаваха маймунски звуци, са много глупави. Не мога да бъда категоричен, но този проблем не съществуваше по мое време\", добави той.    \"За това съм и толкова ядосан. Гордея се с моята страна, с това, че съм играл за нея и съм я представял. Изговори се много за този инцидент, даже прекалено. Трябва да се вземат някакви мерки\", завърши той.    УЕФА вече обяви наказанието на България заради расистките скандирания. Националният ни отбор трябва да изиграе един мач пред празни трибуни (този с Чехия на 17 ноември) и да плати 85 хил. евро. Също така страната ни ще бъде под мониторинг и при ново подобно провинение в следващите 2 години, ще последва още един домакински мач без публика.", "date": "2019.11.16", "title": "Стоичков: Гордея се с моята страна! Българите сме тихи и уважаваме другите! "}
{"url": "http://epicenter.bg/article/Ivelin-Popov-spira-da-igrae-s-natsionalniya-otbor-sled-Chehiya--VIDEO--/199002/8/0", "text": "Капитанът на Българския национален отбор по футбол Ивелин Попов ще изиграе последния си мач с екипа на \"лъвовете\" срещу Чехия утре, съобщи Канал 3.   Самият футболист обяви своето решение в навечерието на евроквалификацията утре на националния стадион \"Васил Левски\".    Според бившият играч на Литекс решението му е окончателно и той няма да вземе участие в предстоящите финали в Лигата на нациите.    \"Искам да дам път на младите. Знам кога е дошъл моментът да кажа край. Аз съм на 32 години и винаги ще съм благодарен на националния отбор. не съм пропуснал лагер на тима в последните 12 години, никога не съм се оплаквал. Благодаря на БФС и съжалявам, че не успях да помогна да се класираме на голям форум\", каза Ивелин Попов.", "date": "2019.11.16", "title": "Ивелин Попов спира да играе  с националния отбор след Чехия (ВИДЕО) "}
{"url": "http://epicenter.bg/article/Gen--Haynrih-Braus-V-momenta-samo-amerikanskiyat-shtit-mozhe-da-zashtiti-evropeytsite-pri-zaplaha-ot-Rusiya/198958/7/0", "text": "„Сътрудничеството в отбраната ще бъде един от приоритетите на Германия по време на председателството й в Съвета на ЕС през втората половина на следващата година“, обяви министърът на отбраната Анегрет Крамп-Каренбауер. Генерал Хайнрих Браус, до миналата година заместник-генерален секретар на НАТО, заяви за БНР, че европейците трябва да се поемат по-голяма тежест при гарантирането на сигурността си, но като партньор, а не като враг на Америка: „Ние, европейците, сме далеч от способността си сами да се грижим за сигурността си. А и не виждам защо трябва да се разграничаваме от Америка. С изключение на Франция нито една друга европейска страна не притежава ядрено оръжие. В момента само американският щит може да защити европейците при заплаха от Русия. За Германия това е от съществена важност“.", "date": "2019.11.16", "title": "Ген. Хайнрих Браус:В момента само американският щит може да защити европейците при заплаха от Русия"}
{"url": "http://epicenter.bg/article/Vuchich-e-priet-po-speshnost-v-bolnitsa-/198961/7/0", "text": "Сръбският президент Александър Вучич е приет по спешност във Военно-медицинската академия /ВМА/ в Белград.  Той е настанен късно снощи поради “сърдечно-съдови проблеми”, съобщиха от секретариата на президентството, предаде БГНЕС.", "date": "2019.11.16", "title": "Вучич е приет по спешност в болница "}
{"url": "http://epicenter.bg/article/Maya-Manolova--Bolnichnite-da-se-poemat-iztsyalo-ot-darzhavata-i-da-zapochne-preizchislyavane-na-pensiite-/198959/2/0", "text": "„43% от пенсионерите живеят под прага на бедност. Поетапно, от настоящия бюджет и в следващите години, пенсиите трябва да се преизчислят, докато минималната пенсия достигне прага на бедност от 363 лв.“, смята Мая Манолова    „По повод решението на управляващата коалиция да не се заплаща първият ден от болничните и да се увеличи минималната пенсия на 250 лв., считам, че тези мерки ощетяват гражданите, а бюджетът не спомага за преодоляване на бедността.“ Това заяви в своя позиция във Фейсбук Мая Манолова.    „От проекта за бюджета за 2020 г. се вижда, че въпреки твърдението на управляващите, че бил „пица с шунка”, то шунката остава за приятелските кръгове, а за пенсионерите и работещите хора са трохите“, посочва Манолова.    „Пенсиите не са преизчислявани от 2009 г. – вече 10 години. Крайно време е да се предприеме преизчисляването им, тъй като към момента хора с една и съща квалификация, заемали една и съща позиция, с един и същ трудов стаж и еднакъв осигурителен принос за времето си, получават различни пенсии, само защото са се родили 10-15 години по-рано и са се пенсионирали съответно по-рано.    Ръстът на пенсиите се определя по \"Златното швейцарско правило” на база 50% ръст на средния осигурителен доход и 50% от инфлацията.    От 01.07.2020 г. пенсиите ще се индексират с 6,7%. Дотогава, разбира се, инфлацията, която сега е около 3,8%, а за 2020 г. се предвижда 2,1%, ще е „изяла” увеличението.    България е най-бедната страна в ЕС и с най-ниски пенсии и заплати, и с всяка година се отдалечаваме, а не догонваме средноевропейското ниво:   Според предвижданията:    - минималната пенсия от 219,43 лв. ще стане 250,00 лв., каквато договореност се постигна в рамките на управляващата коалиция;    - при праг на бедност 363,00 лв. за 2020 г. 43% от пенсионерите ще получават пенсия под прага на бедност;    - социалната пенсия за старост от 132,74 лв. ще стане 141,63 лв. или с 221,37 лв. по- малко от прага на бедност;    - средната пенсия се очаква да бъде за 2020 г. 412,28 лв. или само 49,28 лв. по-висока от прага на бедност.    Това налага управляващите и парламентарните партии да започнат преизчисляване още от бюджета за 2020 г. и в следващите. Предложеният Бюджет 2020 г. няма да намали бедността, като над 800 хиляди български пенсионери ще продължат да мизерстват с доходи под прага на бедност.    По отношение на болничните, не приемам за справедливо хората да бъдат ощетявани, като не им се заплаща първият ден от болничните. Доводът на управляващите, че това било способ за борба с фалшивите болнични, е несъстоятелен. Фалшивите болнични следва да се ограничават чрез институционален контрол и ефективни мерки за борба с корупцията, а не като се намаляват доходите на работещите граждани.    Припомням, че като антикризисна мярка работодателите бяха натоварени да плащат първите три дни от болничните, но след това временната мярка остана постоянна. Време е държавата да си поеме отговорностите и да заплаща всички дни на болничния на работниците и служителите, така че бизнесът да бъде разтоварен от това допълнително бреме.    Въпрос на базисна справедливост е, щом гражданите имат задължението да се осигуряват, включително за временна неработоспособност, то и държавата е длъжна да спази своята част от задължението и да заплати болничния.    Работниците не следва да бъдат санкционирани за това, че са болни, още повече че българските работници и служители са най-бедните в ЕС, а доплащанията в здравеопазването и цените на лекарствата, съотнесени към покупателната способност, са над средното за ЕС ниво.", "date": "2019.11.16", "title": "Мая Манолова: Болничните да се поемат изцяло от държавата и да започне преизчисляване на пенсиите "}
{"url": "http://epicenter.bg/article/Naydenov--i-Shalamanov--NATO-n-e-e-v-moza-chna-smar-t-/198970/2/0", "text": "НАТО не е в “мозъчна смърт”, Алиансът дори е толкова жизнен, колкото и идеите за либерална демокрация, смятат двамата бивши български военни министри – Ангел Найденов и Велизар Шаламанов, от които БГНЕС поиска коментар след диагнозата, поставена от френския президент Еманюел Макрон, че НАТО преживява мозъчна смърт.    Бившият военен министър Ангел Найденов не смята, че “мозъчна смърт” е вярна диагнозата и не е съгласен с нея. „Но това, че не сме съгласни не означава, че не трябва да бъдат осмислени аргументите, които използва френският президент. Това осмисляне, според мен, при всички случаи трябва да бъде темата на разговорите на срещата на върха в началото на месец декември. Всъщност, думите на Макрон имат такъв отзвук тъкмо, защото се поставят в контекста на предстоящата среща на върха в НАТО в Лондон през декември”, коментира Ангел Найденов. Според него зад думите на френския президент прозира и една амбиция, която той лансира от известно време. „Това е амбицията за възстановяването на т. нар. стратегическа автономност на европейските страни-членки на НАТО или по-скоро като цяло на Европа и възстановяване на нейния военен капацитет и възможности. Всъщност зад това стои разбирането за една нова роля на Европа в геополитиката на XXI в. Зад всичко това обаче, стои, като че ли и амбицията в тази нова Европа и в тази нова роля на Европа водещата позиция да бъде за Франция и съответно за френския президент”, посочи бившият военен министър, който основа неправителствена организация – Център за изследване на отбраната и сигурността.    За Велизар Шаламанов, който също бе военен министър, отговорът на краткия въпрос: В „мозъчна смърт“ ли е НАТО? e още по-кратък: Не!    „Северноатлантическият Алианс се развива – расте като брой членове, успешни мисии и нови области на отговорност (например през 2016 г. бе дефинирано киберпространството като област на отбрана). През декември очакваме Алиансът да определи своята роля и в развитието на новите технологии с влияние върху сигурността и отбраната. Скоро Северна Македония ще стане 30-тия член на Алианса, а от срещата в Букурещ през 2008 г. е на дневен ред и членството на Украйна и Грузия, когато бъдат готови за това”, коментира Шаламанов.    „Силата на НАТО е в солидарността и консенсуса, а това е огромна отговорност на всяка страна – член във вземането и изпълнението на важни решения, но особено голяма е отговорността на ядрените сили като САЩ, Великобритания и Франция, особено в контекста на ядрената риторика на Русия“, добави той.    Шаламанов посочи, че предстои най-голямото учение в рамките на НАТО, водено от САЩ – Бранител 2020 с прехвърляне на 20 000 американски военни през океана, засиленото и адаптираното предно разполагане в Източна Европа показва силен ангажимент на НАТО към заплашени страни с цел възпиране и гарантирана отбрана. „Развива се системата за противоракетна отбрана, кибер отбрана, противодействие на хибридни заплахи, приета е политика по Космоса“, каза още Велизар Шаламанов.    „Има и проблеми, но по тях се водят консултации и се намират решения с консенсус. Вероятно цитираното изказване е извадено от контекста на развитието на НАТО и е с локална цел. Ако все пак има страни, които не виждат полза от членство в НАТО, могат да ползват чл. 13 от Вашингтонския договор, но това би било грешка за тези страни, както и сътресение за НАТО. В никакъв случай не би довело до “мозъчна” или друга смърт на Алианса, който е толкова жизнен, колкото и идеите за либерална демокрация, свобода, пазар, човешко достойнство и върховенство на закона“, категоричен е той.", "date": "2019.11.16", "title": "Найденов и Шаламанов: НАТО не е в мозъчна смърт "}
{"url": "http://epicenter.bg/article/Karakachanov--Ima-zloupotrebi-s-bolnichnite---chesto-se-slivat-s-praznichnite-dni/198972/2/0", "text": "Менда Стоянова се е объркала в твърдението си, че ОП са направили предложението за болничните, каза вицепремиерът Красимир Каракачанов в предаването \"Тази събота\" по bTV.    \"Имахме други предложения – като това минималната пенсия да стане 250 лв., второто – три поредни години ще се отделят по 70 млн. лева всяка година за изграждане на нови детски градини. Трето – таксите за детските градини от 4 г. възраст на децата нагоре, на хората със средни и ниски доходи, ще отпаднат. Това е важното, което трябваше да се отбележи\", каза Красимир Каракачанов, който е лидер на ВМРО.    \"Ще бъда деликатен и ще кажа, че Менда Стоянова се е объркала. Може би не е разбрала\", допълни още вицепремиерът.    \"Три пъти повече болнични има в двата дни преди Великден. Искате да отречете, че се сливат болнични с празници”, попита Каракачанов.    \"За 2013 година всички болнични дни, които са издадени са над 8 млн. , а за 2018 година са над 18 милиона. Кажете ми при намаляващо население дали пък сме два пъти и половина по-болни? Видно е, че тук има злоупотреба. Факт е, че това се обсъжда със статистиката, практиката всички я знаем. Чудим се за какво да се заядем, но има злоупотреби. Тези болнични слети с празниците някой ги плаща\", каза още Каракачанов.    Той обаче уточни, че мярката няма да засяга родители, които гледат деца или хора претърпели катастрофа или трудова злополука.    По повод последния инцидент с правителствения „Фалкон” вицепремиерът Каракачанов отбеляза, че ако се купи нов самолет ще има негативна реакция към правителството.    Изключително рядко се използват самолетите на правителствения авиотряд – само, когато пътува по-голяма делегация. „Аз лично смятам, че правителствен самолет отдавна трябваше да се купи, но такива са обществените настроения”, каза още Каракачанов.    Вицепремиерът и министър на отбраната Красимир Каракачанов е в Плевен, където ще бъде открит паметника на 9-та пехотна плевенска дивизия. Мемориалът е първият от такъв мащаб, издиган през последните 75 години и е посветен на една от най-големите победи на Българската армия през Първата световна война - битката при Дойран. Красимир Каракачанов е патрон на инициативата за изграждането на паметника.     \"Този паметник е за тези, които загинаха за българския национален идеал\", заяви Каракачанов. Той самият е участвал с лични средства за изграждането на паметника – превел е една заплата като министър на отбраната.", "date": "2019.11.16", "title": "Каракачанов: Има злоупотреби с болничните - често се сливат с празничните дни"}
{"url": "http://epicenter.bg/article/Italianskite-vlasti-otkriha-smetka-za-dareniya-za-postradalata-ot-navodneniyata-Venetsiya/198963/7/0", "text": "Италианските власти откриха сметка за дарения и апелираха към всички, които се интересуват от „общочовешкото наследство“ на Венеция, да окажат помощ на засегнатия от наводнения град, предава TACC. Това бе съобщено в официалния сайт на кметството на Венеция. В дарителската кампания се включиха и мобилните оператори в Италия, които направиха възможни даренията чрез СМС.   Отделни организации и институции също обявиха началото подобни инициативи, призовавайки доброволците да окажат помощ на музеите, библиотеките, училищата или църквите в града. Театър „Ла Скала“ обяви, че ще прехвърли всички печалби от билети за представления от 16 и 17 ноември в полза на Венецианския театър „Ла Фениче“. Той бе принуден да отмени част от своите представления поради настоящата ситуация в града. Представителите на хотелиерския бизнес призовават туристите да не отказват пътувания до Венеция, въпреки продължаващите трудности поради наводненията. В момента около една трета от туристите са отказали предварително планираните си пътувания.   Това е най-високото ниво на водата, което е заливало италианския град от 1966 г. насам, като приливът стигна почти до 190 см. над морското равнище и покри 80% от града.   Щетите от бедствието се оценяват до един милиард евро. Ще бъде необходима сериозна реставрационна работа по катедралата \"Сан Марко\", където криптата беше наводнена. Италианското правителство обяви извънредно положение и отпусна 20 млн. евро в помощ на града. От 5 до 20 хил евро се предоставят като компенсация на физически лица и предприемачи, които са претърпели щети от наводнението.  ", "date": "2019.11.16", "title": "Италианските власти откриха сметка за дарения за пострадалата от наводненията Венеция"}
{"url": "http://epicenter.bg/article/Petima-zaginaha--a-desetki-byaha-raneni-pri-sblasatsi-v-Boliviya-/198964/7/0", "text": "Петима души загинаха, а най-малко 50 бяха ранени вчера при сблъсъци в покрайнините на боливийския град Кочабамба. Според вестник \"Расон\" военнослужещи и полицейски служители не са пуснали в града привърженици на Ево Моралес от средите на производителите на кока, предаде ТАСС.    По думите на Хайме Сурита, полицейски началник, от демонстрантите са иззети огнестрелно оръжие, самоделни гранатомети и взривни вещества.   ", "date": "2019.11.16", "title": "Петима загинаха, а десетки бяха ранени при сблъсъци в Боливия "}
{"url": "http://epicenter.bg/article/Snezhna-valna-pokriva-Zapadna-Evropa/198967/7/0", "text": "\r\n 70% от Венеция са под вода след нов прилив. Градът преживява най-тежките наводнения от половин век. Очаква се щетите да достигнат един милиард евро. Прогнозите са водата да остане висока и през почивните дни. \r\n Някои райони от Западна Европа вече са на вълна сняг. \r\n   \r\n \r\n \r\n В австрийската провинция Щирия разчистваха пътища, които бяха затворени от обилен снеговалеж. Много ферми бяха откъснати от света. Около 700 души бяха блокирани в Щолцалпе. Наложи се да търсят подслон за персонал и посетители в местна болница и за участници в курс за обучение. Сто пожарникари се трудиха за отваряне на пътищата, но и днес 350 души не успяха да напуснат града. \r\n   \r\n Снеговалеж, дъжд и заледяване причиниха спирания на тока в Югоизточна Франция, които засегнаха около 140 000 души в 4 департамента. Властите призоваха хората да не пътуват, след като шофьор беше убит от паднало дърво. \r\n   \r\n В някои райони на Испания на места е натрупан до 40 см сняг. Затворени са пътища и училища. През уикенда се очаква буря с дъждове, силни ветрове и температури под нулата. В Галиция очакват големи океански вълни. \r\n Жълти и оранжеви тревоги за лошо време са обявени в 14 провинции в северната част на страната. \r\n \r\n", "date": "2019.11.16", "title": "Снежна вълна покрива Западна Европа"}
{"url": "http://epicenter.bg/article/-Zhaltite-zhiletki--otbelyazvat-godishnina-ot-nachaloto-na-protestite--ochakvat-se-hilyadi-demonstranti/198968/7/0", "text": "Министерството на вътрешните работи на Франция взема мерки за осигуряване на реда на 53-ия ден от протестите на \"жълтите жилетки\", които днес отбелязват първата годишнина на движението си, съобщи БНР.    Само в Париж ще бъдат мобилизирани не по-малко от 2500 жандармеристи и полицаи от специализираните подразделения и няколко хиляди общински полицаи, предаде телевизия БФМ. В района са спрени отпуските и почивните дни на всички полицаи, а към столицата се прехвърлят допълнителни сили от други региони.    Над 20 ключови станции на метрото и градската железница в Париж са затворени тази сутрин заради планирания протест. Първият протест на „жълтите жилетки“ се проведе на 17 ноември преди година и събра 300 000 души. През последните месеци броят на демонстрантите намаля значително, а насилието и сблъсъците изчезнаха.   Целта на движението е да покаже в уикенда на годишнината, че то все още е сила, с която президентът Еманюел Макрон трябва да се съобразява.   Около 200 демонстрации са планирани в цяла Франция. В столицата се очаква на шествия да излязат няколко хиляди души, сред които и стотици радикални демонстранти с крайнолеви и крайнодесни убеждения, които бяха в основата на опустошителните сцени по улиците на Париж. Проучване на общественото мнение от сряда показва, че 55% от французите продължават да подкрепят \"жълтите жилетки\", а 63% казват, че не искат протестите да започват отново.    Движението беше най-голямото предизвикателство пред френския президент, откакто встъпи в длъжност през 2017-та.    Следващото подобно предизвикателство няма да са протестите този уикенд, а планирана стачка на профсъюзите на 5 декември заради планираната пенсионна реформа.", "date": "2019.11.16", "title": "„Жълтите жилетки“ отбелязват годишнина от началото на протестите, очакват се хиляди демонстранти"}
{"url": "http://epicenter.bg/article/Turtsiya-nyama-da-se-otkazhe-ot-S-400--zayavi-prezidentskiyat-govoritel-/198969/7/0", "text": "Президентският говорител Ибрахим Калън заяви, че турски и американски служители са започнали преговори за изтребителите F-35 и за руските системи за противоракетна отбрана С-400, купени от Турция.    “Длъжностните лица започнаха работа като част от механизъм за оценка на въздействието на руските С-400 върху реактивни самолети F-35”, каза Калън пред турската телевизия Haber.    “Няма как Турция да отстъпи от закупуването на системата (С-400)”, заяви говорителят.    След като не успя да се договори със САЩ за придобиването на американски ракети Patriot, Турция закупи две батареи С-400, произведени от Русия. Сделката за $2,5 млрд бе подписана през декември 2017 г.    Тя обаче предизвика напрежение между Анкара и Вашингтон, който заплаши Турция със санкции. Но президентът на САЩ Доналд Тръмп заяви, че не обмисля наказателни мерки.    В крайна сметка САЩ отстраниха Турция, която членува в НАТО, от своята програма за новите изтребители F-35, в която Анкара е основен производител и купувач.    Вашингтон твърди, че С-400 е несъвместим със системите на НАТО и може да представлява заплаха за F-35.    Турция обаче подчерта, че С-400 няма да бъде интегриран в системите на НАТО и не представлява заплаха за съюза.", "date": "2019.11.16", "title": "Анкара: Турция няма да се откаже от С-400"}
{"url": "http://epicenter.bg/article/Reuters--Politsiyata-v-Parizh-izpolzva-salzotvoren-gaz-sreshtu--zhaltite-zhiletki--arestuvani-sa-24-dushi/198982/7/0", "text": "Френската полиция използва водно оръжие и сълзотворен газ в опит за разпръсне протестиращи от движението на \"жълтите жилетки\" на площад \"Италия\" в Париж, предаде ТАСС, като се позова на френската телевизия Бе Еф Ем Те Ве, предаде БТА.   Обстановката на площада остава напрегната и властите решиха да анулират предвиденото протестно шествие, което трябваше да потегли оттам по-късно днес, съобщава телевизията. На площада има ожесточени сблъсъци между протестиращи и силите на реда. Индивиди с качулки и черни дрехи подпалват контейнери за боклук, тротинетки, рекламни пана, мотопеди и дори коли. Две от колите, една от които на парижката община, даже бяха преобърнати. Пожарникари се намесваха на няколко пъти, за да потушат пламъците.   Протестиращите започнаха да замерят силите на реда с павета.   Витрините на клон на банката Ейч Ес Би Си пък бяха изпотрошени.   Търговски център, намиращ се наблизо, затвори врати още при първите прояви на насилие. Неговите витрини, както и тези на съседен хотел бяха също изпотрошени.   Полицията в Париж задържа най-малко 105 души по време на протестните акции. До обяд силите на реда бяха задържали 41 души, като 11 от тях остават в предварителния арест. Според запознати източници след задържаните бил и Тиери Пол Валет, един от съоснователите на \"жълтите жилетки\".   Парижката полиция използва сълзотворен газ в северозападната част на френската столица, за да разпръсне тълпа от демонстранти на годишнината от създаването на движението „жълтите жилетки“, предаде Reuters. Протестите доведоха до сблъсъци между демонстрантите и полицията в северозападната част на града. В друга част на френската столица протестиращите се опитаха да блокират околовръстен път. Органите на реда информираха, че до 9:50 (11:50 часа българско време) 24 души са били арестувани.   Протестите на „жълтите жилетки“ започнаха на 16 ноември 2018 г. и първоначално бяха насочени срещу увеличаващите се цени на горивата и високите разходи за живот в страната, но се превърнаха в по-широко движение срещу президента на Франция Еманюел Макрон и неговите опити за икономически реформи. В последните месеци демонстрациите са по-слаби, като на тях вече присъстват най-често по няколко хиляди души, в сравнение с десетки хиляди по-рано през годината, но ръководителите на движението призоваха за подновяването на масовите протести, за да бъде отбелязана годишнината от началото им.   Най-мащабните демонстрации се проведоха в края на 2018 г., като тогава движението нарастна до 300 хил. души.", "date": "2019.11.16", "title": "Размирици в Париж! Полицията използва водно оръжие и сълзотворен газ срещу „жълтите жилетки“"}
{"url": "http://epicenter.bg/article/Hayko-Maas--Stabiliziraneto-na-Zapadnite-Balkani---zadacha-na-germanskoto-predsedatelstvo-na-ES-/198997/7/0", "text": "Една от задачите на Берлин по време на германското председателство ще бъде стабилизирането на Западните Балкани, заяви министърът на външните работи Хайко Маас.    Германия поема председателството на Съвета на ЕС през юли 2020 г., съобщи МИА и БГНЕС.    Пред нас стоят големи задачи: водене на честна търговска политика, стимулиране на бъдещи близки отношения с Великобритания, подкрепа на нашите източни и южни съседи по отношение на реформите и стабилизирането на Западните Балкани.    Германия застава зад силна и суверенна Европа, която да действа стратегически и решително във външнополитически план.    Според Маас, в годината на президентските избори в САЩ Европейският съюз трябва да инвестира повече в трансатлантическото партньорство.    За септември 2020 г. е планирано провеждането на среща на върха ЕС – Китай.    Европейският съюз трябва да действа по-бързо и по-ефективно при справянето с кризите в Сирия и Либия и в зоната Сахел в Африка.    Германия има желание по време на председателството си да създаде център за цивилно справяне с кризи, което ще заздрави позициите на Европа като сила за мир.", "date": "2019.11.16", "title": "Хайко Маас: Стабилизирането на Западните Балкани - задача на германското председателство на ЕС "}
{"url": "http://epicenter.bg/article/Ploshtad-San-Marko-vav-Venetsiya-e-otvoren/198998/7/0", "text": "Туристите и жителите на Венеция днес получиха отново разрешение да обикалят централния площад Сан Марко, ден след като той отново беше затворен заради ново покачване на водното равнище, предаде Асошиейтед прес и БТА. Днес по обед нивото на водата във Венеция се покачи до 110 сантиметра, като площад Сан Марко се оказа под 20 сантиметра вода. Вчера водното ниво беше 154 сантиметра, а във вторник вечерта в пика на наводненията беше 187 сантиметра. Кметът на Венеция Луиджи Бруняро каза, че щетите от наводненията ще достигнат най-малко 1 милиарда евро, но финалната оценка за сумата ще бъде направена едва след като Венеция \"се изсъхне от високата вода\". Бруняро съобщи, че градът поставя началото на програми, които да помогнат на физически лица и на магазините и предприятията да се съвземат от случилото се. Физическите лица могат да получат 5000 евро помощ, а магазините и предприятията на 20 000 евро. Най-пострадалите физически и юридически лица могат дори да бъдат одобрени за помощ, която да покрие 70 процента от понесените от тях щети.   В четвъртък италианското правителство обяви извънредно положение и одобри 20 милиона евро първоначална спешна помощ за подпомагане на възстановяването на Венеция.   Вчера кметът на Венеция обяви, че се открива специална банкова сметка за всички, в Италия и чужбина, които искат да дарят суми за възстановяването на града. \"Благодарение на вашата помощ, Венеция, която е едно уникално място и наследство на целия свят, ще блесне отново\", каза Бруняро.", "date": "2019.11.16", "title": "Площад Сан Марко във Венеция е отворен"}
{"url": "http://epicenter.bg/article/Prezidentite-na-Slovakiya-i-Chehiya-otbelyazaha-30-godini-ot-Nezhnata-revolyutsiya-/198999/7/0", "text": "Президентите на Словакия и Чехия Зузана Чапутова и Милош Земан отбелязаха заедно в Братислава 30 години от Нежната революция, довела до отстраняването от власт на комунистическата партия в Чехословакия. Това съобщи ТАСС, като се позова на словашкото обществено радио. Чапутова и Земан положиха венец до мемориална плоча, поставена на главната сграда на университета \"Коменски\", в памет на студентската демонстрация от 16 ноември 1989 г., участниците в която искаха демократични реформи в Чехословакия, отбелязва БТА. Държавните глави взеха участие и в тържествена церемония по откриването на \"Чешки дом\" в историческия център на словашката столица. Той ще изпълнява функциите на културен и научен център. Такава институция Чехия има в Москва, Ню Йорк и Ерусалим.   Кулминацията на тържествата по случай годишнината ще е утре в Прага. На 17 ноември преди 30 години в центъра на този град е разпръсната със сила масова студентска демонстрация. Тя дава началото на протестно движение, последвано от обща стачка, след която комунистите се оттеглят от висшите държавни постове, отбеляза ТАСС.", "date": "2019.11.16", "title": "Президентите на Словакия и Чехия отбелязаха 30 години от Нежната революция "}
{"url": "http://epicenter.bg/article/Vdovitsata-na-Litvinenko-shte-sadi-London-zaradi-doklad-za-ruska-namesa-v-politikata-/199001/7/0", "text": "Марина Литвиненко, вдовицата на убития в Лондон бивш член на КГБ Александър Литвиненко, заяви, че ще предприеме съдебни мерки срещу правителството заради решението му да не публикува доклад за вероятна руска намеса в британския политически живот, съобщи БНР.    Адвокат на Марина Литвиненко съобщи, че тя е изпратила писмо до премиера Борис Джонсън, за да го информира, че ще предприеме съдебни действия. Марина Литвиненко се мотирива с твърдението, че британското общество има голям интерес информацията за руската намеса във Великобритания да бъде оповестена публично преди изборите на 12 декември. По думите на Марина Литвиненко всяко отлагане на публикуването на доклада е само в услуга на интересите на руския президент Владимир Путин.    Докладът, изготвен от парламентарната комисия по въпроси на разузнаването и сигурността, получи одобрение за публикуване от тайните служби, но такова на бе дадето от канцеларията на премиера. Докладът проучва обвиненията за руски дейности в Обединеното кралство, включително намеса в референдума за членството в ЕС през 2016 година, когато Джонсън бе водеща фигура в кампанията за напускане на блока.    Съпругът на Марина - Александър Литвиненко бе отровен с радиоактивен полоний през 2006 година. Основната версия е, че зад смъртта му стоят руските тайни служби.", "date": "2019.11.16", "title": "Вдовицата на Литвиненко ще съди Лондон заради доклад за руска намеса в политиката "}
{"url": "http://epicenter.bg/article/Makron-iska-po-malko-zavisim-ot-NATO-Evropeyski-sayuz-/199003/7/0", "text": "Париж призовава за засилване на клаузата за помощ в Договора за ЕС. В случай на нападение срещу държава-членка на ЕС, защитата ѝ трябва да бъде гарантирана, дори тя да не е член на НАТО или ако САЩ наложат вето.    Франция призовава държавите-членки на ЕС да подобрят отбранителната способност на Евросъюза, за да стане той по-независим от защитата на НАТО. За тази цел Франция настоява да бъде прецизирана т.нар. клауза за помощ (член 42, параграф 7 от Договора за ЕС), която задължава всички останали държави да предоставят възможно най-голяма подкрепа в случай на въоръжено нападение срещу някоя от държавите-членки. Това съобщава германското издание „Велт ам зонтаг” (Welt am Sonntag), позовавайки се на добре информирани дипломатически източници от ЕС, предаде БГНЕС.    Според френското правителство, „операционализацията на взаимната клауза за подкрепа” трябва да бъде подсилена, за да се гарантира, че всяка държава от ЕС, независимо от обема на своята военна и дипломатическа мрежа, ще може да активира безпрепятствено и своевременно чл. 42, пар.7 от Договора. Вътрешен документ, съдържащ това искане, е получен два пъти от постоянните представители на държавите-членки.    Предложенията на Франция предполагат, че дори по-малки държави като Швеция и Финландия, както и други страни, които не са членове на НАТО, могат да бъдат ефективно защитени в случай на нападение.    Същевременно, обаче, европейските държави-членки на НАТО трябва да могат да окажат съдействие в случай на нападение, дори ако Алиансът не е в състояние да осигури колективна защита по член 5, например, заради вето от страна на САЩ или Турция.    Франция е заинтересована европейците да бъдат в състояние да се погрижат за собствената си сигурност при възникване на такава необходимост.    За подобряване на ефективността на клаузата за помощ Франция настоява Европейската служба за външни дейности (ЕСВД) по искане на нападнатата държава да действа като „координиращ център” за оказване на помощ.    Според работния документ от Париж, държавите от ЕС трябва да идентифицират пропуските при симулационните упражнения, т.нар. Tabletop Exercises, и да развият „готовност за действие” в случай че трябва да се окаже военна или цивилна помощ на атакуваната държава.    Трябва да бъде преразгледан обхватът на действие на клаузата и да бъдат посочени ясни примери, дали помощта трябва да се предостави и при кибератака или хибридна война. По тази точка Франция е подкрепена и от финландското председателство на Съвета на ЕС.    Изданието твърди, че ЕСВД подготвя поверителен анализ относно възможностите за подобряване на клаузата за помощ на ЕС. Париж искаше да включи темата в дневния ред още на срещата на министрите на отбраната на ЕС миналия вторник. Повечето държави-членки, обаче, отказаха с аргумента, че предстои изготвянето на анализа на ЕСВД и че е необходимо в дебата да бъдат включени и министрите на външните работи на държавите от ЕС.    БГНЕС припомня съдържанието на член 42, параграф 7 от Договора за ЕС:    „В случай, когато държава-членка стане обект на въоръжено нападение на нейната територия, другите държави-членки са задължени да ѝ окажат помощ и съдействие с всички средства, с които разполагат, в съответствие с член 51 от Устава на Организацията на обединените нации. Това не засяга специфичния характер на политиката за сигурност и отбрана на някои държави-членки.    Ангажиментите и сътрудничеството в тази област са съвместими с ангажиментите, поети в рамките на Организацията на Северноатлантическия договор, която остава за държавите, които членуват в нея, основа на колективната им отбрана и главна инстанция за нейното осъществяване.”", "date": "2019.11.16", "title": "Макрон иска по-малко зависим от НАТО Европейски съюз "}
{"url": "http://epicenter.bg/article/Protestirashti-v-Praga-dadoha-srok-do-kraya-na-godinata-na-premiera-Babish-/199004/7/0", "text": "В Прага се състоя антиправителствена демонстрация в навечерието на 30-ата годишнина от Нежната революция, свалила комунистическия режим в Чехословакия, съобщи БНР.   След 5-месечно затишие на недоволството хиляди чехи поискаха днес оставката на премиера и милиардер Андрей Бабиш в парка \"Летна\" - място на масови демонстрации, допринесли до голяма степен за падането на комунизма през 1989 г. Те дават на Бабиш краен срок до 31 декември да елиминира всички конфликти на интереси, произлизащи от бизнес и медийната му империя или да се оттегли. По данни на полицията участие в протеста са взели около четвърт милион души.    Организаторите напомниха, че съдът в Словакия, където е роден Бабиш, не е свалил от него обвиненията за сътрудничество с комунистическите органи на държавна сигурност.    Протестите започнаха, след като чешката полиция препоръча срещу Андрей Бабиш да бъдат повдигнати обвинения за предполагаема злоупотреба с евросредства. Бабиш отрича да е извършил нещо нередно и казва, че няма причина да подава оставка, тъй като е прехвърлил активите си към доверителни фондове.    Неговата партия АНО остава най-популярната партия в страната, пише \"Ройтерс\". Недоволство на днешния протест имаше и към президента Милош Земан, който определи демонстрациите като недемократични.", "date": "2019.11.16", "title": "Над 200 000 протестиращи в Прага дадоха срок до края на годината на премиера Бабиш "}
{"url": "http://epicenter.bg/article/Kataluniya-se-gotvi-za--quot-totalna-blokada-quot--60-hil--izlizat-na-ulitsite--SNIMKI--/199005/7/0", "text": "Каталуния се готви за \"тотална блокада\" този уикенд. Падкрепящи отделянето от Испания организации обещават мащабни протести и демонстрации, съобщи Канал 3.    Като начало палатков лагер затвори главните улици в столицата на Каталуния. Главната демонстрация е насрочена за неделя. Времето на шествието е от 9.00 до 14:30 часа. До този момент около 60 хиляди души са заявили участие.    Каталуния е разтърсвана от масови протести от средата на октомври, когато деветима сепаратистки лидери получиха присъди заради ролята си в организирането на референдума за независимост, обявен от Върховния съд на Испания за незаконен.    Гражданското неподчинение придоби нов израз, след като групата за действие \"Демократично цунами\" призова за блокиране на границата с Франция. Целта е да се подтикне международната общност да убеди централната власт в Мадрид да седне на масата за преговори.    Демонстрантите бяха призовани да се съберат на различни железопътни гари на града, за да \"блокират\" изцяло столицата на автономния регион. В допълнение, протестиращите продължават да пристигат на градската гара \"Сантс\". На място вече има усилено полицейско присъствие.", "date": "2019.11.16", "title": "Каталуния се готви за \"тотална блокада\", 60 хил. излизат на улиците "}
{"url": "http://epicenter.bg/article/AFP--Desetki-zaginali-pri-eksploziya-na-kola-bomba-blizo-do-siriysko-turskata-granitsa-/199006/7/0", "text": "При експлозия на кола бомба загинаха 14 души, девет от които цивилни в контролирания от турските сили град в Северна Сирия Ал Баб, предава AFP, като се позовава на военни наблюдатели. Бомбата е избухнала близо до автобус и плаца за таксита в града, съобщава базираната във Великобритания „Сирийска обсерватория за човешките права“ (СОЧП). Турция и нейните съюзници в Сирия контролират територии в региона в резултат от техните успешни военни операции от 2016, 2018 и 2019 г.    Tурското министерство на националната отбрана обвини Кюрдската работническа партия (ПКК) и нейния сирийски клон - Отрядите за народна самоотбрана (ОНС)за атентата, предава Anadolu Agency. \"Нехуманните и нецивилизовани терористи на ПКК / ОНС продължават да действат срещу невинни цивилни, използвайки същите методи като „Ислямска държава“\", написа Министерството в социалната мрежа „Туитър“, показвайки видеоклип от мястото на атентата.   Атаките са извършени с две превозни средства, заредени с експлозиви на автобусна спирка в окръг Ал-Баб, район, прочистен от Турция от терористи през 2016 г., според източници от мястото на инцидента.  Експлозиите също така са унищожили голям брой превозни средства и са повредили сградите наблизо. Ал-Баб беше до голяма степен освободен от ПКК / ОНС през 2016 г. като част от турската военна операция „Щитът на Ефрат“.  ", "date": "2019.11.16", "title": "AFP: Десетки загинали при експлозия на кола бомба близо до сирийско-турската граница "}
{"url": "http://epicenter.bg/article/Prof--Muhamet-Hamiti--Kosovo-vse-oshte-e-dalech-ot-sastavyane-na-pravitelstvo/198975/11/0", "text": "  . - С решението на Избирателния панел вярвам, че тази коалиция изглежда ще премине прага от 5%, което ще ѝ осигури 6 места в парламента. Движението за Самоопределение, което спечели най-големия процент от албанските гласове, малко повече от Демократичния съюз на Косово (ДСК), подаде жалба във Върховния съд на Косово спрямо решението на Избирателния панел за изключване на над 3000 бюлетини, които дойдоха по нелегален начин от Сърбия. Бюлетини, които, когато бяха преброени, излязоха почти 100% за „Сръбската листа” - сръбската политическа формация в Косово, която функционира под патронажа на правителството на Сърбия.   Тримата кандидати на Движението за Самоопределение, които ще останат извън парламента, подадоха жалба, искайки включването на тези гласове от Сърбия. Това го правят за своя полза от Движението за Самоопределение, а не от „Сръбската листа”, която в действителност не губи нищо – тя получава 10 места при всеки вариант. Да видим какво ще реши Върховният съд, който има срок от 72 часа, които започнаха да текат от 12 ноември, за да вземе решение. Ако Върховният съд приеме тези бюлетини, вкарани контрабандно от Сърбия, се страхувам, че ще се създаде един опасен политико-юридически прецедент. Правителството на Сърбия и неговите слуги от „Сръбската листа” на следващите избори ще могат да изпратят десетки хиляди такива манипулирани „гласове” в Косово. - Непременно ще повлияе. „Самоопределение” – ДСК могат да решат да я включат в правителството (за да съберат 63 от 120 депутати в парламента), или да направят коалиция с представителите на сръбското и другите малцинства, които общо имат 20 запазени места в парламента. На мен ми се струва по-полезно за легитимността и особено за стабилността на следващото правителство да има едно албанско мнозинство в управлението.   С Конституцията малцинствата и така имат своето гарантирано представителство в правителството. Косово ще се сблъска с големи предизвикателства. Първото е възстановяването на Косово във всички области, защото Косово е лошо управлявано през последните години от тези, които сега ще останат в опозиция. Второто е диалогът със Сърбия за нормализиране, окончателно разрешаване, което трябва да се случи с взаимното признаване на Косово и Сърбия. - Не зная много детайли за това, но доколкото е обявено публично от двете партии, те са сближили позициите си по основните програмни точки. И постът на президента е от значение. Ако няма съгласие по принцип отсега, може да се случи след година и половина правителството на „Самоопределение” – ДСК и останалите партии, да падне, ако не се избере президент в парламента през пролетта на 2021 година. - Все още не, изглежда. Вероятно неяснотите около окончателните резултати (дали коалицията Социалдемократическата инициатива – Съюзът за ново Косово – Партията на справедливостта – б.пр.) прави такова споразумение още по-трудно сега. Споменати са предпочитанията на Движението за Самоопределение за определени ресори (които се свързват особено с върховенството на закона), но ДСК публично мълчи относно това. Лидерите на двете партии, Албин Курти и Иса Мустафа, вероятно, ще направят това разделяне, което трябва да осигури властово равновесие в правителството между Движението за Самоопределение и Демократичния съюз на Косово, на първо място. - Познавачи на Пакета на Ахтисаари и на Конституцията на Косово, юристи, казват че „Сръбската листа” ще трябва да се включи в правителството. Лидерът на Движението за Самоопределение първоначално беше по-рязък в противопоставянето си на тази идея. Изглежда, че междувременно е смекчил думите си. - Това е инициатива, която Косово в настоящето си положение, непризнато от Сърбия, не трябва да приема изобщо. Изглежда като опит за съживяване на идеята за Югославия, сега (парадоксално!) и с Албания в нея. Чудя се защо министър-председателят на Албания Еди Рама подкрепя тази идея, която, доколкото изглежда, е изгодна най-вече на Сърбия. Но не вярвам, че ще се реализира.", "date": "2019.11.16", "title": "Проф. Мухамет Хамити: Косово все още е далеч от съставяне на правителство"}
{"url": "http://epicenter.bg/article/Ivan-Granitski--BSP-da-se-otarve-ot-politicheskkite-hameleoni-/198987/11/0", "text": "Откакто Корнелия Нинова стана председател на БСП, наблюдаваме все по-засилващи се и все по-брутални атаки не само за нейното лично охулване, но което е по-тревожно, за подриване влиянието и авторитета на социалистическата партия в обществото.   Отначало си мислехме, че съвпадението на набезите от външните опоненти и вътрешните подривни елементи, е случайно. Напоследък обаче се убеждаваме, че има строга система на координация. Очевидно някой много се тревожи от засилването на БСП и от възможността тя да бъде реална политическа алтернатива на сегашното статукво.   За управляващите е ясно – да действат срещу политическия противник  априори е тяхната позиция и начин на съществуване. Странно е обаче, че инак тъй разнородните вътрешни хулители на БСП, по чудодееен начин обединени от поклонника на богохулната Истанбулска конвенция, председателя на ПЕС Сергей Станишев, не могат да осъзнаят, че действията им разединяват, отслабват и хабят опозиционната енергия на БСП.   Възниква главният въпрос – кому е изгодно това? Ясно е, че това обслужва джедър-идеолозите, провалените неолиберали и всички, които мечтаят да ерозират традиционните духовни стълбове на българите – Православието, здравото семейство, съхранението на националната идентичност. Именно към тези ценности се връща левицата, след управлението на Сергей Станишев, който като лидер на БСП загуби всички възможни избори. Нещо, достойно дори за книгата на Гинес.   Ако хулителите на Корнелия Нинова бяха впрегнали своята енергия в няколко електроцентрали, щяха да бъдат решени задълго енергийните проблеми на България. Мнозина от тях за последните 30 години добре уредиха собствения си бит в качеството си на депутати, евродепутати, министри и министър-председатели, но не си мръднаха пръста за повишаването на позорно ниските пенсии на обикновените българи.   Подривните фракционни действия, които избуяват в момента в БСП, във всяка политическа сила граничат с предателство. А когато веднъж предадеш – спиране няма Ставаш професионален политически въжеиграч.   Възниква и още един въпрос – след като на тези хулители толкова не им харесва социалистическата партия сега, защо не се вслушат в съветите на редовите социалисти – да си изберат друга политическа сила.  Например, Сергей Станишев може да се прехвърли в „Демократична България”, където не само ще го приемт възторжено, но и ще го назначат за пожизнен партиен лидер, което явно е детската му кристална мечта.   Сигурни сме, че подобно пречистване на БСП ще повиши поне с 5 пункта нейните изборни резулати за в бъдеще. И ще възвърне симпатиите и доверието на много по-широки обществени слоеве към левицата. БСП трябва да се отърве от политическите хамелеони. Ако иска да бъде уважавана политическа сила.", "date": "2019.11.16", "title": "Иван Гранитски: БСП да се отърве от политическите хамелеони   "}
{"url": "http://epicenter.bg/article/Muravey-Radev--Byudzhet-2020-e-mnogo-po-dobar-ot-predishnite--no-lipsvat-reformi--zashtoto-sa-bolezneni/198981/4/0", "text": "Бюджет 2020 е много по-добър от предишните. Това каза за седмичното обзорно предаване „Метроном“ на Радио „Фокус“ бившият финансов министър Муравей Радев. По думите му именно това, до известна степен, не позволява той да е атакуван.   Той обясни, че първото четене на бюджета представлява политическия му прочит. То беше атакувано от опозицията основно в три пункта, припомни той. Единият от тях е растежът, който е 3.3%. Според ДПС и част от БСП това е нисък растеж, но на фона на световната икономика и възможността от икономическо цунами този бюджет е поява на смелост, обясни той.   Някои неразумни световни лидери увеличават възможните негативи от обратната страна на икономическия растеж. Такива са търговските войни между САЩ и Китай, между САЩ и Европа, Брекзит и др., каза още бившият финансов министър.   Другият пункт, по който бюджетът е атакуван и то главно от БСП е това, че той е балансиран. Но именно балансираният бюджет създава буфер срещу евентуални кризи, коментира Радев. „Това са три процента, които ЕС разрешава да има в дефицита. Тези три процента се равняват на около 4 млрд. лв. , които могат да бъдат използвани, ако световната икономическа криза дойде и в България или ни засегне по един или друг начин. С 4 млрд. лв. страната ни може да посрещне сътресения и да похарчи част или цялата сума за каквото се наложи.   С третата част от критиките на опозицията съм съгласен. А тя касае това, че в бюджета няма реформи“, каза той. Муравей Радев обясни, че реформите не могат да бъдат видени в бюджета, а в отделните министерства и ведомства. И тази година липсват реформи, каза още той и обясни този факт с това, че те са болезнени, имат висока социална цена и най-вече политическа цена, поради което управляващите се въздържат да ги правят.   Друга по-важна причина, според него е, че обществото не желае реформи. Именно реформите са тези, чрез които с много по-малък ресурс може да се постигне по-качествен резултат в бюджетните сфери, категоричен бе Муравей Радев.", "date": "2019.11.16", "title": "Муравей Радев: Бюджет 2020 е много по-добър от предишните, но липсват реформи, защото са болезнени"}
{"url": "http://epicenter.bg/article/Opredelen-e-izpalnitelyat-na-13-2-km-ot-AM--quot-Struma-quot--prez-Kresnenskoto-defile-/198983/4/0", "text": "ДЗЗД „АПП ЛОТ 3.2.1“ е определен за изпълнител на 13.2 км участък от АМ „Струма“ през Кресненското дефиле - лот 3.2.1, съобщиха от пресцентъра на АПИ.   Председателят на Управителния съвет на Агенция „Пътна инфраструктура“ Георги Терзийски подписа решението за класиране на участниците в процедурата за определянето на изпълнител в обществената поръчка за избор на изпълнител за проектиране и строителство на отсечка от автомагистралата в участъка между Кресна и Крупник. Това е платното в посока Кулата - София, което ще преминава източно от Кресненското дефиле по ново трасе.    В дружеството „АПП ЛОТ 3.2.1“ участват: \"ГРОМА ХОЛД“ ЕООД, „ЕВРОПЕЙСКИ ПЪТИЩА“ АД, „ВОДНО СТРОИТЕЛСТВО – БЛАГОЕВГРАД“ АД, „ПЪТПРОЕКТ“ ЕООД и „ВАХОСТАВ-СК“ а.с.    В лот 3.2.1 е участъкът от км 375-ти до 389-ти км и прилежащите пътни връзки. В него ще бъдат построени 3 тунела - „Симитли“ /211 м/, „Ракитна“ /1 135 м/ и „Стара Кресна“ /1 052 м/. Съоръженията ще бъдат със системи за пожароизвестяване, вентилация, електроснабдяване, осветление, управление на движението и т. н. Ще бъдат изградени 10 виадукта с обща дължина 3,5 км, както и 3 надлеза и подлеза. Достъпът до трасето ще бъде осигурено чрез 3 пътни възела:    Пътен възел „Полето“ при 379-ти км, който ще осигурява достъпа от посока Кулата до селата Брежани и Полето, както и включване в автомагистралата в посока София.    Пътен възел „Мечкул“ при 384-ти км, който ще осигурява достъпа от посока Кулата до селата Мечкул и Брежани, както и включване в автомагистралата в посока София.    Пътен възел „Стара Кресна“ при км 387-ми км, който ще осигурява достъпа от посока Кулата до селата Стара Кресна, Ощава, както и включване в автомагистралата в посока София.    Срокът за изпълнение на обществената поръчка е 1556 дни и включва времето за проектиране и строителство.    Проектът за изграждане на участъка от АМ „Струма“ през Кресненското дефиле се планира да се съфинансира от Кохезионния фонд на Европейския съюз и националния бюджет чрез ОП „Транспорт и транспортна инфраструктура“.", "date": "2019.11.16", "title": "Определен е изпълнителят на 13,2 км от АМ \"Струма\" през Кресненското дефиле "}
{"url": "http://epicenter.bg/article/Bil-Geyts-izprevari-Dzhef-Bezos-v-reyting-na-nay-bogatite-hora-v-sveta/198985/4/0", "text": "Съоснователят на Майкрософт (Microsoft) Бил Гейтс за първи път от над две години оглави индекса на Блумбърг на милиардерите, изпреварвайки ръководителя на най-голямата компания за онлайн търговия Амазон (Amazon) Джеф Безос, съобщи агенция Блумбърг, предаде БТА. Състоянието на Гейтс се оценява на около 110 милиарда долара, а на Безос - на 109 милиарда долара. Тройката на най-богатите хора в индекса на милиардерите на Блумбърг оформя ръководителят на френския гигант за луксозните стоки Луи Вюитон Моет Хенеси (Louis Vuitton Moet Hennessy) Бернар Арно с богатство на стойност 102,7 милиарда долара.", "date": "2019.11.16", "title": "Бил Гейтс изпревари Джеф Безос в рейтинг на най-богатите хора в света"}
{"url": "http://epicenter.bg/article/Peti-blok-na-AETs--quot-Kozloduy-quot--raboti-s-namalena-moshtnost-zaradi-izklyuchila-pompa-/198995/4/0", "text": "Мощността на пети блок на АЕЦ “Козлодуй” временно е намалена до 50% , съобщиха от централата, предаде БНР. Малко след 9 часа тази сутрин системата за автоматично разтоварване на блока автоматично е понижила мощността след изключване на една главна циркулационна помпа.    В момента се извършва проверка на обородуването. Няма промяна в радиационната обстановка, категорични са енергетиците.    Шестият блок на АЕЦ \"Козлодуй\" работи с пълно натоварване.", "date": "2019.11.16", "title": "Пети блок на АЕЦ \"Козлодуй\" работи с намалена мощност заради изключила помпа "}
{"url": "http://epicenter.bg/article/Mikrobus-pomete-vnezapno-izskochil-kon-na-patya--sedem-dushi-sa-v-bolnitsa-/198980/3/0", "text": "Микробус е ударил кон до котленското село Градец и паднал от мост, седем души са в болница, съобщават от пресцентъра на ГДПБЗН.   Пожарникари са помагали на пострадалите при инцидента да бъдат транспортирани до Сливенската болница. Катастрофата е станала на 15 ноември в 20:35 ч. на разклона за с. Градец посока Котел. Микробус „Фолксваген Транспортер“ е блъскал свободно движещ се кон и паднал от мост.   На мястото на произшествието са изпратени 2 пожарни автомобила с 6 пожарникари от РСПБЗН Котел и РСПБЗН Сливен и екипи на полицията и Центъра за спешна медицинска помощ.   Има 7 ранени от микробуса които са транспортирани в МБАЛ Сливен. Екипите на РСПБЗН са помогнали за качването на ранените в линейките.­", "date": "2019.11.16", "title": "Микробус помете внезапно изскочил кон на пътя, седем души са в болница "}
{"url": "http://epicenter.bg/article/Otkriha-memorial-v-pamet-na-bitkata-pri-Doyran-/198984/2/0", "text": "Паметник на Девета пехотна Плевенска дивизия беше открит в Плевен, предаде bTV.    Мемориалът, който е първият от такъв мащаб, издиган през последните 75 години, е посветен на една от най-големите победи на Българската армия през Първата световна война – битката при Дойран.    Тържествата по повод събитието започнаха от площад „Възраждане” в Плевен с изпълнение на военни духови оркестри и демонстрации на строеви хватки и оръжие.    Пет скулптури са обединени в новия мемориал – на ген. Вазов и на четирима от неговите войници. Величието на ген. Вазов е признато приживе дори от тогавашните му противници. А успешните битки на Девета пехотна Плевенска дивизия остават в историята на световната война като Дойранската епопея.    Патрон на инициативата за изграждането на паметника е министърът на отбраната Красимир Каракачанов. Стойността на мемориала е около 220 000 лева.", "date": "2019.11.16", "title": "Откриха мемориал в памет на битката при Дойран "}
{"url": "http://epicenter.bg/article/Yotova--/198986/2/0", "text": "Паметник на Капитан Петко войвода откри вицепрезидентът Илияна Йотова на едноименния гранично контролно-пропускателен пункт. Инициативата за поставянето на монумента е на Съюза на тракийските дружества в България със съдействието на Община Свиленград и е по повод 175 години от рождението на легендарния войвода. Паметникът е дело на скулптора Стою Тодоров. Това съобщиха от прессекретариата на президента.   „Всеки, който минава през граничния пункт, ще отправя взор към внушителната фигура на Капитан Петко войвода и ще се пита – достоен ли съм за този герой. Верният отговор ще бъде и отговорът за бъдещето ни“, посочи в приветствието си вицепрезидентът.    Илияна Йотова се обърна към множеството присъстващи на церемонията с думите на войводата: „На мен не ми трябва царство, още везирство. На мен ми стига царството, дето ме тачи народът, гладни сиромаси, вдовици с дребни дечица“. „Тези няколко думи най-точно казват всичко за един от най-големите герои в дългата и славна българска история. Малцина са онези, които могат днес да се подпишат под тези думи“, подчерта вицепрезидентът.    Илияна Йотова припомни героичните подвизи на Капитан Петко войвода по дългия път на борбата за освобождение, с които той е заслужил уважението дори на поробителя.    „1878 година донесе свободата, но раздели изстрадалия български народ. В очите на Капитан Петко войвода са вашите сълзи, уважаеми тракийци, на бежанците, оставили дом и близки, за да тръгнат назад по пътя към родината. В тези очи е и силният блян за обединението на българския народ. Днес всички ние повече от всякога имаме нужда от единение помежду ни“, посочи вицепрезидентът.    „Изоставен и от своите, до края на живота си Капитан Петко войвода остана верен на родината. Любовта към отечеството, свободата, уважението, единението – в тези негови добродетели трябва да възпитаме децата си “, подчерта Илияна Йотова.    Вицепрезидентът благодари на Съюза на тракийските дружества в България, които предават на поколенията спомена както за подвизите на героя на Тракия, така и за тежката съдба на тракийците. „Още няма справедливост за тракийците. Българската държава е в дълг към вас, всячески трябва да подкрепя дейността на Съюза на тракийските бежанци. Каузата ви е достойна за уважение от всички българи. В лицето на президентската институция имате верен съюзник“, увери Илияна Йотова присъстващите.      ", "date": "2019.11.16", "title": "Йотова: В очите на Капитан Петко войвода е силният блян за обединението на българския народ"}
{"url": "http://epicenter.bg/article/Stanishev-v-Stokholm--Solidarnostta-i-internatsionalizmat-sa-DNK-to-na-levitsata/198988/2/0", "text": "Президентът на ПЕС връчи награда за политическа смелост на репресирания в Турция опозиционен лидер Селахатин Демирташ. Това съобщиха от пресофиса на Сергей Станишев.   \"Солидарност и интернационализъм – това е ДНК-то на левицата. Те са основната наша сила сега. Всички се притесняват от ръста на крайния национализъм и на популизма, които експлоатират страховете на хората и чувството на несигурност. Но причините за тази несигурност не могат да бъдат решени на национално ниво, дори да затворим границите.   Каква може да бъде преградата пред екологичните катастрофи и замърсяванията на въздуха и водата, пред растящите социални неравенства, пред бежанските вълни? Никоя държава не може да се справи сама, трябват международни политически отговори.   Нашата отговорност днес - да предложим работещи решения за страховете. \"Да\" на зеления преход, но със социална защита и буфери; международен политически отговор и регулация срещу избягването на данъците от корпорациите и технологичните гиганти; социална защита на работещите в интернет платформите и новите високотехнологични услуги.\"   Това заяви в речта си пред леви лидери от целия свят в Стокхолм Сергей Станишев. На срещата на Прогресивния алианс, в който членуват над 100 леви, социалистически и прогресивни партии от Швеция до ЮАР и от Бразилия до Филипините, президентът на ПЕС очерта отговорите на левицата на глобалните предизвикателства.   Форумът преизбра Станишев в Бюрото заедно с премиера на Швеция Щефан Льовен, премиера на Португалия Антони Коща, премиера на Испания Педро Санчес, лидера на Групата на социалистите и демократите в Европейския парламент Ираче Гарсия и други лидери на партии от семейството.   Председателят на ПЕС Сергей Станишев връчи награда за политическа смелост (Political Courage Award) на опозиционния турски лидер Селахатин Демирташ в Стокхолм. Демирташ, който е в затвора в Турция вече 3 години заради опозиционните си възгледи към президента Ердоган, задочно получи международното признание по време на годишното заседание на Прогресивния алианс в шведската столица.   Сергей Станишев, в присъствието на премиера на Швеция – Стефан Льовен, премиера на Португалия – Антонио Коща, вицеканцлера на Германия – Олаф Шолц, премиерите на Република Северна Македония Зоран Заев и на Палестина – Мохамед Щайех, първия зам.-председател на Европейската комисия Франс Тимерманс и леви лидери от пет континента, връчи наградата на съпругата на Селахатин Демирташ – Башак Демирташ.    Президентът на ПЕС застана начело на международната подкрепа зад лидера на Демократичната партия на народите след като турският опозиционер беше арестуван през 2016 г. През 2017 г. Станишев заедно със социалисти от Европейския парламент и журналисти отиде лично пред затвора в Турция, за да протестира срещу задържането на Демриташ.   В Стокхолм президентът на ПЕС проведе и редица двустранни срещи, сред които с председателя на лявата опозиционна партия във Филипините – сенатор Риса Хонтиверос, флагман на борбата срещу 71-годишния националист и популист Родриго Дутерте, който авторитарно управлява страната от 2016 г. насам.   Станишев разговаря и с част от присъстващите лидери от ПЕС – премиерите на Швеция - Стефан Льовен и на Португалия - Антонио Коща. В двустранна среща с министър-председателя на Палестина Мохамед Щайех, лидерът на евросоциалистите обсъди мисия на ПЕС в региона за стартиране на инициативи за мирния процес. Станишев и Зоран Заев коментираха поредица от събития и инициативи като знак за еднозначната подкрепа на ПЕС за СДСМ -  про-европейската партия в страната, на предстоящите парламентарни избори в Северна Македония.   Станишев подчерта още веднъж ролята на зам.-председателя на Европейската комисия Франс Тимерманс за борбата с климатичните промени и на Никола Шмит - новият комисар на труда и социалното развитие, с който Европа ще има още един силен глас в битката за социалната справедливост.  ", "date": "2019.11.16", "title": "Станишев в Стокхолм: Солидарността и интернационализмът са ДНК-то на левицата"}
{"url": "http://epicenter.bg/article/Biser-Petkov--Predlozhenieto-za-bolnichnite-podlezhi-na-obsazhdane/198989/2/0", "text": "Предложението първият ден от болничните да не се плаща все още подлежи на обсъждане, потвърди министърът на труда и социалната политика Бисер Петков. По думите му целта е да се прецени дали това е единствената адекватна мярка срещу злоупотреби, съобщи БНР.    Социалното министерство подкрепя предложението първият ден от болничните да не се плаща, но трябва да се търсят и други варианти чрез засилване на контрола и други мерки, които не биха засегнали правата на осигурените, подчерта министър Бисер Петков: „Има възможности да се търси решение и с намаляване на срока на броя дни, които личните лекари могат да издават на болните лица, сега той е 14 дни, може да се ограничи до седем“.    По повод символичните протести на социалните работници в страната с настояване за 1000 лева стартова заплата и увеличение на възнагражденията, ресорният министър посочи, че вече е направил предложение за промяна в бюджета на Агенцията за социално подпомагане:    „Министерството е предложило увеличението да бъде с 15 %, да се стимулират хората да продължат да работят, да остават в системата“.    Предстои допълнително регламентиране на нормативната база и финансовите продукти, за да не се стига до ситуацията държавната пенсия и тази, която ще изплащат частните пенсионни фондове след няколко години, да са по-малко от една пенсия, както предупредиха финансовите експерти, посочи още Бисер Петков.", "date": "2019.11.16", "title": "Бисер Петков: Предложението за болничните подлежи на обсъждане"}
{"url": "http://epicenter.bg/article/Borisov-se-sreshtna-s-pomoshtnik-darzhavniya-sekretar-v-Byuroto-po-mezhdunarodna-sigurnost-i-nerazprostranen/198990/2/0", "text": "Министър-председателят Бойко Борисов се срещна с помощник държавния секретар в Бюрото по международна сигурност и неразпространение към Държавния департамент на САЩ Кристофър Форд. Това съобщиха от Правителствената информационна служба.   На срещата присъстваха вицепремиерът Томислав Дончев, министърът на енергетиката Теменужка Петкова и посланика на САЩ Херо Мустафа.   Сътрудничеството между България и САЩ и в областта на енергетиката беше сред акцентите на разговора в Министерския съвет, като помощник държавният секретар Кристофър Форд отбеляза, че тази област е жизненоважна за общите ни стратегически интереси и национална сигурност.   Премиерът Борисов изтъкна потенциала на страната ни да осигури диверсификация на енергийните източници и маршрути не само на наша територия, но и в региона.   Българският министър-председател заяви, че за България е от стратегическо значение да запази ключовата си роля на газовата карта на Европа и специално акцентира върху реализацията на газовата връзка с Гърция.   Борисов напомни, че през настоящата година са реализирани и първите доставки на втечнен природен газ с произход САЩ за страната.   Премиерът Борисов подчерта, че като държава членка на ЕС България стриктно спазва изискванията за диверсификация на доставките на свежо ядрено гориво. В този контекст министър-председател отбеляза успешното партньорство между българската страна и „Уестингхаус“ през последните 15 години, включително и в търсенето на възможност за изпълнение на европейските изисквания за диверсификация на свежото ядрено гориво.   Потенциалната реализация на проекта АЕЦ „Белене“ също беше обсъдена в рамките на срещата. Премиерът Борисов посочи, че общо тринадесет компании са подали заявления в процедурата за избор на стратегически инвеститор. Сред тях е и американската компания \"Дженерал електрик\".   Помощник държавният секретар Форд изрази отново виждането на САЩ за този проект и двете страни се договориха за скорошно изпращане на екип от американски технически експерти до България, за да бъдат проучени възможностите за засилване на българо-американското стратегическо партньорство в енергийния сектор.   Министър-председателят Борисов и Кристофър Форд дискутираха също българо-американските отношения в гражданската атомна енергетика, установени в споразумението САЩ – Евратом 123.   В рамките на срещата беше отбелязано доброто сътрудничество между България и САЩ и в редица други сфери като сигурността и отбраната, борбата с тероризма, образованието и връзките между народите.", "date": "2019.11.16", "title": "Борисов: От стратегическо значение е да запазим ключовата си роля на газовата карта на Европа"}
{"url": "http://epicenter.bg/article/Rumen-Gechev--Ochevidno-e--che-BSP-varvi-nagore-/198991/2/0", "text": "Алернативният бюджет, който ще представим за гласуване пред Националния съвет, е европейски. Той отговаря на добрите европейски практики.” Това заяви народният представител от ПГ на „БСП за България” и член на Комисията по бюджет и финанси Румен Гечев пред Дарик радио, съобщиха от пресцентъра на партията.    По думите му от 2010 година ГЕРБ не са променили данъчната политика и по същество те нямат политика, тъй като фискалната политика означава тя да бъде съобразена със структурата на икономиката.    „Делът на данъчните политики в БВП в Европа е – във Финландия – 54% от БВП, Дания – 51%, в България – 28%. Средно за ЕС – 35,7%. Искаме да се доближим до стандартите на Европа, да променим данъците за физическите лица с прогресивна скала, както е във всички ключови икономики в ЕС”, посочи Гечев. Той коментира, че от левицата предлагат необлагаем минимум за физическите лица: до 3900 лева месечно данъкът се запазва 10%. До 5200 лева – 12,%. До 6500 – 15 %.   Максималният данък– 25 процента – над 10 400 лева. „Това е политика на доходите, съобразена с ефекти върху покупателната способност на хората с най-ниските доходи. Данъкът се повишава единствено за хората с високи доходи”, уточни професорът.    Относно думите на Горанов, че ако кметовете искат повече доходи, трябва да въведат подоходен данък, проф. Гечев заяви: „Вместо да промени данъчната политика на национално равнище, той прехвърля горещия картоф на кметовете”. По думите му от левицата предлагат 20 процента от данъка върху физически лица да остава в общината, както и 10% от приходите от ДДС. „Това са европейски практики - децентрализация на бюджета. В момента кметовете в България изцяло зависят от Министерството на финансите. Това е и единственият политически лост за въздействие върху общините. Искаме да следваме световната практика на постепенна децентрализация на бюджета”, коментира още проф. Гечев.    По отношение на преразпределението на по-висок процент от БВП от държавата, народният представител заяви: „Предлагаме да се увеличи, защото процентът за ЕС е средно 45. Само по този начин можем да използваме бюджета, за да стимулираме българската икономика. ГЕРБ прави обратното на това, което прави ЕС. ЕС поддържа високи нива на бюджетните разходи като дял от БВП, в резултат на което имат развити икономики и имат възможност да осъществяват значими социални програми”.    Проф. Гечев коментира и някои от предложенията на левицата за справяне с демографската криза – семейно подоходно облагане, на всяко дете от от първи до 12 клас да бъде осигурен по един учебник по всяка дисциплина безплатно, увеличение майчинството, като се съобрази с увеличението на минималната работна заплата и промяната на средната работната заплата, увеличение на помощите за майки-студентки за всяко дете, промяна на политиката на правителството, касаеща сферите на здравеопазване и образование.    „Само България и Дания имат единен ДДС. Всички останали 26 членки на ЕС имат диференциран ДДС. Предлагаме намаляване от 20 на 9% на ДДС за лекарства и 5% ДДС за жизненоважни продукти за хората като месо, мляко, брашно. ДДС върху книгите също може да бъде обсъдено”, коментира още предложенията на левицата проф. Гечев. По думите му левицата има направен анализ за ефекта върху бюджетните приходи и разходи, според който бюджетният дефицит би бил символичен – 0,3% от БВП.    По повод предложението на управляващите да не се плаща първия ден болничен, той заяви: „Държавата абдикира. Тя има достатъчно контролни органи, за да се справи с проблема с болничните по друг начин. Категорично против този подход сме. С подкрепата на профсъюзите и хората – надявам се, че ние няма да позволим тази промяна”.    По повод предстоящия пленум на левицата, Гечев заяви: „Не влизам в партийни интриги, но резултатите от местните избори са осезаемо по-добри от тези през 2015 г. Очевидно е, че БСП върви нагоре. Изнасянето на вътрешнопартийни въпроси извън партията ни създава проблеми. Ако тези различия бяха преодолени, резултатът ни щеше да бъде още по-добър”.", "date": "2019.11.16", "title": "Румен Гечев: Очевидно е, че БСП върви нагоре "}
{"url": "http://epicenter.bg/article/Ivan-Neykov--Neplashtaneto-na-parviya-den-e-stapka-kam-palno-otpadane-na-plateniya-bolnichen/198992/2/0", "text": "Бившия социален министър Иван Нейков е убеден, че проблемът с фалшивите болнични няма да бъде решен по този начин, и, ако днес се приеме да не се плаща първият ден от болничния, то след години може да отпадне въобще заплащането му. Това коментира той пред БГНЕС по повод предложението на управляващата коалиция, от 1 януари 2020 г., работодателите да не заплащат първия ден от болничния.   Има един интересен психологически момент в тази история. Както виждате – никой не иска да си признае, че го е предложил, което само по себе си означава, че авторите му не са убедени, че ще постигнат тази цел на това решение, а именно – намаляване на фалшивите болнични.    Самото предложение съдържа в себе си доста голяма доза манипулации. Обясненията на управляващите, че по този начин ще помогнат на Националния осигурителен институт (НОИ). Как ще помогнат на НОИ, след като това плащане се прави от работодателя и НОИ няма никакво отношение към този вид плащане? Това е първата невярна теза.    Второто казано от управляващите беше, че гледат различните предложения в социалната сфера в пакет. От една страна се иска увеличаване на минималната пенсия и вероятно като компенсация да не плащаме първия ден от болничния. Едното обаче няма нищо общо с другото. Парите, с които се плащат пенсиите от НОИ идват от друг фонд, който няма общо с парите за болничните. Подобни приказки са манипулации.    Другата манипулация е, че по света е така и беше даден пример със Швеция, където не се плащали по 7 дни. Това не е вярно. Всички хора, които са на трудов договор, им се плаща от първия ден. Изчаквателен период има само за самонаетите в държавата.    Всичко това показва някакъв хаос, някакво объркване сред управляващите. Това може да стане пример в учебника как не се правят промени в социалната сфера. Такава промяна не трябва да се прави на коляно, това не е правилният начин, допълни Нейков.    Попитан как ще коментира уточнението, което министър Горанов направи, че първият ден ще се плаща при злополука или отглеждане на болно дете, Нейков заяви, че осигурителният риск не включва само отглеждането на болно дете, а и гледането на болен член от семейството.    След изразеното възмущение по въпроса от синдикатите, сега се търси междинен вариант, който пак е грешка. На никой от предложилите да не се плаща първият ден от болничния не му е ясно какво представлява осигурителен риск и всичкото това е свързано главно с нежеланието да се упражнява ефективен контрол. А контрол може да се направи. Има различни предложения. Едно от тях е, ако човек си е взел болничен, да бъде задължен да отиде на втори преглед. И ако той потвърди заболяването, тогава първият болничен да се активира. Ако, обаче, отишлият на море не се яви на преглед, този болничен да отпада. Това е само един от възможните начини за лесен, достъпен и ефикасен контрол.    Ние, вместо да търсим такива решения, казваме, че няма да плащаме болничните. “Вие пак си ходете където искате, но като не ви плащаме, няма проблем”, уточни Нейков.    Големият проблем за работодателите, голямата загуба за тях не е плащането на болничен, голямата загуба е, че работникът не е на работа. Затова те трябва да упражняват контрол, само че вместо това, те го прехвърлят на държавата, при условие, че те са потърпевшите от фалшивите болнични.    Това, което трябва да направи държавата, е да разшири възможностите за контрол от страна на работодателите. Но това не се случва, защото държавата отказва да упражнява контрол дали се спазва законодателството й.    Нейков призова държава и работодатели да не наказват истински болните хора, с мотива, че това е мярка срещу хитреците.", "date": "2019.11.16", "title": "Иван Нейков: Неплащането на първия ден е стъпка към пълно отпадане на платения болничен"}
{"url": "http://epicenter.bg/article/Radev--Poveche-ot-hilyadoletie-Zografskiyat-manastir-otstoyava-balgarskata-vyara--duhovnost--pamet-i-ezik/198993/2/0", "text": "„Зографският манастир е един от най-светлите и значими духовни центрове за българския народ, не само заради съхранените безценни ръкописи, икони и артефакти, а защото повече от хилядолетие отстоява българската вяра, духовност, памет и език“. Това заяви днес президентът Румен Радев при посещението си в българската духовна и национална светиня православният манастир „Св. Великомъченик Георги Зограф“ в Света гора, съобщиха от прессекретариата на държавния глава.   Държавният глава участва заедно със стотици поклонници от страната ни и целия регион в тържественото отбелязване на празника на светата обител. Президентът припомни богатата история на Зографския манастир, в който през вековете следи са оставили Теодосий Търновски, патриарх Евтимий, Козма Зографски и много други. „Именно тук отец Паисий завършва святата за всеки българин „История Славянобългарска“, която разпали искрата на нашето Възраждане, за да се разгори в буйния огън на българското просвещение и борбите ни за национално освобождение, от които възкръсна България“, подчерта Румен Радев. Държавният глава удостои игумена на манастира архимандрит Амвросий с орден „Стара планина“ първа степен за неговите заслуги за укрепване на православното духовенство в Света гора и развитие на българо-гръцките отношения. Архимандрит Амвросий е игумен от 1997 г. и има огромен принос за запазване на българския характер на манастира „Св. Великомъченик Георги Зограф“, обновяване на манастирския комплекс, опазване на културно-историческото наследство, развитието на манастирската библиотека и привличането на поклонници.   Манастирът има значима роля и за организирането, финансирането и обучението на българските деца в неделното училище в град Солун.  В тържественото отбелязване на празника на Зографския манастир участваха и Негово високопреосвещенство Неврокопски митрополит Серафим, представителят на правителството на Република Гърция за Света гора губернаторът Костис Димчас и стотици поклонници.", "date": "2019.11.16", "title": "Радев: Повече от хилядолетие Зографският манастир отстоява българската вяра, духовност, памет и език"}
{"url": "http://epicenter.bg/article/Ninova-otbelyaza-80-godishen-yubiley-na-svekarva-si-i-bliznachkata--/198996/2/0", "text": "Корнелия Нинова гушна свекървата  Свекърва ми Дафина и близначката ѝ Вера на 80. Това написа лидерът на БСП Корнелия Нинова в профила си във \"Фейбсбук\".    Постът бе придружен със семейни кадри.    \"Днес се събрахме деца, внуци, правнуци, роднини и приятели да ги поздравим с много обич, благодарност за грижите и пожелания да бъдат здрави и щастливи\", написа още Нинова.  ", "date": "2019.11.16", "title": "Корнелия Нинова отбеляза 80 годишен юбилей на свекърва си и близначката ѝ"}
{"url": "http://epicenter.bg/article/Atanas-Zafirov--Korneliya-Ninova-ne-tryabva-da-podava-ostavka/199007/2/0", "text": "Корнелия Нинова не трябва да подава оставка. В писмото от членове на БСП има анализ, а не критики. В медиите се разпространи, че има 50 подписа, аз получих само 11. Не знам къде е истината.   Това заяви в предаването \"Офанзива с Любо Огнянов\" по Канал 3 Атанас Зафиров от БСП.    “Резултатите от изборите са добри, но не достатъчно задоволителни. Завърнахме се в местната власт, след голямата загуба от 2015 г. Какви резултати да очакваме след изборите от преди 4 години”, каза още той.    “Върнехме се в местната власт в 15 общини. БСП не отстъпи от идеологията си”, разкри Зафиров от БСП.    “Радев може да сигнализира Конституционния съд за избора на Гешев. Но тогава казусът ще тръгне в друга посока. За нас няма състезание само с един кандидат”, завърши Атанас Зафиров.", "date": "2019.11.16", "title": "Атанас Зафиров: Корнелия Нинова не трябва да подава оставка"}
