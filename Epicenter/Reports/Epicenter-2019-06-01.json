{"url": "http://epicenter.bg/article/Deteto--postradalo-nay-tezhko-pri-vzriva-v-Silistra--Uplashih-se--sega-sam-dobre-/184653/2/0", "text": "За първи път пред NOVA проговори детето, пострадало най-тежко при избухването на граната на празник на МВР в Силистра.  До късно снощи продължи работата на службите. Оказа се, че експерти от СОБТ е трябвало да направят огледа, тъй като този тип инциденти се разследват именно от баретите. Според прокуратурата все още е твърде рано за заключения, но водещата версия е именно тази – дефектна граната.  Състоянието на трите деца е стабилно, като само едно от тях остава в болница – 6–годишната Катерина. Детето и родителите му са вече по-спокойни. Малката Катерина, обаче, все още помни в детайли инцидента.  „Едни полицаи казаха, ето я докторката. После, когато сложиха кремче, линейката дойде и там бях на тази линейка. Уплаших се. Сега съм добре”, каза Катерина.  \"Нощта мина с големи болки в крачето, после й дадоха успокоително и се успокои. Не я болеше повече\", сподели майка ѝ – Радостина.  Пострадалите деца са били на около 50 метра от взрива. Разследването как точно са били ранени все още е в начална фаза.  „Вчера беше посетено местопроизшествието от специализирана група, каквато винаги посещава огледите на местопроизшествие с взривни вещества. Те ще назначат своите експертизи, за да кажат, как се е стигнало до този инцидент”, каза Ивелин Чафаланов – зам.окръжен прокурор на Силистра.  Освен че директорът на полицията в Силистра е отстранен до изясняване на случая, от МВР си забраниха използването, на каквато и да е пиротехника при демонстрации. От днес започват разпити и на множеството свидетели на инцидента.  Ако се докаже вина на човек, то предвиденото в закона наказание за причиняване на телесна повреда при боравене с взривни вещества е лишаване от свобода от 3 до 10 години.  ", "date": "2019.06.01", "title": "Детето, пострадало най-тежко при взрива в Силистра: Уплаших се, сега съм добре (ВИДЕО)"}
{"url": "http://epicenter.bg/article/Nad-2000-se-sabraha-v-Momchilgrad-na-iftar-v-Noshtta-Kadir-/184626/2/0", "text": "Над 2000 души се събраха на обща трапеза на централния площад в Момчилград в свещената Нощ Кадир. Основни спонсори на традиционната благотворителна вечеря преди големия мюсюлмански празник Рамазан байрям бяха бизнесменът и почетен гражданин на Момчилград Фуат Гювен и Сдружениeто на момчилградчани в град Бурса, Република Турция, представлявано от Хасан Йозтюрк. Организацията на събитието беше осигурена от община Момчилград, съобщиха оттам.  За благотворителната вечеря в на площада в града бяха дошли много момчилградчани и жители на населените места в общината. Сред уважилите ифтара бяха Хасан Йозтюрк депутатът Ерол Мехмед, председателят на общинския съвет на Момчилград Юмер Юсеин, областният председател ДПС Изет Шабан, членът на ЦОП на ДПС Ердинч Хайрула, общинският лидер на партията Акиф Акиф, лидерът на областното МДПС Байрям Байрям, общински съветници от Момчилград.  Преди началото на ифтара ученици от духовното училище в Момчилград представиха програма с религиозни песни. Проповед, посветена на предстоящия Рамазан байрям, изнесе районния мюфтия Бейхан Мехмед.  Кметът на община Момчилград Сухай Хасан благодари на Фуат Гювен и Сдружението на момчилградчани в Бурса за организирането на ифтар в навечерието на големия мюсюлмански празник.  \"Продължаваме една красива традиция - да седнем заедно на една обща трапеза и да споделим една обща вечеря. Щастлив съм, че отново се събрахме толкова хора в тази свещена нощ, когато небесата се разтварят и се изпълняват всички желания. Нека винаги бъдем заедно и все така единни\", заяви Сунай Хасан.  ", "date": "2019.06.01", "title": "Над 2000 се събраха в Момчилград на ифтар в Нощта Кадир "}
{"url": "http://epicenter.bg/article/Armiyata-shte-uchastva-v-otbelyazvaneto-na-Denya-na-Botev-i-zaginalite-za-svobodata-na-Balgariya-/184628/2/0", "text": "С тържествена проверка-заря тази вечер във Враца ще бъде отбелязана 143-ата годишнина от подвига на Христо Ботев и неговата чета. Сред участниците в митинга ще бъде и президентът Румен Радев.   Представителни военни подразделения ще участват в ритуалите за отбелязването на 143-ата годишнина от героичния подвиг на Христо Ботев и неговата чета и Деня на Ботев и загиналите за свободата и независимостта на България. Това съобщиха от пресцентъра на министерството на отбраната.  На 1 и 2 юни 2019 г. в цялата страна военнослужещи от Сухопътните войски, Военновъздушните сили (ВВС), Военноморските сили (ВМС), Силите за специални операции, Националната гвардейска част ще се включат в отбелязването на годишнината, както следва:  На 1 юни 2019 г. (събота):  Във Враца (21.00 ч.) - тържествена проверка (заря) с участието на военнослужещи от Бригадното командване – Благоевград и Представителния военен духов оркестър на Сухопътните войски;  В Калофер, родния град на поета-революционер Христо Ботев, (21.00 ч.) – тържествена проверка (заря) с участието на военнослужещи от 61-ва механизирана бригада - Карлово;  В Хасково (21.00 ч.), тържествена проверка (заря) с участието на военнослужещи от 31-ви механизиран батальон – Хасково;  В Кърджали (21.00 ч.) проверка (заря) с участието на военнослужещи от Силите за специални операции – Пловдив;  В град Павел баня (21.30 ч.) - тържествена проверка (заря) с участието на военнослужещи от 61-ва механизирана бригада - Карлово;  В град Свети Влас (19.00 ч.) ще бъдат поднесени венци и цветя пред паметната плоча на Христо Ботев с участието на военнослужещи от Флотилия бойни и спомагателни кораби и Представителния духов оркестър на ВМС.  На 2 юни 2019 г. (неделя):  В Белене (10.00 ч.) пред паметника на загиналите във войните в Парка на признателността - ритуал по поднасяне на венци и цветя с участието на военнослужещи от 55-и инженерен полк - Белене;  В Благоевград (10.00 ч.) на площад „Народни будители“ - ритуал по полагане на венци и цветя от военнослужещи от Бригадното командване – Благоевград;  Във Варна (10.00 ч.) Община Варна, съвместно с ВМС и Варненска и Великопреславска митрополия организират общоградско поклонение на паметника на Христо Ботев в Морската градина като по време на ритуала ще бъдат поднесени венци и цветя.  В София (11.30 ч.) пред бюст-паметника на Христо Ботев в Борисовата градина Националната гвардейска част ще участва в тържествена церемония в памет на Христо Ботев и загиналите за свободата и независимостта на България. От 12.00 ч. пред сградата на Администрацията на Президента на Република България ще се извърши тържествена смяна на почетния гвардейски караул.  В Калофер (11.00 ч.) - митинг-поклонение пред паметника на Христо Ботев с участието на военнослужещи от 61-ва механизирана бригада – Карлово;  В Плевен (11.00 ч.) - ритуал по поднасяне на венци и цветя пред паметника на Христо Ботев с участието на военнослужещи от гарнизон Плевен;  В Пловдив (11.30 ч.) на паметника на Христо Ботев - ритуал по поднасяне на венци и цветя с участието на военнослужещи от Силите за специални операции и военното формирование 32 040 – Крумово. Строя на почетния караул ще приеме началникът на гарнизон Пловдив бригаден генерал Явор Матеев. В ритуала ще участва Представителният духов оркестър на ВВС.  На връх „Околчица” (11.30 ч.) – всенародно поклонение пред паметника на Христо Ботев с участието на военнослужещи от Бригадното командване - Благоевград и Представителния духов оркестър на Сухопътните войски;  В Стара Загора (11.30 ч.) - ритуал по поднасяне на венци и цветя пред паметниците на Христо Ботев и Хаджи Димитър в парк „М. Кусев” с участието на военнослужещи от 2-ра механизирана бригада - Стара Загора;  В Свищов (11.30 ч.) – ритуал по полагане на венци и цветя пред паметника на Свободата от военнослужещите от 55-и инженерен полк – Белене;  В Русе (11.30 ч.) - ритуал по поднасяне на венци и цветя пред паметника на Свободата с участието на военнослужещи от военно формирование 32 420 – Русе;  В Асеновград (11.30 ч.) - ритуал по поднасяне на венци пред паметника на Христо Ботев с участието на военнослужещи от 4-и артилерийски полк – Асеновград;  В Смолян (11.30 ч.) – ритуал по поднасяне на венци пред паметника на Христо Ботев с участието на военнослужещи от 101-и алпийски полк – Смолян;  В Горна Оряховица (11.45 ч.) - ритуал по поднасяне на венци и цветя на площада в града от военнослужещи от военното формирование 22 790 – Горна Оряховица;  В Сливен (11.45 ч.) - ритуал по поднасяне на венци и цветя на площад „Хаджи Димитър“ с участието на военнослужещи от Центъра за подготовка на специалисти;  В Хасково (12.00 ч.) – ритуал по поднасяне на венци цветя пред паметника на Христо Ботев с участието на военнослужещи от 31-ви механизиран батальон – Хасково;  В Шумен (12.00 ч.) - ритуал по поднасяне на венци и цветя пред паметника на загиналите във войните шуменци с участието на военнослужещи от гарнизон Шумен;  В Бургас (12.00 ч.) на паметника на Христо Ботев в Приморски парк ще се проведе военен ритуал по полагане на венци и цветя в знак на признателност към великия поет и революционер и загиналите за свободата на България;  В село Равно поле, община Елин Пелин (20.00 ч.) – тържествена проверка (заря) с участието на военнослужещи от 38-и батальон за ЯХБЗ и Е – Мусачево;  В Първомай (20.45 ч.) – тържествена проверка (заря) с участието на военнослужещи от Силите за специални операции – Пловдив;  В село Скравена, община Ботевград (21.00 ч.) - тържествена проверка (заря) с участието на военнослужещи от Бригадното командване - Благоевград и Представителния военен духов оркестър на Сухопътните войски;  В Казанлък (21.00 ч.) - тържествена проверка (заря) с участието на военнослужещи от 61-ва механизирана бригада.  ", "date": "2019.06.01", "title": "Армията ще участва в отбелязването на Деня на Ботев и загиналите за свободата на България "}
{"url": "http://epicenter.bg/article/Parvan-Simeonov--Kitay-bavno-i-neotklonno-utvarzhdava-rolyata-si-v-globalen-mashtab-/184630/2/0", "text": "Китай бавно и неотклонно утвърждава ролята си в глобален мащаб, Балканите трябва да бъдат готови за съвместно сътрудничество. Това каза за седмичното обзорно предаване „Метроном“ на Радио „Фокус“ изпълнителният директор на „Галъп интернешънъл“ Първан Симеонов.  Целта на конференцията в България между 3 и 5 юни по повод първата по рода си Китайско-балканска инициатива е да предостави на Балканите необходимите знания и готовност за сътрудничество, обясни той. От българска страна конференцията ще получи необоримото внимание, уточни Симеонов, като добави, че патрон на събитието е вицепремиерът Красимир Каракачанов. Ще бъде организирана кръгла маса за перспективите на България и Китай, ще бъдат представени и множество доклади. Основната тема на конференцията е „Поясът и пътят“, съобщи той.  „Различни са възприятията на Балканите за Китай. Данни на Глобалната асоциация „Галъп интернешънъл“ от преди няколко години показват, че в страни като България сякаш все още не се осъзнава ролята, която Китай играе в глобалната икономика. Обратно, в страни като част от тези на Западните Балкани, китайската роля вече се усеща. Различни са и мненията, които споделяме за влиянието в икономиката – дали е благотворно, или не, но безспорно Китай се превръща постепенно в един от глобалните центрове в свят, който започва да изглежда все повече полицентричен. Неслучайно китайската страна активизира своята роля в точки в света, където до скоро не очаквахме да я видим. Тя активизира своето военно присъствие и акцентира изключително много на развитието“, обясни Първан Симеонов.  Той каза още, че за пръв път китайска неправителствена организация самостоятелно прави стъпка навън. Той изрази надежда, че това е началото на по-дълготраен процес. Според него България трябва да преодолее пасивността, провинциалното мислене, спиращо погледа към далечината и глобалните процеси. Страната ни трябва да покаже страст към преследване на интересите си, добави Първан Симеонов.  ", "date": "2019.06.01", "title": "Първан Симеонов: Китай неотклонно утвърждава ролята си в глобален мащаб, не трябва да сме пасивни"}
{"url": "http://epicenter.bg/article/Nyakolko-naseleni-mesta-v-Starozagorsko-sa-bez-tok-zaradi-snoshtnata-burya/184637/2/0", "text": "Към момента има няколко населени места в област Стара Загора, в които все още няма електричество, но от енергоразпределителното дружество са уверили, че продължава да работят и да отстраняват повредите. Последствията след бурята в Стара Загора са множество паднали клони и дървета, както и наводнени мазета с около 30-40 см вода, посочи областният управител Гергана Микова пред БНР.  \"Падналите дървета са десетки, изпочупените клони, аварирали автомобили също е имало, но това е първото нещо, което са свършили аварийните екипи, които веднага излязоха по улиците, така че много бързо, още преди 23 часа, и сградите, които бяха наводнени, са отводнени. Възстановени са и помпените станции на ТЕЦ 2, за които имаше такива данни. В момента работа основно имат почистващите екипи,\" обясни Микова.  Вследствие на бурята и дъжда за кратко вчера са били блокирани главният път между Стара и Нова Загора, както и пътят към Старозагорските минерални бани, съобщи още Михаил Михов от Регионална дирекция \"Пожарна безопасност и защита на населението\".  ", "date": "2019.06.01", "title": "Няколко населени места в Старозагорско са без ток заради снощната буря"}
{"url": "http://epicenter.bg/article/Rumen-Radev--Neka-da-obgrazhdame-detsata-si-s-lyubov-i-toplina-/184638/2/0", "text": "Честит 1 юни на всички деца, на родителите им и на тези, които пазят ведрия и чист заряд на детството. Това написа президентът Румен Радев на официалната си страница в социалната мрежа Фейсбук.  \"Нека да обграждаме децата си с любов и топлина, да насърчаваме откривателския им дух и да им подарим големи мечти, преди да станат големи хора. Защото бъдещето им принадлежи, а то ще бъде по-добро, ако дадем и най-доброто на децата си. Весел и усмихнат празник!\", пожелава президентът.  Държавният глава публикува и видео от вчерашното си посещение в СУ \"Петко Рачов Славейков\" в Кърджали.  ", "date": "2019.06.01", "title": "Румен Радев: Нека да обграждаме децата си с любов и топлина "}
{"url": "http://epicenter.bg/article/Kmetat-na-Burgas-Dimitar-Nikolov--Dostatachno-se-govori-za-ostavkata-na-Tsvetanov-/184639/2/0", "text": "\"Мисля, че достатъчно се говори по темата за оставката на Цветан Цветанов. Нека оставим Борисов да има крайното мнение по този въпрос\". Така кметът на Бургас и заместник-председател на ГЕРБ Димитър Николов коментира в ефира на \"Седмицата\" по Дарик радио най-актуалната тема след изборите в ГЕРБ,    По думите му, ще се дава много повече възможност решенията да бъдат вземани в изпълнителната комисия на ГЕРБ.  \"В изпълнителната комисия винаги е имало дискусия и всеки има възможност да изрази своето мнение, а Борисов е лидер, който винаги се съобразява с мненията, които имат стойност. Никога не е налагал еднолично решения\", категоричен е Николов.  Той обясни, че винаги в комисията се е давало максимална възможност всеки да формулира и защити с аргументи своята позиция и добави, че никой не е ограничаван да има мнение, но винаги се е вземало най-правилното решение за партията.  \"Изключително важен беше успехът на партията на евроизборите, в същото време имаме и известен спад на гласовете в различните региони. Трябва да си направим много качествен анализ, да се говори с лидерите по места\", посочи кметът на Бургас.  Според него ниските резултати се дължат най-вече на ниската избирателна активност и на факта, че предизборната кампания на партиите е минала под знаменателя на очерняне и клевети. Това до голяма степен е отказало избирателите да отидат до урните.  \"За Бургас нямам притеснения, правим си своите анализи, ще вземем конкретни решения и инициативи, но трябва да имаме повече време за анализ\", каза кметът на града. Той не каза дали харесва Веселин Маринов да пее по време на кампанията.  \"Ако е имало грешки в кампанията, сега ще има възможност да бъдат отчетени. Може би не се даде достатъчно трибуна на добрите инициативи, които ще бъдат важни за България в новия европейски парламент. Има доста теми, с които трябва спешно да се захванем\", обясни Димитър Николов.  Той не каза дали очаква появата на нова партия, но каза, че винаги се появяват нови движения, партии и личности.  \"ГЕРБ продължава до ден днешен да бъде партията, за която хората гласуват и на която разчитат. Според мен, ако успеем да си направим правилните изводи, ще успеем да върнем голяма част от избирателите и симпатизантите\", коментира Николов.  По думите му, следващите избори за местна власт са изключително важни за всяка партия, включително и за ГЕРБ. Голяма част от кметовете на общините са представители на ГЕРБ. Той не пожела да отговори на въпроса дали ще се кандидатира отново за поста, защото това решение ще се вземе от ръководството на ГЕРБ. Каза обаче, че има още доста работа, която трябва да се свърши.  На въпрос дали би оглавил ГЕРБ, Николов каза, че \"камъкът си тежи на мястото и в това е чарът на ГЕРБ – че за различни позиции има добре подготвени кадри, които не готвят политическа кариера\". Той припомни, че тази партия е създадена от премиера Борисов и той е най-авторитетният в нея. \"Той е двигателят и моторът\", допълни Николов.  По думите му, Европа би била по-сигурно и по-прекрасно място за живеене с Манфред Вебер, но тепърва предстои да се види какви ще са резултатите от срещите между лидерите в Европа. Според Николов управление с по-широка коалиция дава по-голямо доверие, стабилност и повече енергия.  ", "date": "2019.06.01", "title": "Кметът на Бургас Димитър Николов: Достатъчно се говори за оставката на Цветанов "}
{"url": "http://epicenter.bg/article/Iliyana-Yotova-na-Ilieva-niva--Edinenieto-e-nay-golyamata-pochit-za-pametta-na-trakiyskite-detsa-/184640/2/0", "text": "Единението е най-голямата почит за паметта на тракийските деца. Ние трябва да бъдем гарант за щастливото детство и успешното развитие на нашите деца. Нека в името на тях да не отмъщаваме, но да помним историята. Да не забравяме, че мирът и човешките права не са веднъж завинаги дадени, за тях трябва да се борим всеки ден. Това заяви вицепрезидентът Илияна Йотова на Националния младежки събор „Илиева нива“, който се проведе за 22 пореден път в едноименната местност край село Глумово, община Ивайловград. Тя се поклони пред паметника на избитите деца на тракийски бежанци през 1913 г. съобщиха от прессекретариата на държавния глава.  Организатори на събитието, което събра от цяла България потомци на тракийци, са Община Ивайловград и Съюзът на тракийските дружества в България.  „Тук, в небето над тази земя са ангелите на над 200 деца, чийто живот бе отнет без време. Коя е тази политика и власт, която може да оправдае това, което се е случило тук преди 106 години – съсечени деца и майчини писъци. Отговор ще продължаваме да търсим, но нашето присъствие днес е завет никога повече да не го допускаме“, изтъкна в словото си вицепрезидентът.  Илияна Йотова заяви, че в българската история 1913-а е изключително трагична година заради погубения човек живот, но в същото време - величава заради неговата сила, заради вярата, заради любовта към род и родина.  Вицепрезидентът благодари на Съюза на тракийските дружества в България, който с активната си дейност поддържа жива паметта за тези събития.  „На Балканите, знаем колко страшна може да бъде историята, когато един народ се изправя срещу друг. Когато велика сила диктува чужди интереси и сблъсква хора, които довчера са били съседи, подавали са си ръка в добро и лошо. Но днес българската държава показва на цяла Европа колко важни са Балкани за нея, тук имаме мир, да живеем в разбирателство и заедно да градим бъдещето“, подчерта Илияна Йотова. Вицепрезидентът посочи, че добросъседството означава и справедливост, и решени проблеми. „За тракийците повече от 100 години няма справедливост и българската държава трябва да постави твърдо въпроса пред турската за обезщетенията на тракийските бежанци“, подчерта Илияна Йотова.  Председателят на Съюза на тракийските дружества Красимир Премянов връчи на вицепрезидента Илияна Йотова за подкрепата и отдадеността на тракийската кауза почетен знак по повод 175-годишнината от рождението на Капитан Петко Войвода.  ", "date": "2019.06.01", "title": "Илияна Йотова на Илиева нива: Единението е най-голямата почит за паметта на тракийските деца "}
{"url": "http://epicenter.bg/article/Podpiynal-politsay-natseli-bilbord-s-hondata-si-do-garata-v-Plovdiv-/184619/3/0", "text": "Полицай в нетрезво състояние е катастрофиралият рано тази сутрин около 5.30 часа на колелото на Централна гара в Пловдив, потвърдиха от МВР.  Автомобилът Хонда се е приземил в кръговото кръстовище на централна гара, прелетял над бордюра и се е ударил в билборд.  Установено е, че шофьорът е полицейски служител и аллкохолната му проба е положителна. Образувано е следствено дело, съобщават от полицията.  ", "date": "2019.06.01", "title": "Подпийнал полицай нацели билборд с хондата си до гарата в Пловдив "}
{"url": "http://epicenter.bg/article/Balgariya-spechelila-1-mlrd--leva-prihodi-ot-kulturen-turizam-prez-2018-g--/184607/4/0", "text": "Близо 1 млрд. лева е спечелила страната ни от културен туризъм през миналата година, което е 1/3 от приходите в сектора. Това обяви директорът на Института за анализи и оценки  Секторът започна бурното си развитие още през 2017 г., като посещенията на чужденци се увеличават с всяка изминала година. Експертите отчитат ръст от 18-22% и така броят на туристите, които влизат в страната ни с цел туризъм в градска историческа среда, е достигнал 3,5 милиона души. За сравнение преди две години броят им е бил 1,1 млн. души. Общият брой на чуждите туристи у нас пък е бил 11,7 милиона души.  \"През последните няколко години наблюдаваме бурно развитие на културния туризъм. Обясняваме си го с нискотарифните авиокомпании, които летят от 28 летища. Те увеличиха значително броя на туристите, които пристигат у нас особено през есента и пролетта. Тези посещения не са свързани с морски или ски туризъм\", коментира Драганов пред \"Монитор\".  Чужденците, които идват у нас с цел културен туризъм, са за кратък период - предимно за уикенда, ползват рентакар и посещават различни населени места. Те са предимно от европейски страни.  „Интересно е, че тези туристи търсят места, свързани предимно с млади хора и проекти за съвременни изкуства. Нещо, което не е типично за българските младежи“, коментира Румен Драганов.  Друг интересен момент е, че чуждите туристи са заинтригувани не толкова от мъртвата история и артефакти, а по-скоро търсят живата култура и изкуството на танца и музиката.  ", "date": "2019.06.01", "title": "България спечелила 1 млрд. лева приходи от културен туризъм през 2018 г. "}
{"url": "http://epicenter.bg/article/Analizat-na-ISA--Evroizborite-predizvikaha-trus-v-politicheskata-sistema-na-Balgariya/184584/11/0", "text": "Институтът за стратегии и анализи (ИСА) публикува политическия си анализ за събитията в България, в Европа и в света през месец май 2019 година под заглавие:  ПРЕЗИДЕНТЪТ ПОИСКА КОНТРОЛ ВЪРХУ ЕЛИТА НА БАЗАТА НА ЗАКОНА ГЕРБ – КАМПАНИЯ НА АЗ-А БСП – ФРОНТАЛНА АТАКА СРЕЩУ ГЕРБ С ВИСОК ЗАЛОГ ДПС – ПОЗИТИВНИ ПОСЛАНИЯ, ИСКАНЕ НА ПРОШКА, ОБЕЩАНИЯ ЗА БЪДЕЩЕТО ФРАГМЕНТАЦИЯ И НОВИ БАЛАНСИ В ЕВРОПЕЙСКИЯ ПАРЛАМЕНТ ЕВРОПЕЙСКИ ИЗБОРИ 2019: РЕЗУЛТАТИ, ИЗВОДИ, ПРОГНОЗИ  Изборите за Европейски парламент конструираха моментната снимка на българския политически ландшафт. Партиите от управляващото мнозинство затвърдиха позициите си чрез изборните резултати, а опозиционните формации не успяха да регистрират очаквания пробив на електоралната карта.  Първите трусове по върховете станаха факт почти светкавично. Корнелия Нинова подаде оставка ден след вота. След официалните резулати всички ръководни постове в ГЕРБ напусна Цветан Цветанов. Изборните резултати показаха, че партията на Борисов може да побеждава и без Цветанов, чието участие в кампанията бе под видимото ниво. Моторът този път бе Борисов, който я пое лично, енергично и ефективно. Рестартът на парламента, където се завръща ПГ на БСП, ще даде допълнително ускорение на тези процеси.    В една от ключовите теми в Европа се превърна избирателната активност. Откакто се провеждат избори за Европейски парламент (1979), тя постоянно намалява, докато на настоящия евровот за първи път в своята история отбеляза ръст. Избирателната активност в Европа бе най-високата от 20 години насам като достигна 51% (2019), а преди пет години бе 43%.   Едни обвиняват партиите и кампанията, други - фалшиви статистики и неизчистени списъци, но е факт, че у нас пасивността взе връх над интереса към изборния процес и политиката.  Кампанията бе доминирана от сблъсъка ГЕРБ-БСП, което активизира твърдите ядра на двете партии. ГЕРБ затвърди мястото си на първа политическа сила. Кампанията и резултатите показаха, че това се дължи основно на ролята и действията на партийния лидер Бойко Борисов. Той влезе в кампанията, когато ГЕРБ беше на  2-3% след БСП и на финала изведе партията си на плюс 7% от основния противник. Победата му даде нова легитимност за управлението на страната и за реализирането на заявката му отпреди вота, че ще „прочиства“ основно партията И ще я изгради \"наново\". Ниската избирателна активност опровергава лансираната от представители на ГЕРБ теза, че избирателите са простили на ГЕРБ за скандалите, които се развиват от втората половина на април – Апартаментгейт, къщи за гости. Борисов демонстрира по-верен усет, като обяви прочистване на партията. Засега не е ясно обаче по какъв критерий – съмнения за корупционни практики, лоши изборни резултати? Или и двете? Сравнение между абсолютните числа показва, че на тези евроизбори ГЕРБ имат около 80 000 гласа по-малко, отколкото на Евроизбори 2014, както и спад от близо 600 000 избиратели в сравнение с последния парламентарен вот. Разбира се, трябва да се отчита спецификата и структурата на евровота, но спадът е факт. Трябва да се отчете също, че основният конкурент – БСП, конструира европейските избори като вътрешни и като вот на доверие към кабинета. Това мобилизира до крайност структурите на управляващата партия, но това се оказа недостатъчно за целта, която си беше поставила БСП - предизвикване на предсрочни избори. При постигнатите резултати ИЗВОДЪТ е, че  Подкрепата за управляващата партия се е концентрирала в лоялната чиновническа класа.     (както в гласове, така и в мандати) от 4 на 5 представители в Европарламента, но политическата загуба е факт.  Резултатите в числа са успех за партията, но са загуба от гледна точка на поставената цел да имат повече гласове от ГЕРБ, което да доведе до предсрочни парламентарни избори и промяна на политическата карта на страната.  противопоставяне. Това, което липсваше в кампанията на \"БСП за България\", беше позитивната перспектива. БСП съсредоточи енергията си в разобличението на „модела ГЕРБ“ и корупционните практики, включително с нови данни и персонални атаки към премиера, които обаче бяха на дребно, на битово ниво. БСП не каза какво ще прави и с кого, след като свали Борисов. Анти-реториката доби допълнителна плътност в последните дни от активната кампания, но остави достатъчно време на Борисов за реакция.  Тук са важни някои особености на процеса на масова комуникация и на развитие на една предизборна кампания. Всеки публично изнесен факт отива в графата „предизборна кампания“, без да добива институционалност и независима медийна оценка. В този смисъл изнасянето на „уличаващи“ факти за къщи и зайчарници не стана тема на обществото и не доби ефекта, който се очакваше. Разнасянето на папки и скици по тв студия в последните дни на кампанията не събуждаше доверие във фактите, скрити в тях, а се приемаше като част от предизборната битка, в която няма правила. По време на кампанията вътрешният разнобой публично бе туширан, но електоратът на БСП остана раздвоен и объркан от битката, която се водеше по места между основните лобита на партията. Резултатите се оказаха изненада за БСП и отприщи лавина от обвинения, реваншизъм. Като по сигнал вътрешната опозиция атакува Нинова.   Самата тя ще участва в него, което ще се превърне в своеобразен вот на доверие към Нинова, поискан от всички членове на партията.  Това обаче не свали напрежението, вътрешната опозиция продължава да копае разломи. Партия, която е заявила ясна цел да свали „режима на Борисов“, не може да си позволи подобна кондиция. Още повече с оглед на предстоящите местни избори.  БАЛАНС ОТСЪСТВАШЕ и в двете водещи кампании – на ГЕРБ и БСП. Управляващите прекалиха с положителното, опозицията – с отрицанието. И двете ще загубят в бъдеще, ако преескпонират крайните резултати – ГЕРБ да ги разчетат като убедителна победа, БСП – като катастрофална загуба.  ДПС запази добри позиции – като проценти резултатът на партията е сравним с тези от 2014-а, но има един евродепутат по-малко – сега са трима. Движението приключи с конкурента ДОСТ, върна си стабилното място на трета политическа сила. Вижда се, че има отлив от гласове в така наречените бастиони на Движението, но поставените цели са изпълнени. Като абсолютен брой гласове подадените бюлетини за Движението сега са повече от последните парламентарни избори. Почетният лидер д-р Ахмед Доган присъстваше знаково в кампанията - не само с огромния си портрет по сцените на срещите на ръководството на партията с електората, но и с обръщението си, с което поиска прошка от разочарованите за допуснати грешки. Това изигра консолидираща роля в кампанията и даде своя резултат в урните.    Партията на Каракачанов е новият доминант в националистическото пространство с двама депутати. „Атака“ и НФСБ се сринаха до крайно ниски нива, дори зад независими кандидати, въпреки че са управляващи и имат вицепремиери, министри, ресурси.   Закономерно първите изявления от лидерите на „Обединените патриоти“ („Атака“, ВМРО, НФСБ) след вота бяха срещу партньорите им, а не коментар на резултатите. Открит остава въпросът как ще функционира парламентарната им коалиция, но със сигурност няма да е на каквито и да е принципни постановки и вече няма оправдание по формулата „в името на…“ Ниската избирателна активност успя да изстреля коалицията „Демократична България“ в Европейския парламент, макар и само с един мандат (Радан Кънев). Това им дава нова легитимност в българската политика и ще е потенциалната платформа за създаване на проевропейски либерален център, около който да се обединят множеството разпокъсани малки групички. Влизането им ще създаде допълнителен дискомфорт на ГЕРБ както вътре в страната, така и в групата на ЕНП. До този момент това пространство имаше представител – Светослав Малинов, но смяната с Радан Кънев е по-проблематична за управляващите заради бекграунда на отношенията във второто правителство на Борисов.  Динамика има и в дъното на подреждането, където резултатите откроиха нови феномени.  НФСБ и „Атака“ са в управляващ формат, а бяха изпреварени и от независимия кандидат Минчо Христов, който участва във вота със скромни ресурси и фейсбук кампания. Той демонстрира типично ляв профил, силна социална компонента.  Част от протестния вот взе и Десислава Иванчева с резултат, който отчетливо надмина прогнозите – 1,8%. Очевидно е, че тя събра забележим процент с една единствена компонента на своето участие – подкрепа и съчувствие заради начина, по който бе третирана при ареста си.  Можем да очакваме, че и двамата – Минчо Христов и Иванчева, ще „загряват“ за местния вот през есента.  Партия „Възраждане“ демонстрира виталност и затвърди претенциите си за сериозно място в националистическата ниша и участие в наследството на „Обединените патриоти“.  Партията на Първанов изчезва от политическата сцена, което бе очаквано и обосновано от нейното поведение.  Тема като купен и контролиран вот продължава да е актуална в България. Даването на преференция се оказа един от начините за доказване на спазена уговорка. Информацията за аномалии при този начин на гласуване се разраства.  Ръстът на цените (ток, парно, топла вода, горива, транспортни разходи заради ТОЛ системата) в България носи риск от социално недоволство, а растящата инфлация е пречка пред заявката за членство в Еврозоната.   Електоралната карта бе променена след като досегашните водещи парти ЕНП (179 депутати заедно със замразените членове на Орбан) и ПЕС (153) загубиха доста от гласовете си, ерго и самостоятелното си мнозинство в 751 местния Европарламент. Оттук насетне ще трябва да разчитат на новите „звезди“ за прокарване на каквото и да е решение.  Либералите отчетоха ръст, след като депутатите на френския президент Макрон се присъединиха към тях (105). Солиден ръст и голяма група на Зелените (69), които освен, че са шумни вече се радват на много широко представителство в Западна Европа.   Трите евроскептични и консервативни групи вече имат общо 175 депутата.  ХСД на Меркел почти няма шанс да упражнява досегашната си водеща роля в институциите и да лидира кадровите процеси. Макрон и Санчес (испанският премиер) дадоха заявка за нова роля в европейските институции, демонстрираха самочувствие и претенции. Те вече се обявиха срещу кандидатурата на Манфред Вебер за следващ председател на Европейската комисия, което прави номинацията му все по-обречена.    Основният ръст, който се забелязва на паневропейско ниво, е на антиемигрантските и зелени формации. Това са двете идеи, които привличат нови избиратели и се наложиха в дневния ред на Европа.  Във вътрешен план европейските избори и различни местни процеси доведоха до падане на правителства и/или предсрочни избори – Великобритания, Австрия, Гърция, най-вероятно Румъния. Ехото от европейския вот ще заглъхва поне няколко месеца из цялата територия на Европейския съюз.  Анализът е изготвен от авторски колектив:   - политолог  - Изпълнителен директор на Институт за стратегии и анализи  - Институт за стратегии и анализи    (Македония, Русия)  (Албания, Косово)  (Гърция, Кипър)  (Турция)  (икономика)  Съдържание: I. ЕВРОПЕЙСКИ ИЗБОРИ 2019: РЕЗУЛТАТИ, ИЗВОДИ, ПРОГНОЗИ  ИЗБОРИТЕ В БЪЛГАРИЯ – ПРОТЕСТЕН ВОТ СРЕЩУ ЦЕЛИЯ ЕЛИТ ИЗБОРИТЕ В ЕВРОПА – ФРАГМЕНТАЦИЯ И НОВИ БАЛАНСИ II. ОСНОВНИ ИНСТИТУЦИИ И ВЪТРЕШНА ДИНАМИКА ПАРЛАМЕНТЪТ – ЛИПСА НА ПОЛИТИЧЕСКА УСТОЙЧИВОСТ И МАРГИНАЛИЗАЦИЯ ПОСЕЩЕНИЕТО НА ПАПАТА – РАЗДЕЛЕНИЕ ЗАРАДИ МИГРАНТИТЕ ПРАВИТЕЛСТВОТО ОСТАНА В СЯНКАТА НА ПРЕМИЕРСКАТА КАМПАНИЯ РОКАДАТА ПОРОЖАНОВ - ТАНЕВА ПРЕЗИДЕНТЪТ ПОИСКА КОНТРОЛ ВЪРХУ ЕЛИТА НА БАЗАТА НА ЗАКОНА МЕСТНА ВЛАСТ: ГОЛЕМИТЕ ПРОЕКТИ ГЕНЕРИРАТ НАПРЕЖЕНИЕ ПРЕДИЗВИКАТЕЛСТВА ПРЕД ИКОНОМИКАТА III. ПОЛИТИЧЕСКИТЕ ПАРТИИ В КАМПАНИЯТА ГЕРБ – КАМПАНИЯ НА АЗ-а БСП – ФРОНТАЛНА АТАКА СРЕЩУ ГЕРБ С ВИСОК ЗАЛОГ ДПС – ПОЗИТИВНА КАМПАНИЯ, ИСКАНЕ НА ПРОШКА, ОБЕЩАНИЯ ЗА БЪДЕЩЕТО ОБЕДИНЕНИ ПАТРИОТИ - В ОСТРА КОНКУРЕНЦИЯ ЗА НАЦИОНАЛИСТИЧЕСКИЯ ВОТ „ВЪЗРАЖДАНЕ“ СЕ ПОЗИЦИОНИРА КАТО АЛТЕРНАТИВА НА ОП „ВОЛЯ“ - МАСИРАНА КАМПАНИЯ, СЛАБ РЕЗУЛТАТ ПРОБИВ НА „ДЕМОКРАТИЧНА БЪЛГАРИЯ“ ПРОЕКТЪТ СЛАВИ ТРИФОНОВ – МАЯ МАНОЛОВА IV. РЕГИОНАЛНА И МЕЖДУНАРОДНА ДИНАМИКА ВЕЛИКОБРИТАНИЯ – ОСТАВКА НА ПРЕМИЕРА И БЛОКАЖ НА БРЕКЗИТ РУМЪНИЯ – ВИСОКА АКТИВНОСТ И ПОЛИТИЧЕСКИ ПРОМЕНИ ГЪРЦИЯ - ЕВРОИЗБОРИТЕ СВАЛИХА ЦИПРАС, ИЗГРЯ ЗВЕЗДАТА НА МИЦОТАКИС КИПЪР - НАПРЕЖЕНИЕТО С ТУРЦИЯ РАСТЕ  МАКЕДОНИЯ СЛЕД ПРЕЗИДЕНТСКИЯ ВОТ – ЗАЕВ ЗАПОЧНА ЧИСТКА АЛБАНИЯ – ПОЛИТИЧЕСКАТА КРИЗА СЕ ЗАДЪЛБОЧАВА КОСОВО – ОТНОВО НАПРЕЖЕНИЕ СЪС СЪРБИЯ ТУРЦИЯ – СИЛАТА НА ЕРДОГАН НАМАЛЯВА РУСИЯ – РАЗГОВОРИ СЪС САЩ И ПРОТЕСТИ В ЕКАТЕРИНБУРГ    ", "date": "2019.06.01", "title": "Анализът на ИСА: Евроизборите предизвикаха трус в политическата система на България. Започва рестарт"}
{"url": "http://epicenter.bg/article/Ivan-Granitski--Botyov---velikata-Natsionalna-dusha--drugoto-ime-na-Otechestvenata-doblest--/183627/11/0", "text": "  Христо Ботйов е действително необикновеният образ на оная епоха, която  със своята самоотверженост, със своя дух, бунтуващ се против всички  казионни, конформистки и ограничителни правила, се противопоставя на  гнусната философия на „преклонената главичка, която сабя не сече“, на  подмазваческото отърчаване в конака, на ибрикчийското сладострастно  славословене на силния на деня.  Но Ботйов е и възвишената идеалистична  контратеза на натруфените, надути и изкуствени цветя на моралистичните  компромиси на всяко ново време, което разчита на ерзаца, а не на истинското.  Всяко разкрепоставяне, всяко съживяване на независимия политически  живот е свързано с две възможности: първо, свободата, мотивирана от  благородни и безкористни идеи, и второ, своекористно изкривяване и подмяна  на истинското с имитационното, на благородното с омерзителното.  Или както  казва Иван Вазов: „... Свободният политически живот може да даде рождение на талантливи държавници или на шумящи или безидейни демагози, но не  може той да роди ни Раковски, ни Любена Каравелов, ни Ботева, ни Каблешкова, ни Коча Чизмарят от Перущица.  Героите и нравствените великани  нито могат да растат, нито трябва да се търсят в днешно време: това ще да бъде и смешно, и безсмислено. Само една благоприятна почва съществува за такива  цветя: борбата за свободата. Наслаждение от свободата, спечелена вече и от други, дава пища на съвсем друг род знаменитости: те са толкова по-лесни и по-многочислени, колкото опасностите са по-малки и личните  самопожертвувания ненужни.“  Христо Ботйов е не само първата и най-ярка манифестация на българския  расов гений, както твърди Гео Милев, но и най-категоричното доказателство, че  е невъзможно да се създаде нова държава, възкръснала от руините на  дълговечното робство, без икони, нравствени идоли, социални пътепоказатели.  Войводата поет въплъщава в същото време и неизкоренимата способност на  българското племе да се самопроизвежда, самопродължава, самовъзкресява  след столетия чуждо иго. Ето на този удивителен и уникален генетичен код е  представител Христо Ботйов. И затова той е огнедишащото сърце на  националната и социалната революция, докато Апостола Левски е разумът на  тази революция.  Съвсем неслучайно днес, в началото на ХХI век, ние припомняме  разсъжденията на народния поет Иван Вазов за нашия герой: „... Вечно  безпокоен, бунтующ се против всичките приети правила, традиции и обществен  морал, той стана невъзможен и въоръжи против себе си обществото... Само в  разгулната и родна атмосфера на хъшовете, в кръгът на които можеше свободно  да диша, той се чувствуваше в елемента си. Той си ги подчини всичките чрез  духовното си превъзходство. Той радостно делеше с тях глад, лишения и  неизвестността за утрешний ден, както и надеждата да развее хайдушкия  байрак в Стара планина.  Без съмнение ние неспирно, весден трябва да мислим за нравствения пример,  величавото героико-историческо присъствие и лична неудържима харизма на  автора на „Борба“, „На прощаване“, „Хайдути“, „Моята молитва“, „Смешен  плач“ и „Политическа зима“, ако искаме да се самоутвърдим като достойна и  независима българска нация през ХХI век в рамките на Европейския съюз.  Христо Ботйов е другото име на отечествената доблест, другото име на  националната идентичност, другото име на расовия български гений.  Мислейки за Ботйов в тези му величави духовни ипостаси, ние разсъждаваме  за себе си, за своите собствени чест и гордост, за постоянното възкресение на  България, на великата национална Душа!", "date": "2019.06.01", "title": "Иван Гранитски: Ботйов - великата Национална душа, другото име на Отечествената доблест! "}
{"url": "http://epicenter.bg/article/Otnovo-karvava-drama-v-SASht--12-dushi-zaginaha-pri-strelba-vav-Virdzhiniya-biych-/184605/7/96", "text": "Властите в американския щат Вирджиния съобщават, че 12 души са загинали, а четирима други са ранени при престрелката в сграда на градските власти в град Вирджиния бийч. От полицията заявиха, че заподозреният е действал сам. По думите на властите той е стрелял „безразборно“, предава БНР.  На пресконференция началникът на полицията в града Джим Сървера каза:   „Знаем, че малко след 4 следобед заподозреният е влязъл в сграда номер 2. Той е бил дългогодишен служител и мигновено е открил стрелба.“  Сърверa обясни, че мъжът е носил оръжие 45-и калибър, а пълнителите, които е ползвал, са били приспособени за повече муниции от обичайното.  Самоличността на нападателя вече е установена . Той е бил убит при престрелка с полицията. Към момента няма информация за състоянието на пострадалите. Сред ранените има един полицай, но животът му е бил спасен от бронираната жилетка.  Престрелката в комплекса, в който има около 25 сгради, се е случила в петък следобед местно време.  Първоначалната информация беше за множество ранени при инцидента. Съобщаваше се също, че стрелецът е бил задържан.  Губернаторът на американския щат Вирджиния Ралф Нортъм пристигна в града. Той определи случилото се като ужасен ден:  „Това е просто ужасен ден и мислите ни са с жертвите и техните семейства. Работим заедно със силите на реда и служителите в болниците, за да гарантираме, че сме се погрижили за всички.“  В Туитър певецът и продуцент Фарел Уилямс, който е родом от Вирджиния бийч, написа, че се моли за града, загиналите и близките им.  В района живее голяма българска общност. За БНР от българското посолство във Вашингтон заявиха, че за сега няма данни за пострадали български граждани.  ", "date": "2019.06.01", "title": "Отново кървава драма в САЩ! 12 души загинаха при стрелба във Вирджиния бийч "}
{"url": "http://epicenter.bg/article/Tazhna-vest--Na-66-godini-pochina-Nikola-Dinev-/184633/8/0", "text": "На 66-годишна възраст почина Никола Динев, двукратен световен и 5-кратен европейски шампион в класическата борба.  Той бе носител на още 4 медала от големи първенства в категория тежка, както и на златния пояс \"Никола Петров\" за 1977 г. изказва съболезнования на близките и семейството му.  Датата и мястото на поклонението ще бъдат обявени допълнително.  ", "date": "2019.06.01", "title": "Тъжна вест! На 66 години почина Никола Динев "}
{"url": "http://epicenter.bg/article/Danachna-inspektorka-vodi-gepard-na-kaishka-v-Zambiya/184632/10/0", "text": "Легендарни африкански сафарита, водопадите Виктория, дивата река Замбези, богата природа и сурова пустиня, всичко това е събрано в една приятелска страна - Замбия. Според местните -  най-безопасната държава на черния континент, благословена с изобилие от водни животни и предлагаща допир до автентичната Африка. Освен зрелищния водопад Виктория, в Замбия има още 17 великолепни водни каскади и безкрайни равнини.   Гостенката  Покана за пътуване  Мая Кикерезова е данъчен инспектор и баба на три внучета, но също като мен е готова да тръгне закъдето и да е по всяко време. Така се озовава на гости в Замбия. Там тя е изпълнила детската мечта на мнозина – да води кротък гепард на каишка. Можете да се уверите чрез кратките видеа в Епицентър.бг.    Единствено в Покана за пътуване можете да прелетите не само разстоянието от Замбия до съседна Румъния, ами  и от 21-и до 19 век само за няколко секунди в родолюбивата  рубрика „50 места от българската история отвъд България.   Упойващият аромат на отпуск се стеле във въздуха. Но ласкавите слънчеви лъчи могат да се окажат „вълча порода“ за нашата кожа. Официалният дерматолог на Покана за пътуване и запален пътешественик д-р Ана Пейкова от клиника Дерма ЕЛИТ дава съвети какво да сложим в куфара, освен джапанките, така че да не ни е срам да се погледнем в огледалото след това.   Д-р Ана Пейкова има доста съвети скрити в ръкава на бялата си престилка. Тя също ще ги спазва, защото след броени дни отлита на 20-дневна обиколка на Бразилия. Д-р Пейкова развенчава и теорията на производителите, че каквато е цифрата на слънцезащитния фактор, изписан върху флакона, на толкова минути трябва да нанасяме крема. В края на разговора тя ни пожела слънчева отпуска. Щом я докопаме, мигом ще го изпълним.   Какво е първото, което ви хрумва, когато някой спомене Япония  - кимоно, суши, сакура, самурай, сепуко, гейша… После идва ред на анекдотите за японския начин на мислене. Какви са ритуалите, когато правиш бизнес със Страната на изгряващото слънце ще чуете от Николай Младжов, представител на големия концерн Hitachi и колекционер на произведения на изкуството.   От него ще научите защо един тост е по-важен за бизнеса от всички преговори.   Николай Младжов разказа що за чудо е да попаднеш в японски завод. Но има и още лични преживелици  -  по какви причини, когато си в Токио по работа не е прието да удължиш престоя си за удоволствие. След като научихте азбуката на японския бизнес протокол от Николай Младжов,  ще сте подготвени за всякакви ситуации.   Ако и вие измервате живота си в посетени държави, а не в години, значи ще потърсите Покана за пътуване и на страницата ни във Фейсбук", "date": "2019.06.01", "title": "Данъчен инспектор води гепард на каишка в Замбия (видео)"}
{"url": "http://epicenter.bg/article/Vavrinka-ne-dade-shans-na-Grigor-Dimitrov-/184642/8/0", "text": "Григор Димитров загуби с 0:3 сета от Стан Вавринка и отпадна в третия кръг на \"Ролан Гарос\". Мачът между двамата започна вчера, но заради настъпилия мрак в късните часове бе преценено срещата да се доиграе днес при преднина от 2:0 сета в полза на швейцареца.  Мачът между двамата добри приятели бе изключително равностоен и логично първите два сета бяха решени след тайбрек, а там Вавринка показа по-голяма концентрация и спечели на 5 или на 4 точки.  Третата част също се разви идентично, като Стан проби в средата на сета и имаше отлична възможност да затвори мача при 5:4 и сервиз в своя полза, но Григор се разигра и спечели гейма при подаване на съперника си и остана в мача.  Стигна се до нов тайбрек, който започна отлично за Димитров и българинът след няколко добри отигравания стигна до четири сетбола. Срив в играта му обаче доведе до нов обрат и в крайна сметка Вавринка успя да затвори мача след 10:8 точки и общо 3 часа и 16 минути на корта.  ", "date": "2019.06.01", "title": "Вавринка не даде шанс на Григор Димитров "}
{"url": "http://epicenter.bg/article/Grigor-Dimitrov-sled-zagubata-ot-Vavrinka--Prodalzhavame-napred--VIDEO--/184647/8/0", "text": "„Когато си в мача си в мача. Имах шанса, но имах чувството, че всичко беше срещу мен”. Това каза Григор Димитров пред NOVA. Българският тенисист загуби мача срещу Стан Вавринка с 0:3 сета и така отпадна от „Ролан Гарос”.  „Психически и физически съм добре. Продължаваме напред. Не само в играта, а и в живота имаш възходи и падения. В момента се опитвам се да се насладя и на живота извън корта”, добави Димитров.  По думите му Вавринка е играл по-рисково и това е допринесло за победата му. Той смята, че идват дни, в които трябва да прецени върху какво трябва да се фокусира и как да се подготви за бъдещи турнири.  „С всеки изминал ден нещата стават все по-добре, но ми трябва още малко време – да набера още мачове”, каза още тенисист №1 на България.  ", "date": "2019.06.01", "title": "Григор Димитров след загубата от Вавринка: Продължаваме напред (ВИДЕО) "}
{"url": "http://epicenter.bg/article/Donald-Tramp-s-nay-visok-reyting-ot-yuni-2017-g--nasam-/184606/7/96", "text": "Рейтингът на американския президент Доналд Тръмп достигна най-високото си ниво за последните две години, показват данните от изследване, осъществено от Harvard CAPS/Harris Poll.  48% от регистрираните гласоподаватели одобряват работата на държавния глава, на противоположната позиция са 52%. Това е най-високото ниво на одобрение от юни 2017 г., сочат данните, цитирани от изданието The Hill и Канал 3.  Високият рейтинг на Тръмп се дължи на доброто управление на икономиката. Около две трети одобряват голямата заетост, постигната по време на неговия мандат.  Добрата икономическа ситуация вдига рейтинга на стопанина на Белия дом, докато политиката му по други въпроси като Китай и имиграцията се радва на неутрални и положителни оценки, заяви Марк Пен, директор на Harvard CAPS/Harris Poll.  ", "date": "2019.06.01", "title": "Доналд Тръмп с най-висок рейтинг от юни 2017 г. насам "}
{"url": "http://epicenter.bg/article/Pompeo-v-Berlin--NATO-e-vazhen-instrument-za-splashvaneto-na-Rusiya-/184616/7/0", "text": "Германия трябва да увеличи разходите за отбрана до 2% от БВП, тъй като НАТО е важен инструмент за „сплашването на Русия“. Това заяви в интервю за „Билд“ американският държавен секретар Майк Помпео, съобщава БГНЕС.  „Най-трудното решение е в ръцете на германския народ. Правителството даде обещание за 2% и гражданите трябва да поискат от него да удържи на думата си. НАТО е изключително важен инструмент за сплашването на Русия. Германия със своята мощ и благосъстояние трябва да разбере, че е длъжна да направи нещо или поне това, което е обещала“, каза той.  Помпео се срещна в Берлин с канцлера Ангела Меркел и външния министър Хайко Маас. След преговорите Маас заяви, че Германия и САЩ са заинтересовани от добри отношения с Русия и работещ диалог за разрешаването на международните конфликти.  „Надяваме се, че Германия ще направи повече. Германското правителство разбира заплахата от ракетната програма и регионалната агресия /от страна на Иран – бел.ред./. Тези рискове са реални“, каза Помпео и добави, че „свободните демокрации са задължени да пазят света от заплахи“.  Държавният секретар се надява, че Германия ще участва в този процес.  ", "date": "2019.06.01", "title": "Помпео в Берлин: НАТО е важен инструмент за сплашването на Русия "}
{"url": "http://epicenter.bg/article/Seriya-ot-zemetreseniya-raztarsiha-Albaniya-i-Makedoniya-/184617/7/51", "text": "Серия от земетресения са регистрирани край албанския град Корча тази сутрин, предава БГНЕС.  Най-силният трус е с магнитуд 5 по скалата на Рихтер. Той е регистриран в 6.33 часа местно време.  Трусът е почувстван не само в Албания, но и в съседна Македония, по-специално, в градовете Охрид, Струга и Ресен. Охрид се намира на около 80 км. от епицентъра на земетресението.  За момента няма данни за пострадали и нанесени щети.  ", "date": "2019.06.01", "title": "Серия от земетресения разтърсиха Албания и Македония "}
{"url": "http://epicenter.bg/article/Tramp--Ne-znaeh--che-Megan-Markal-e-bila-zlobna-/184622/7/96", "text": "Американският президент Доналд Тръмп заяви, че съпругата на британския принц Хари Меган Маркъл е „злобна“, предават БГНЕС и РИА „Новости“.  Стопанинът на Белия дом направи този коментар по повод на изказвания на херцогинята на Съсекс, които тя е правила в миналото.  В същото време Тръмп се надява, че тя ще се справи отлично с новия си статут, който има в резултат на сватбата си принц Хари.  Американският президент ще посети Великобритания с държавна визита на 3-5 юни.  „Не знаех. Какво мога да кажа? Не знаех, че тя е била злобна“, каза Тръмп, отговаряйки на въпрос на вестник „Сън“ по повод на думите на Маркъл за него.  „Убеден съм, че тя отлично ще се справи“, добави американският президент, коментирайки, че Меган вече е част от британското кралско семейство.  Американската актриса преди брака си с Хари имаше много критично отношение към стопанина на Белия дом.  ", "date": "2019.06.01", "title": "Тръмп: Не знаех, че Меган Маркъл е била злобна "}
{"url": "http://epicenter.bg/article/Protestirashti-v-Honduras-zapaliha-gumi-pred-posolstvoto-na-SASht-/184631/7/0", "text": "Маскирани запалиха купчина гуми пред входната врата на посолството на САЩ в хондураската столица Тегусигалпа вчера. В Хондурас от три седмици има улични протести, предават Асошиейтед прес и БТА.  Запалени бяха най-малко шест гуми, от които се издигаше голям стълб черен пушек. След това хондураски войници дойдоха с пожарогасители, за да потушат огъня.  В Хондурас хиляди учители и медицински работници протестират срещу неотдавнашни президентски укази, за които се опасяват, че може да доведат до масови съкращения в училищата и болниците.  В четвъртък най-малко 25 души бяха ранени, след като полицията разпръсна протестно шествие, много от тях пострадаха от ефектите на сълзотворния газ.  Протестният лидер Суяпа Фигероа, който оглавява и асоциацията на здравните работници в Хондурас, обвини за запалването на гумите \"внедрени от диктаторското управление на страната лица\".  Макар и местна телевизия да беше заснела кадри как мъжете палят огъня, не беше ясно кои са, нито защо не са ги спрели охранителите пред посолството. Маскирани лица нападнаха и магазин, отбелязва Асошиейтед прес.  Това става ден след като посолството на САЩ призова протестиращите да избягват насилието.  ", "date": "2019.06.01", "title": "Протестиращи в Хондурас запалиха гуми пред посолството на САЩ "}
{"url": "http://epicenter.bg/article/Pri-vzriv-vav-voenen-institut-v-ruskiya-grad-Dzerzhinsk-sa-postradali-19-dushi-/184634/7/97", "text": "При взрив в институт в руския град Дзержинск, област Нижний Новгород, са пострадали 39 души, предава TACC, като се позовава на пресслужбата на областното Министерство на здравеопазването.  По-рано пресслужбата съобщи, че по-голямата част от пострадалите са получили \"осколочни рани от лека и умерена тежест\".   Сега служителите по сигурността на института са оградили периметъра на обекта.  От Държавния научно-изследователски институт „Кристал“ съобщиха, че жертви няма поради своевременната евакуация на персонала.  От института потвърдиха, че \"наистина е имало пожар в една от сградите, в резултат на експлозията и сградата е разрушена.\"  Според информацията на оперативния щаб на Министерството на извънредните ситуации, \"заплаха от замърсяване на въздуха след експлозиите в института „Кристал“ няма.\" В момента оперативният щаб, създаден от името на губернатора на Нижегородска област Глеб Никитин, работи на място.  Държавният научно-изследователски институт \"Кристал\" е основан през 50-те години на ХХ век. Специализиран в създаването на взривни вещества и смеси, както и в безопасни технологии за тяхното производство, изпитване, транспортиране и обезвреждане.   ", "date": "2019.06.01", "title": "При взрив във военен институт в руския град Дзержинск са пострадали 39 души "}
{"url": "http://epicenter.bg/article/Tramp-opredeli-Boris-Dzhonsan-kato--quot-mnogo-dobar-quot--variant-za-sledvasht-premier-na-Velikobritaniya-/184635/7/96", "text": "Президентът на САЩ Доналд Тръмп подкрепи кампанията на Борис Джонсън за следващ премиер на Великобритания и призова всички кандидати да обещаят да повишат разходите за отбрана. Той направи това в интервю за вестник \"Сън\", цитирано от Ройтерс и БТА.  \"Смятам, че Борис ще свърши много добра работа. Смятам, че той ще се справи отлично\", заяви Тръмп за бившия британски министър на външните работи и едно от водещите лица на кампанията за Брекзит. Джонсън е един от фаворитите за приемник на Тереза Мей начело на Консервативната партия.  В понеделник Тръмп пристига във Великобритания на тридневна държавна визита по покана на кралица Елизабет, след което ще участва във възпоменателни церемонии във Франция, посветени на Втората световна война, и ще посети Ирландия.  Пред \"Сън\" той допълни, че има други депутати на торите, които са се стремяли към подкрепата му - сред тях обаче не бил министърът на околната среда Майкъл Гоув, който разкритикува позицията на президента на САЩ за Иран.  Тръмп изрази задоволство и от обещанието на британския министър на външните работи Джереми Хънт за повишаване разходите на Обединеното кралство за отбрана.  \"Обединеното кралство трябва да може да се защитава. Това е прекрасно и много специално място\", заяви президентът и отбеляза, че по-високите разходи за отбрана от британска страна биха могли да доведат до увеличаване на износа на американско военно оборудване.  Ройтерс отбелязва, че думите на Тръмп в това интервю представляват учудваща намеса от негова страна преди държавната му визита следващата седмица.  По отношение на Тереза Мей Тръмп разкритикува начина, по който тя е водила преговорите с ЕС за Брекзит, допълва Асошиейтед прес.  ", "date": "2019.06.01", "title": "Тръмп определи Борис Джонсън като \"много добър\" вариант за следващ премиер на Великобритания "}
{"url": "http://epicenter.bg/article/Otbelyazvame-mezhdunarodniya-praznik-na-deteto--Vesel-praznik-na-vsichki-detsa-/184601/2/0", "text": "Днес е 1 юни - Международният ден на детето. Празникът води началото си от Световната конференция по въпросите на детското здраве, състояла се в Женева през 1925 година.   Идеята за отбелязване на този ден идва през 1925 година, когато китайският генерален консул в Сан Франциско събира няколко китайски деца сираци и ги води на празника на лодките-дракони (китайски празник, водещ началото си от древността и свързан с пролетното равноденствие). По-късно неговата инициатива е продължена, като независимо от благотворителната акция в САЩ и в Европа се провежда международна конференция по въпросите на детското здраве.   През 1949 г. денят официално е обявен за Международен ден за защита на децата. През 1950 година 1 юни за първи път е честван едновременно в 51 страни по света.   Специално за Деня на детето днес са организирани редица празненства и инициативи в цялата страна. Националният исторически музей ще предложи много игри и забавления за цялото семейство.   По повод Международния ден на детето БДЖ и тази година ще спази добрата си традиция и ще подари безплатно пътуване на всички български деца на възраст до 14 години. Младите пътници могат да се възползват от тази възможност от 00:00 ч. до 24:00 ч. на 1-ви юни във всички пътнически и бързи влакове (2-ра класа). При условие, че пътуването започва с нощен влак, който заминава преди 24:00 ч. на 1-ви юни, безплатното пътуване важи до пристигането на влака в крайната гара на следващия ден. На празничния ден безплатното пътуване за децата до 14 години ще важи и за влака по маршрута Пловдив-Одрин-Пловдив. Националната галерия в Квадрат 500 също ще отбележи Деня на детето с различни инициативи.   Над 60 културно-образователни инициативи за деца включва тазгодишното издание на Детски панаир в София, което по традиция ще се проведе на 1-ви юни пред Народния театър „Иван Вазов”. Съорганизатори на събитието са Фондация Изиарт и Столична община, а всички инициативи за празника на детето са с вход свободен.   Детски панаир стартира преди осем години с подкрепата на Фондация Америка за България, като до момента са реализирани над 40 събития в над 15 града. Предвидените работилници за 1-ви юни ще се провеждат в рамките на целия ден от 11.00 ч. и 20.00 ч. на територията на Градската градина и в близките музеи и галерии.   По традиция Фондация Изиарт е изработила и специално създадени игри за музеите – децата ще могат да станат откриватели в Музей за история на София, Институт за етнография и фолклористика с Етнографски музей, Софийска градска художествена галерия, Национален Природонаучен музей.   Източник: Новини.бг", "date": "2019.06.01", "title": "Отбелязваме международния празник на детето. Весел празник на всички деца!"}
{"url": "http://epicenter.bg/article/Patriarh-Neofit-kam-detsata--Pridobivayte-madrost-i-razum-i-ne-zabravyayte-vyarata-si-v-Boga-/184602/2/0", "text": "Патриарх Неофит благослови децата на България за Международния ден на детето.   В този празничен за вас ден, когато се отбелязва Международния ден на детето, отправяме своя патриаршески и архипастирски благослов, като се молим още по-усърдно на Всеподателя Бога за всички вас.   В дни като днешния трябва да насочваме поглед и внимание към онази истина, казана ни от Спасителя, че трябва да бъдем като деца, за да влезем в Царството Небесно. Придобивайте мъдрост и разум и не забравяйте вярата си в Бога. Не стъпвайте в пътеките на нечестивите и не ходете по пътя на лошите (Притчи. 4:14).   Отхвърлете от себе си лъжата, лукавството отдалечете от ума си. Очите ви да гледат в правилната посока, към Небесния Йерусалим. Не се отклонявайте нито наляво, нито надясно, а вървете по царския път, по пътя на вярата и богоносните отци. Слушайте вашите родители и наставници, изпълнявайте съвестно наредбите и заръките, които те ви дават.   Скъпи родители, учете децата си на вярата в Бога, давайте им да вкусват от храната, която не само ще направи телата им здрави, но и ще им дарува вечен живот. Тази храна е вярата, надеждата и любовта. Оставете децата да се молят на Бога и не им пречете, бъдете им опора и подкрепа. На вас е дадено много и много ще се иска.   Честит празник, мили деца! Божията благодатна помощ да бъде винаги с вас! С отеческа в Христа обич и благословение,   † НЕОФИТ ПАТРИАРХ БЪЛГАРСКИ", "date": "2019.06.01", "title": "Патриарх Неофит към децата: Придобивайте мъдрост и разум и не забравяйте вярата си в Бога!"}
{"url": "http://epicenter.bg/article/Glavniyat-komisar-na-romite-v-Balgariya-iska-kasirane-na-izborite-za-Evropeyski-parlament/184603/2/0", "text": "Главният комисар на ромите в България и вицепрезидент на Световната ромска организация Петко Асенов заяви в ефира на партийната телевизия \"Алфа\", че ще поискат касиране на изборите за Европейски парламент. Като причина той посочи съмнението за масово изкупуване на цигански гласове в секциите в цяла България от партия ВМРО.   \"Ние сме подали сигнал към главния прокурор и към ДАНС. Искахме още преди изборите, да се вземат мерки и да се види какво може да се направи. Нали казваме, че продаването и купуването на гласове е престъпление. Взеха ли мерки преди изборите? Направиха ли нещо? Никой не казва. Може прокуратурата и ДАНС да кажат какво става. Тези тартори ние ги знаем и ги познаваме. Те са в нашите квартали\", заяви Асенов.   \"На тези избори ние видяхме масово нашите роми да гласуват за тези, които тръгнаха да събарят къщите на нашите братя роми. Видяхме дори във Войводиново, тези хора чиито къщи им бяха съборени, те дойдоха да гласуват там, защото там им е регистрацията. Кой тартор ги докара там.   Не знам как една партия иска да ги изсели ромите от България и да ги праща в Индия, а ромите гласуват за тях? С каква наглост искат подкрепата им? Как им бутат къщите и ги наричат нагли и мързели, а те дават гласа си за тях?   В Пещера има пет или шест секции, където масово са гласували за ВМРО. Масово за ВМРО от роми е гласувано в Розиново, Сливен, Ямбол, Кюстендил, Долна Баня, Войводиново и Видин. Кои са тарторите там, които направиха така че ромите там, да гласуват за ВМРО\", добави Петко Асенов.", "date": "2019.06.01", "title": "Главният комисар на ромите в България иска касиране на изборите за Европейски парламент"}
{"url": "http://epicenter.bg/article/Tsveta-Karayancheva-shte-se-pokloni-dnes-pred-zhertvite-na-komunizma-na-ostrov-Belene/184604/2/0", "text": "Председателят на парламента Цвета Караянчева ще се поклони днес пред жертвите на комунизма на остров Белене.    По традиция днес, 1 юни 2019 г., от 13 ч. на мястото на бившия „Втори обект” на концлагера „Белене” остров Персин на река Дунав ще бъде открита церемонията на годишното поклонение в памет на жертвите на тоталитарния комунистически режим. В традиционното събитие участие ще вземе председателят на 44-то Народно събрание Цвета Караянчева, народни представители, евродепутати, кметът на гр. Белене Милен Дулев, останали все оживи бивши концлагеристи, наследници на репресирани от диктатурата на БКП, граждани от цялата страна. Организатори на събитието за втора поредна година са фондация \"Осторв Белене\" и община Белене.   Концлагерът „Белене” е създаден с поверително постановление на Министерския съвет от 27 април 1949 г. Министър-председател по това време е Георги Димитров, който обаче се лекува в Москва, а правителството се ръководи от Васил Коларов.   С няколко прекъсвания през годините продължава да работи до падането на комунизма през 1989 г. Тук са въдворявани и измъчвани така наречените врагове на народа – политическа опозиция, свободомислещи българи, които в продължение на десетилетия не са спирали да се борят срещу червения тоталитаризъм, наложен в България с кръв и терор по съветски образец.", "date": "2019.06.01", "title": "Цвета Караянчева ще се поклони днес пред жертвите на комунизма на остров Белене"}
{"url": "http://epicenter.bg/article/Aleksandar-Simov--BSP-e-edinstvenata-partiya--koyato-ne-se-e-krila-pod-muskula-na-Boyko-Borisov-/184609/2/48", "text": "„Има какво да си направим като анализ. Всяка партия трябва да бъде самокритична. БСП тръгна много добре към тези избори. Кампанията ни беше много хубава. Може би трябваше още време, трябваше да си обогатим посланията”. Това коментира в студиото на „Събуди се” по Нова тв депутатът от БСП Александър Симов.  „Не хвърлям вината за разделението в партията върху вътрешната опозиция. В момента, в който БСП трябваше да покаже, че може да бъде единна срещу едно управление, което е буквално раздиране от корупционни скандали и схеми, БСП не успя да го направи”, посочи още той.  Според Симов не може да се говори за „голямо поражение” на БСП на евроизборите. „Аз не приемам резултатът от изборите да се определя като „разгромяваща загуба”. Дай Боже всеки му такова поражение – с 50 000 гласа и с един депутат повече”, посочи той.  „Не върви да си задаваме въпроса кой е виновен за разделението в БСП. Факт е, че го има. Оттук нататък ние трябва да си дадем сметка дали това е помогнало или е попречило на листата. Според мен първоначалният вариант на листата беше по-добър”, коментира Симов.  Относно оставката на Корнелия Нинова Симов коментира: „Нинова подаде оставка, защото след като БСП не успя да спечели изборите, е необходимо да влезем в традиционната процедура тя да получи доверието на цялата партия. Тя подава оставка и свиква конгрес, на който оставката да бъде потвърдена официално. Оттам нататък процедурата по устав на БСП е да има общопартиен избор на лидер”  Депутатът е категоричен, че доверието в управлението ерозира. „Целта на голяма част от оценките на придворната политология, целят да извадят зъбите на БСП. Уверявам ви, че това няма да се случи“.  „Убедили сме избирателите, че сме алтернатива на ГЕРБ. Има чудовищно недоверие на избирателите. Ние сме единствената партия, която в продължение на години отказваме всякаква колаборация с ГЕРБ, въпреки апетитните предложения. Всички в един момент са се крили под мускула на Бойко Борисов. В крайна сметка, той ги изсмука и ги остави бедни и гладни. БСП е единствената партия, която трайно се противопоставя на Борисов. Точно заради това не се притеснявам от местните избори“, каза още Симов.  ", "date": "2019.06.01", "title": "Александър Симов: БСП е единствената партия, която не се е крила под мускула на Бойко Борисов "}
{"url": "http://epicenter.bg/article/Borisov--Chestit-praznik--detsa--Pozhelavam-Vi-shtastlivo-i-bezgrizhno-detstvo-/184610/2/0", "text": "По повод Международния ден на детето премиерът и лидер на ГЕРБ Бойко Борисов отправи пожелания към всички малчугани. Това той направи чрез статус в личния си фейсбук профил.  \"Честит празник, деца! Пожелавам Ви щастливо и безгрижно детство\", написа министър-председателят и завърши статуса си в социалната мрежа с усмихнато човече.  ", "date": "2019.06.01", "title": "Борисов: Честит празник, деца! Пожелавам Ви щастливо и безгрижно детство "}
{"url": "http://epicenter.bg/article/Korneliya-Ninova--Mili-detsa--chestit-praznik--Vashite-usmivki-sa-nashata-nadezhda-za-badeshteto-/184611/2/0", "text": "Председателят на БСП Корнелия Нинова отправи поздрав към българските деца по повод Международния ден на детето.  \"Мили деца, честит празник! Вашите усмивки са нашата надежда за бъдещето. Нека лицата ви греят щастливи. Бъдете здрави, палави, любопитни, търсещи и намиращи разбиране, подкрепа, обич\", написа лидерът на социалистите във фейсбук.  ", "date": "2019.06.01", "title": "Корнелия Нинова: Мили деца, честит празник! Вашите усмивки са нашата надежда за бъдещето "}
{"url": "http://epicenter.bg/article/Prof--Aleksandar-Marinov--Tsvetanov-be-demonstrativno-otstranen--za-da-se-vidi-koy-kara-vlaka-v-GERB/184612/2/48", "text": "Цветан Цветанов бе демонстративно отстранен, за да се види, кой „кара влака“ в ГЕРБ. Това каза за обзорното публицистично предаване „Метроном“ на Радио „Фокус“ политологът проф. Александър Маринов.  По думите му формалният повод – изборните резултати, се преплита с вътрешнопартийни процеси, които не са от вчера.  „Цветанов не беше наистина лоялен към Борисов – доста лоши неща направи на Борисов, главно извън България, но и на родна почва. Борисов изчака удобния момент, поднесе му го съдбата, а алчността на самия Цветанов му поднесе подаръка с апартамента, и след изборите той реши да го „удари“\", подчерта политологът.  \"Направи го по демонстративен и жесток начин, не заради самия Цветанов, а заради останалите. Борисов по този начин предупреждава, че който реши да си прави вътрешни съзаклятия и да се води по илюзията, че Цветанов не е приключен и представлява фактор – ще го сподели същата, че и по-тежка съдба“, обясни проф. Маринов.  Според него Бойко Борисов е решил да реконструира носещите опори на партията си защото усеща, че управлението тип „Цветанов“ му вреди.  Лидерът на ГЕРБ ще търси възможности за подобряване на отношенията в много посоки, обобщи политологът.   Вътрешната борба в БСП се изражда в неспособност различията да бъдат превърнати в преимущество, подчерта проф. Александър Маринов.  Той допълни, че за разлика от ГЕРБ, където, по думите му, интересите са в буквалния и елементарния смисъл на думата, то при БСП инерцията е друга, при която вътрешнопартийната борба изглежда като генетична аномалия, която не може да бъде отстранена.  „Там е непрекъсната вътрешна битка заради вътрешната битка – без никакъв смисъл. Трябва да има конкуренция, разбира се. Трябва да има оспорване, в добрия смисъл на думата, на позициите на лидера, защото това би го направил по-силен, ефикасен и ефективен. Там е някакво безсмислено вътрешно самоизяждане, което не води до нищо добро. Това вече е инерция и поради тази вътрешна конфронтация част от БСП съвършено умишлено и открито сътрудничи с опонентите на социалистите“, обясни политологът.  Проф. Маринов допълни, че с годините се е наложило елементарно разбиране за протестния вот – гласуването против. За да се гласува против, трябва да има за кого да се гласува, обясни политологът и добави, че хората не припознават БСП и други партии, считащи се за опозиция, за алтернатива от гледна точка на потенциал, лица и надеждност.   ", "date": "2019.06.01", "title": "Проф.  Маринов: Цветанов не беше лоялен към Борисов,  направи много неща срещу него и извън България"}
{"url": "http://epicenter.bg/article/Mayki-na-detsa-s-uvrezhdaniya-protestirat-pred-sgradata-na-Ministerski-savet-/184614/2/0", "text": "Майки на деца с увреждания от инициативата „Системата ни убива“ излязоха на пореден протест пред сградата на Министерския съвет, предаде репортер на Агенция „Фокус“. Те се събраха тук в 11.00 часа и ще останат около един час, след което демонстрацията ще бъде преместена зад сградата на Народното събрание – в палатковите лагери.  Шествието е под наслов „Да спасим децата от системата! Да спрем неправомерното отнемане на деца!“. Основните искания на недоволните са за равнопоставеност в подкрепата за всички деца в България. Те настояват да се изравнят социалните помощи за децата в приемните семейства и за тези, които са сираци и се отглеждат от роднини.  Майките искат още извеждането на дете от семейството да се предприема като крайна мярка при изчерпване на всички други възможности, а ако извеждането не се потвърди от съдебна инстанция, директорът на Дирекция „Социално подпомагане“, подписал заповедта за отнемане на детето незабавно да бъде отстранен от длъжност.  Те настояват още за изработването на нов концептуален фундамент - стратегия за семейството и детето, за изработването на съвременна методика за оценка на родителския капацитет и за въвеждане на законови механизми за строг и постоянен контрол върху работата на социалните работници, за търсене на административна и дисциплинарна отговорност при недобросъвестни и некомпетентни решения.  Майките искат още забрана за оказване на натиск върху биологичните родители да се откажат от родителските си права, безкомпромисни действия в случаите \"деца раждат деца\", съвременна методика за оценка на родителския капацитет, механизми за контрол върху работата на социалните работници.  По-рано от Министерството на труда и социалната политика излязоха с позиция, в която уверяват, че извеждането на дете от биологичното семейство е крайна временна мярка за закрила, която се базира на прецизно проучване и оценка на конкретния сигнал за дете в риск и се потвърждава със съдебно решение и такова решение се прилага за много крайни случаи на насилие, неглижиране и нарушаване на интереса на детето (склоняване към проституция, просия), като социалните работници и полицията извежда деца, само ако животът и здравето на детето са застрашени.  Майките на деца с увреждания се заканиха, че ще превърнат недоволствата си в масови палаткови протести, ако исканията им не бъдат чути от отговорните институции. Полицейското присъствие в района е засилено.  ", "date": "2019.06.01", "title": "Майки на деца с увреждания протестират в центъра на столицата"}
{"url": "http://epicenter.bg/article/Harizanov--Ne-se-sbadna-starata-mechta-na-protivnitsite-na-GERB-da-vbiyat-klin-v-dueta-Borisov-Tsvetanov/184615/2/48", "text": "Старата мечта на противниците на ГЕРБ да вбият клин в дуета Борисов-Цветанов не се сбъдна, двамата сами определиха бъдещето в отношенията си. Това каза за седмичното обзорно предаване „Метроном“ на Радио „Фокус“ политическият анализатор Георги Харизанов.  Според него ситуацията в ГЕРБ в момента не е розова.  „Ако някой от ГЕРБ твърди, че е щастлив от последните събития, той най-вероятно е неискрен. Винаги и било налагано възприятието, че Бойко Борисов е душата на партията, а Цветан Цветанов – сърцето, моторът, двигателят. Фигуративните определения винаги са били, че има човек с природен политически талант и уникална харизма в лицето на Борисов, а до себе си той има Цветанов – човек, който претворява всичко това в организация, числа и успехи чрез много работа. Оценявам ролята на Цветан Цветанов във всички процеси през годините назад с ясното съзнание, че всичко се е случвало заради таланта и лидерството на Бойко Борисов“, обясни Георги Харизанов.  Според него отстраняването на Цветан Цветанов от всички ръководни постове в ГЕРБ не е жестоко. То е плод на разочарование и невъзможност за продължаване на съвместната работа с лидера на партията Бойко Борисов, обясни той.  Важно е политическото естество на оттеглянето на Цветан Цветанов от структурите на ГЕРБ, обясни анализаторът, като добави, че предстои политическите измерения да дават своето проявление.   Изпълнителната комисия на ГЕРБ е способна да размие процесите в партията, смята анализаторът.  Има задачи, с които трябва да се занимават конкретни хора, обясни той, като уточни, че Цветан Цветанов вършеше огромна част от тях. Политическият анализатор определи случващото се в последните дни като пореден епизод от сагата „Апартаментгейт“. Според него на фона на парадоксите бъдещето на ГЕРБ е сложно.  „Познавайки натовареността на Борисов и това как всевъзможни хора го занимават с различни казуси, на него тази роля очевидно му харесва и е добър в нея, но сега ще трябва да се занимава с още много допълнителни неща. Партията ще насочи цялото си внимание, комуникация, молби, искания и т.н. лично към него. Важно е ГЕРБ да върви добре и да има дясно проевропейско управление в страната, но през следващите месеци се бъде доста сложно.   Националната конференция, която трябва да се проведе на 7 юли може би ще даде някои от отговорите и ще се очертаят по-ясно конкретните фигури и личности, които ще се заемат с многото отговорности и задачи на Цветанов“, обясни Георги Харизанов.  Той каза още, че през следващите месеци рисковете се крият в кризи, които да демотивират Бойко Борисов. Докато той, като лидер на най-голямата партия, е в добра кондиция и има парламентарна подкрепа за политиките, начертани от ГЕРБ и „Обединени патриоти“, случващото се в останалите партии е без значение, добави политическият анализатор.  ", "date": "2019.06.01", "title": "Харизанов:Бъдещето на ГЕРБ е сложно.Борисов ще трябва да се занимава с цялата комуникация в партията"}
{"url": "http://epicenter.bg/article/Aleks-Aleksiev--V-Evropa-veche-ima-nova-politicheska-sila--koyato-otricha-upravlenieto-na-elitite-/184618/2/0", "text": "В Европа вече съществува нова антиелитистка политическа сила, несъгласна с досега водената политика на ЕК. Това каза за седмичното публицистично предаване „Метроном“ на Радио „Фокус“ Алекс Алексиев, председател на Центъра за балкански и черноморски изследвания.  Той обърна внимание на резултатите от евровота, според които партиите, застъпващи се за повече суверенитет, бележат възход в сравнение с традиционните партии, като даде примери с италианската „Лига“, полската \"Право и справедливост“, Австрийската народна партия и др.  „В Европа има вече съвсем нова сила, която откровено отрича това, което беше досега – управление на елитите срещу народите. Елитите искат да има все по-малко право на народите да гласуват това, което искат – суверенитет. По-малко суверенитет и повече Европа. Народите, особено в Източна Европа, но не само, искат да запазят своя суверенитет. Противоречието е невъзможно да се преодолее. Това ново разместване на пластовете ще доведе до там, че политиката на ЕС ще бъде променена, за да се съгласува с по-голяма суверенност на народите и по-малка сила на елитите“, обясни председателят на Центъра за балкански и черноморски изследвания.  Алекс Алексиев определи като пропаганда от страна на Европейския съюз етикирането като антиевропейски на партиите, застъпващи се за повече суверенитет.  Той допълни, че се настоява за национален суверенитет, а не за решения, които се взимат в Брюксел и са налагани на други народи.  ", "date": "2019.06.01", "title": "Алекс Алексиев: В Европа вече има нова политическа сила, която отрича управлението на елитите "}
{"url": "http://epicenter.bg/article/Mihail-Mirchev-senzatsionno--Radan-Kanev-nyama-pravo-da-e-evrodeputat--pod-chertata-e--/184620/2/48", "text": "Социологът проф. Михаил Мирчев хвърли бомбата, като обяви, че Радан Кънев няма право да заминава за Брюксел, понеже не е събрал необходимите за това проценти. Той обвини ЦИК в нарушение на закона, защото изпраща в ЕП представител на съюза на Христо Иванов и ДСБ, чиито проценти не са 6,06%, а 5,87%. Бариерата обаче е 5,88%. Тезата си проф. Мирчев разгласи в профила си в социалната мрежа Фейсбук, предава Канал 3.  \"Току що проверих една ИЗМАМА от ЦИК. \"Демокр. Б-я\" нямат обявените 6.06%. Имат едва 5.879%. Не им стига за 1 депутат. Не им стигат 58 гласа. Бариерата е 5.882%. Не им стигат минималните 0.003%. Мъничко е. Но те са под бариерата. Мандатът им е фалшиво даден от ЦИК...\", твърди социологът.  Той твърди, че това е направено от ЦИК в разрез с методическото й указание и в нарушение на чл. 278/2/ т.9 от Избирателния кодекс.  \"Там е императивно записано, че вотът \"не подкрепям никого\" е вот, и той е ДЕЙСТВИТЕЛЕН вот. Значи, той е в 100% от които се вадят %-те на партиите. Точно тук ЦИК лъже и ни прави на разсеяни глупаци. Те махат тези 3% от истинските 100% и после от другите фалшиви 100% вадят %-те на партиите... Това е манипулацията... Става дума за игра с едни 61.029 гласа, които са маркирали вот \"не подкрепям никого\", заявява Михаил Мирчев.  ", "date": "2019.06.01", "title": "Проф. Михаил Мирчев сензационно: Радан Кънев няма право да е евродепутат, под чертата е! "}
{"url": "http://epicenter.bg/article/Georgi-Markov--Ne-moga-da-bada-nito-advokat-na-Tsvetanov--nito-sadnik-na-Borisov-/184621/2/48", "text": "Депутатът от ГЕРБ Георги Марков   успеха на партията на европейските избори.  Той заяви, че тази победа на ГЕРБ е увертюрата преди голямата опера, която ще бъде на местните избори през есента.  Марков коментира и оставката на заместник-председателя на ГЕРБ Цветан Цветанов.  \"Борисов е човекът партия, той е лидерът и той е избиран винаги мажоритарно за премиер. Така че негово право е, той е качил всички на гръб, той е създал тая партия. В един момент като е загубил доверие, да се работи със загубено доверие, това е една агония\", коментира той.  \"Не ми се искаше да става тази седмица, да се радвахме ми се искаше на успеха, но те си знаят нещата. Аз не мога да бъда нито адвокат на Цветанов, нито съдник на Бойко, не ми отива, но пък не съм човек, който да няма собствено мнение и да се скомросам и да се гърча пред тебе и да не го казвам\", заяви Георги Марков на водещия Георги Любенов.  ", "date": "2019.06.01", "title": "Георги Марков: Борисов е човекът-партия, негово право е да иска оставки, той е качил всички на гръб!"}
{"url": "http://epicenter.bg/article/Gen--Chavdar-Chervenkov--Balgariya-shte-kupi-iztrebitelite-ot-SASht--no-dosta-po-skapo-ot-predvidenoto-/184624/2/0", "text": "България ще купи изтребителите от САЩ, но не на сумата, която си е приготвила в касичката, ще бръкне доста по-дълбоко в джоба си. Това каза за седмичното обзорно предаване „Метроном“ на Радио „Фокус“ ген. Чавдар Червенков, ръководител на Военното разузнаване в периода 1991-1993 година и министър на вътрешните работи в служебното правителство на Ренета Инджова.  Условията на Щатите са ясни още от 2012 година, когато се водеше дебатът за самолетите от Португалия, припомни ген. Червенков.  Според него още тогава експертите бяха наясно, че едно от условията на Щатите е плащане в брой на цялата сума и получаване на продукцията след три години.  Голяма е неяснотата около казуса с военната сделка, обясни той, като уточни, че не е ясно, каква е общата цена на изтребителите, които България ще закупи.  \"Проблемът, който си създадохме е, че сами се вкарахме в драмите на сделката с изтребителите F-16. За другите две големи сделки – за корабите и бронираните машини – също предстоят подобни драми. Сами си създадохме това положение, защото му се даде изключително голяма гласност, натовари се с огромни очаквания, подхвърлиха се едни пари, милиарди, насам-натам, които ту се увеличаваха, ту намаляваха\", коментира ген. Червенков.  \"В резултат на това редовият български гражданин, който проявява интерес към това, къде отиват парите му, не е наясно, какво всъщност се случва. Сега играта е на „Женски пазар“ и на „Тука има, тука няма“, обясни ген. Чавдар Червенков.  Той каза още, че страната ни няма да се откаже от договорките за самолетите заради евентуални политически последствия.  \"България трудно ще се пусне от хорото за сделката с изтребителите, сключването на подобни договори със САЩ е сложен и деликатен процес\", добави той.  ", "date": "2019.06.01", "title": "Ген. Чавдар Червенков: България ще купи изтребителите от САЩ, но доста по-скъпо от предвиденото "}
{"url": "http://epicenter.bg/article/80-000-posreshtnaha-papata-v-Transilvaniya-/184636/7/51", "text": "Папа Франциск, който е на тридневна визита в Румъния, пристигна в Миеркуря Чук в Трансилвания, където се срещна с представители на католическата общност и посети най-голямото унгарско светилище Шумулеу Чук.  Въпреки лошото време и дъжда, около 80 000 католици очакваха Светия отец, съобщават румънските медии, цитирани от БГНЕС.  Папа Франциск отслужи меса в манастира „Света Мария“, сред присъстващите е и министър-председателят Виорика Дънчила, няколко министри и унгарският президент Янош Адар, който пристигна специално със съпругата си за тържественото събитие.  Заради тежките климатични условия – буря, придружавана от дъжд и гръмотевици – папата трябваше да се откаже от първоначалния си план да пристигне с вертолет. Той избра автомобил и пътят му до Миеркуря Чук отне три часа.  От там той ще продължи с автомобил до Таргу Муреш, откъдето ще излети за град Яш в Молдова, преди да се върна обратно в Букурещ.  В Трансилвания, която до преди 100 години беше част от Австро-Унгария, има голяма католическа общност. Тя е съставена предимно от местното унгарско малцинство, което е над милион и половина души.  Наличието на голяма католическа общност отличава Румъния от България и Македония, две други православни държави, които папата посети в началото на май.  ", "date": "2019.06.01", "title": "80 000 посрещнаха папата в Трансилвания "}
{"url": "http://epicenter.bg/article/Donald-Tramp-pokani-Vladimir-Zelenski-na-ofitsialna-vizita-v-SASht-/184645/7/0", "text": "Украинският президент Владимир Зеленски получи покана от американския президент Доналд Тръмп да посети Вашингтон в официално посещение. Информацията беше потвърдена от администрацията на украинския лидер, предават TACC и Агенция \"Фокус\".  \"Президентът на Украйна Владимир Зеленски благодари на президента на Съединените американски щати Доналд Тръмп за поканата за официално посещение във Вашингтон\", заяви пресслужбата на президента на Украйна.  Зеленски също така подчерта, че законопроектът за засилване на подкрепата за Украйна, който бе внесен в Камарата на представителите на Конгреса на САЩ, е важен сигнал за силно стратегическо партньорство между двете страни.  \"Благодаря на Съединените американски щати за постоянната подкрепа за териториалната цялост на Украйна\", каза той.  По-рано изданието „Зеркало недели”, цитирайки собствените си източници, заяви, че по време на срещата между Тръмп и Зеленски ще се проведе съществена дискусия за уреждането на конфликта в Донбас, както и за реални бизнес проекти. Според публикацията, поканата от Тръмп до Зеленски е получена в петък, 31 май.  Законопроектът \"За осигуряване на подкрепа за Украйна за защита на независимостта, суверенитета и териториалната цялост\", представен в Камарата на представителите на САЩ, има за цел да укрепи отбранителните способности на украинската държава, по-специално чрез прехвърляне на оръжия, продажба на военни отбранителни средтва и укрепване на възможностите на Украйна да противодейства срещу кибератаки.  Списъкът с оръжия, които могат да бъдат прехвърлени в Украйна, се допълва от противотанкови, противокорабни и противовъздушни системи. Документът също така предвижда предоставянето на Украйна на статута на главен военно-политически съюзник на САЩ.  ", "date": "2019.06.01", "title": "Доналд Тръмп покани Владимир Зеленски на официална визита в САЩ "}
{"url": "http://epicenter.bg/article/-New-York-Times--Targovskata-voyna-na-Tramp-obhvashta-i-Meksiko-/184646/7/96", "text": "Когато търговското напрежение с Китай се повиши през миналата година, много компании потърсиха убежище в Мексико, една държава, която има дълга и стабилна връзка със САЩ, пише изданието „New York Times“, цитирано от Агенция \"Фокус\".  Сега тази алтернатива за производство и суровини може също да бъде заплашена, след заплахата на президента Доналд Тръмп, да наложи повишени мита за внос от Мексико, заради нелегалната имиграция.  В краткосрочен вариант, повишените мита могат да означават по-ниски печалби за американските вносители и по-високи цени за американските потребители, на всичко - от авокадото до автомобилите.  В дългосрочен план митата биха могли да принудят компаниите да преразгледат веригите за доставки, обхващащи континента, които са направили Северна Америка една от най-взаимосвързаните икономики в света. Според експерти, това може да бъде по-вредно за икономиката на САЩ, отколкото самите тарифи.  Вносът на САЩ от Мексико през миналата година в бил на стойност над 345 милиарда долара, а износа е бил на равнище от 265 милиарда долара. Тези цифри, обаче, подценяват взаимната свързаност.  Американските рафинерии преработват суров петрол от Мексико, след което го продават, като бензин. Общо около 30% от мексиканския внос е от САЩ.  ", "date": "2019.06.01", "title": "„New York Times“: Търговската война на Тръмп обхваща и Мексико "}
{"url": "http://epicenter.bg/article/Standard-Poor-39-s-potvardi-kreditniya-reyting-na-Balgariya-s-polozhitelna-perspektiva-/184613/4/0", "text": "Международната агенция Standard&Poor's потвърди кредитния рейтинг на България с положителна перспектива, съобщиха от Министерството на финансите. Положителната перспектива пред рейтинга отразява значителната вероятност България да се присъедини към валутно-курсовия механизъм механизъм ERM II през следващите 12 месеца.  От рейтинговата агенция очакват брутният вътрешен продукт да се повиши с устойчив темп от 3,3 % през 2019 г., след което да се забави до 3 % през 2022 г.  България ще получи отговор за присъединяването си към механизма, предхождащ еврозоната, най-късно през есента. Това прогнозира пред \"Хоризонт\" Пиер Ортлиб от Официалния форум за парични и финансови институции.  Страната ни се подготвя за валутно-курсовия механизъм ERM II, а в момента в шест банки се провежда оценка на качеството на активите от Европейската централна банка.  От нея ще зависи какъв ще бъде отговорът, който се очакваше през юли, но Ортлиб допуска известно забавяне заради сформирането на новата Европейска комисия.  ", "date": "2019.06.01", "title": "Standard&Poor's потвърди кредитния рейтинг на България с положителна перспектива "}
{"url": "http://epicenter.bg/article/Ribarite-v-shah--Tlast-palamud-napalni-mrezhite-im--/184648/4/0", "text": "Рибарите в Царево и Ахтопол са втрещени от невиждано явление. Огромни пасажи с едър паламуд са напълнили миналата нощ мрежите им,  Морските вълци хвърляли за сафрид и попчета, а когато ги извадили, с огромна изненада видели, че те са пълни с огромни охранени туруци. Подобен феномен през юни никога не се случвал, категорични са риболовците.  \"Направо сме смаяни, това е истинско чудо! Не е за вярване, никой не е очаквал, нито пък някога сме предполагали че през пролетта тук може да се появи паламуд. Рибите са пълни с хайвер, защото по това време те се размножават\", цъкат с език рибарите.  Според тях крайбрежието на юг ври от паламуд, но смятат, че едрите риби съвсем скоро ще изчезнат също така внезапно, както са се появили.  \"По това време на годината паламудът тръгва от Босфора в посока към Русия. Когато пасажите достигнат до устията на руските реки, които се вливат в Черно море, се извършва оплождането. След около два-три месеца рибите тръгват по обратния път и влизат в наши води в края на септември, началото на октомври. Вероятно тук по някаква случайност са попаднали отделни пасажи, които скоро ще се преориентират и ще избягат, защото пътят им е в друга посока\", разясняват ахтополските риболовци.  Те не могат да дадат разумно обяснение на внезапното и странно паламудено нашествие по никое време. Единствената логика според тях е, че поради някаква причина пасажите са били подплашени и дезориентирани, затова и са объркали посоката.  Туруците, които в момента са преплували до бреговете на Царево и Ахтопол са много едри, с тегло около 1,5 кг. парчето. Рибарите ги продават на даляните по 18 лв. килото или средно по 25-30 лева за една риба.  Въпреки солената цена, уловът се изкупува за минути, защото пресен паламуд през пролетта си е истински деликатес!  Първите туристи, които в момента почиват по Южното Черноморие, ще имат уникалния шанс да похапнат вкусен пресен паламуд, при това с хайвер.  ", "date": "2019.06.01", "title": "Рибарите в шах: Тлъст паламуд напълни мрежите им! "}
{"url": "http://epicenter.bg/article/Razprostranyavat-nova-droga-sred-detsata--VIDEO--/184623/3/0", "text": "Разпространяват нова дрога сред децата - \"Ямайка айс\". Новият наркотик е хит на пазара, отчитат криминалистите.  \"Тази марихуана се отглежда по специфичен начин и търпи надграждане, което се постига с определени химикали и добавки\".  Това каза в ефира на \"Събуди се\" по Нова тв началникът на сектор \"Наркотици\" от СДВР Петьо Петков за това какво представлява дрогата и ефектът ѝ върху младите хора.  Той обясни, че марихуаната се третира като лек наркотик.  \"Нещата, които са свързани с тези иновации, могат да предизвикат едни доста повърхностни аномалии при подрастващите\", каза Петков.  По думите му експертите се стремят да обяснят на младите хора за вредното влияние на наркотиците върху тях.  \"Това, което правим, е една доста уникална превенция, която е насочена към младите и цели да им обясним по най-достъпния начин ефекта от наркотиците\", каза още началникът на сектор \"Наркотици\".  Според него децата често използват социалните мрежи, за да научат повече за наркотиците.  ", "date": "2019.06.01", "title": "Разпространяват нова дрога сред децата (ВИДЕО) "}
{"url": "http://epicenter.bg/article/Ivan-Geshev--60-000-lv--sa-iskani-ot-stroitel-v-rayon--quot-Severen-quot--za-da-mu-se-odobri-proekta-/184629/3/0", "text": "Сума от 60 000 лв. е била поискана от строителен предприемач за проект в район \"Северен\" в Пловдив, за да му бъде одобрен проектът. Това е станало след разговори с различни длъжностни лица, не от кмета. Това заяви заместник-главният прокурор Иван Гешев специална пресконференция за ареста на кмета на район \"Северен\" Ральо Ралев и на негов помагач в корупционно престъпление, предаде Канал 3.  \"Провеждат се разговори с различни хора в различни формати, с хора от общината, типична българска ситуация. Това, което му се казва на предприемача от различни лица - не от кмета, показват му сметки колко пари ще изкара, различни хора започват да му подсказват колко ще му струва да му решат проблема\", посочи Иван Гешев, който отново наблегна на \"много доброто взаимодействие между Специализираната прокуратура, КПКОНПИ, СДВР и колегите от ДАНС, които се занимаваха с техническата част на нещата\".  \"В съответствие със законовите правомощия на прокуратурата са използвани специални разузнавателни средства от специализираната прокуратура, извършват се отделно и оперативни мероприятия от компетентност на КПКОНПИ, на които наблюдаващите прокурори и следователи указват какво да правят, за да подпомогнат дейността.  \"В резултат на събраните към един момент доказателства в четвъртък бе преценено, че в Пловдив трябва да се пристъпи към това, което нарекох на професионален жаргон в средите \"реализация\". Това се случи в късните часове на четвъртък, бе задържан кметът на район Северен и още едно лице, което ще наречем по жаргон \"посредник\", което прокуратурата счита за помагач по корупционно престъпление\"  \"При този тип случаи е трудно по някакъв начин да се предвиди точно как ще се развие времево ситуацията - тя се променя в рамките на часове и минути. В деня, в който бе задържан кметът на район \"Северен\", се разбра, че трябва да се пристъпи към т. нар. \"реализация\" - задържане и активно събиране на доказателства\", описа последните събития Иван Гешев.  \"За няколко часа се създаде сериозна организация между институциите, които описах, като за мен само това нещо е голям успех, при това действията се проведоха в друг град. С тези служби българските граждани може да се гордеят, защото едва ли същата ситуация щеше да се развие по-бързо в друга партньорска държава, категоричен съм\", обяви заместник-главният прокурор.  Иван Гешев се върна към началото на делото, довело до ареста на Ральо Ралев и неговия помощник. \"Гражданин, строител, депозира сигнал до министър-председателя, в който сочи, че от него се искат пари за одобряване на определени строителни книжа. За строеж на обект в район \"Северен\" в Пловдив\", разказа Иван Гешев.  \"След това тази жалба, входирана в МС, е пратена от г-н Борисов на КПКОНПИ, същия ден - това се развива в рамките на ден, незабавно бе докладвана жалбата на г-н Славчев (КПКОНПИ) от дирекцията, с която работим активно и осъществява оперативни функции по наблюдаваните от нас производства. Бе докладвано и на главния прокурор, прокурорите Фердинандов и Белчев бяха посочени по случаен принцип, и по това дело под ръководството на прокуратурата започват да се събират доказателства за твърденията на строителния предприемач\", обясни заместник-главният прокурор.  ", "date": "2019.06.01", "title": "Иван Гешев: 60 000 лв. са искани от строител в район \"Северен\", за да му се одобри проекта "}
{"url": "http://epicenter.bg/article/Veselin-Marinov-za-Tsvetanov--Tova-e-udar-po-dostoynstvoto-mu--po-negoviya-moral--Shte-go-izzhivee-trudno/184600/2/0", "text": "Знам, че той вече не е това, което беше до вчера. И дойде като гръм от ясно небе за мен и за всички мои близки. Дори за момент спрях автомобила и изпаднах в някакви размисли - колко мръсно нещо е политиката. Едва ли има нещо, което е по-некоректно на този свят от политиката, заяви Веселин Маринов по повод оставката на Цветан Цветанов от ръководните постове в ГЕРБ.   Изказването на певеца в ефира на Дарик радио е от четвъртък - ден преди репликата на премиера Борисов \"Не ми се искаше повече Веско Маринов да ми пее на концертите. Ясно бях казал как трябва да се проведе кампанията, не се съобразиха на моменти с мен.\"   Маринов описва Цветанов така: \"Той се научи на удари, на некоректност, той се научи на много работа. Той има зад гърба си много хора в цялата страна, които знаят колко работи, колко е качествен и колко е честен човек. Това е удар по достойнството му, по неговия морал. Ще го изживее вътрешно трудно. Но мисля, че няма да го покаже пред обществото, дори и пред другите му близки хора, защото е уникален човек, силен.\"   Бяхме с него последно заедно по време на няколко предизборни концерта, уточни за последните си срещи с Цветанов певецът.", "date": "2019.06.01", "title": "Веселин Маринов за оставката на Цветанов: Това е удар по достойнството му! Ще го изживее трудно!"}
{"url": "http://epicenter.bg/article/Tsvetanov-se-razplaka-efir--Nyama-da-kazha-losha-duma-za-Borisov--nyama-da-pravya-partiya/184608/2/0", "text": " \"    \"Оценките на премиера са негово право и ще ги оставя без коментар. За тези 40 дни бях коректен, лоялен и не казах нито една дума. Не смятам, че е редно да казвам нещо лошо за Борисов. Може би това е само негово право.\"   който депозира оставката си от всички постове пред лидера на ГЕРБ.  \"Смятам, че след като 18 години си бил с един човек, по-добре да запазиш хладнокръвие, да си спокоен и уверен в това, за което си взел решение\", добави той.  Водещата заяви на Цветанов, че той е на 2 метра от нея и тя вижда очите му, които са пълни със сълзи, на което той отговори: \"Това е съвсем нормално, аз съм чувствителен човек и взимам решенията си съвсем осъзнато. Нищо от казаното от премиера, не ме нарани, защото може би това е нещо, което не съм виждал през всичките тези години. Това е неговото поведение, неговата оценка. Мисля, че хората ще дадат оценка – не аз, не той.\"  \"Искам да кажа, че се гордея, че познавам Веско Маринов. С него се чухме снощи, пътува за поредните покани, които има. Бил на 70-годишнина на един човек, чиито синове са го поканили на участие. Всеки има своите приятели – било то певци, лекари и хора с различни професии. В това няма нищо лошо\", добави Цветанов.  На въпрос дали Веселин Маринов е разочарован от думите на премиера, гостът отвърна: \"Не, и той е много чувствителен човек и ранима душа, но той, ако не е с тези си качества, нямаше да е Веско Маринов. На наши мероприятия са идвали и Мария Илиева, Криско, Любо... Това са хора, за които са били желанията на хората\".  \"Решението за оставката го взех, след като разсъждавах 40 дни. В понеделник вечер със съпругата ми, когато легнаха децата, говорихме по темата до 2 ч. през нощта. Тя каза: \"Каквото и решение да вземеш, ще те подкрепя\".  \"На другия ден във вторник проведохме 3 часа и половина разговор с Бойко Борисов. Не си повишихме тон. Смятам, че и сега в студиото не бива да говориш негативно и лошо за човека, с когото си работил 18 години. Присъщо е на българина, след като сте работили или били заедно, при поява на различно мнение и раздяла, тогава всеки започва да говори какви ли не небивалици\", разказа още Цветанов.  \"Третият вариант на Борисов бе да остана в партията и да работя в нея, но да нямам никакви контакти и изяви по какъвто и да е повод. Това редно и нормално ли е за човек, 13 години работил за структурирането на ГЕРБ? Казах, че вариантите са само два – или работим в това, което е било досега, за да гарантираме успеха на изборите, или си тръгвам. Усещах недоверие, което е съществувало досега. По-добре да приемеш една стъпка и да вървиш напред\", добави той.  Помолен да коментира думите на Борисов, че ролята му в партията е силно преувеличена, Цветанов заяви: \"Много пъти са казани реплики от Борисов. Не съм човек, който ще сложи личното пред националното и партийното, не съм човек със силно его, което да бъде наранено. Аз също имам права и мога да говоря това, което сметна за необходимо. Лоша дума за Борисов няма да кажа, но мога да коментирам политически решения, които за мен са били грешни или ще бъдат такива\".  След обявяването на оставката, с благодарност за съвместната работа се обадили Красимир Каракачанов (ВМРО), Валери Симеонов (НФСБ), Веселин Марешки („Воля”), Мустафа Карадайъ (ДПС) и хора от БСП. Вече имал и 3-4 предложения за работа: „Хората имат чувствителност към несправедливостта”.  „Засега ГЕРБ е партията, която е най-припознаваща се в моите виждания, защото съм участвал в нейното създаване, може би ролята ми не е била чак толкова голяма – каквото е оценката на премиера (…) Имам политическо предложение на една партия да отида при тях, дойде от самия председател: „Да знаеш, ако искаш, заповядай”, разказа Цветанов.  Той коментира и темата с новия си апартамент, който отприщи имотните скандали във властта и, в крайна сметка, доведе до обрата в политическата му кариера. „Аз съм с най-скъпата цена (в сградата – б.р.), тя не е под 1100 евро”, разказа Цветанов, като уточни, че в момента няма друга собственост с жена си, познава сем. Мирянови от няколко месеца преди сделката с фирмата им и не е прокарвал законодателство в помощ на „Артекс”.  Адвокатите на фирмата и нотариуси пък предложили схемата, при която бившият служител на ГЕРБ Симеон Велков придобил старите апартаменти на Цветанови. Бившият Втори в партията подчерта, че Велков също е продал единственото си жилище и не отговарят на истината твърденията, че продажбата е била фиктивна.  ", "date": "2019.06.01", "title": "Цветанов през сълзи в ефир: Няма да кажа лоша дума за Борисов, няма да правя партия! Засега! (ВИДЕО)"}
{"url": "http://epicenter.bg/article/Stanishev--Zashto-ne-ni-pripoznavat-kato-alternativa--Na-tozi-vapros-tryabva-da-si-otgovorim/184625/2/0", "text": "Има опасност това, което се случи на европейските избори – едно изкуствено наложено от ръководството разделение, да се повтори отново и това е опасно за резултата на местните избори“. Това заяви лидерът на ПЕС Сергей Станишев пред Bulgaria ON AIR.   Думите на Станишев са по повод подредбата на листата на социалистическата партия за Евроизборите, които се проведоха на 26 май. Първоначално Националния съвет на БСП не включи лидера на ПЕС сред кандидатите за евродепутати. Това доведе на напрежение в партията и след пленум и тайно гласуване, Националния съвет нареди Станишев на пето място в листата на БСП.   Сергей Станишев заяви, че оставката на Нинова не решава проблемите. „Нуждаем се от сериозен дълбочинен анализ. Защо за втори път, след 2017 година, при избори почти поднесени на тепсия с много благоприятна среда – голямо недоволство от управлението на ГЕРБ и водещи позиции на БСП според социологическите проучвания, в крайна сметка губим. Защо не ни припознават като алтернатива, тъй като не е тайна, че и този път основната линия в кампанията беше „Гласувайте за БСП и това е първа крачка към предсрочни избори“, но това не сработи. И това означава, че трябва истински анализ, а не драматични действия или замитане на нещата под килим“, заяви лидерът на ПЕС.", "date": "2019.06.01", "title": "Станишев: Защо не ни припознават като алтернатива? На този въпрос трябва да си отговорим"}
{"url": "http://epicenter.bg/article/Tsveta-Karayancheva--Belene-e-pustosh-na-razbitite-sadbi--na-smazanite-zhivoti-/184641/2/0", "text": "Трудно е да се връщаме към моментите от историята, когато човешката природа е показвала най-грозното от себе си, но е много важно те да не бъдат забравяни. Това заяви председателят на Народното събрание Цвета Караянчева в словото си пред участниците в националното поклонение в памет на жертвите на тоталитаризма в концентрационния лагер на остров „Персин“ – Белене, съобщиха от пресцентъра на Народното събрание.  Председателят на парламента подчерта, че тези моменти трябва да бъдат помнени, защото единствената противоотрова срещу жестокостите от миналото е будната памет, предавана от поколение на поколение.  „Белене е пустош на разбитите съдби, на смазаните животи, на потъпканите таланти, на отреченото право на самоопределение“, заяви Цвета Караянчева.  „Белене е символ на четиридесет и пет годишната изолация от свободния свят, на безправие, на страх, на политически разгул“, добави тя.  „Не толкова отдавна тук са били докарвани мъже и жени, чиято основна вина е била, че искат да живеят достойно, отбеляза председателят на Народното събрание. Твърде малко време е минало, за да можем да си позволим да гледаме на тези събития хладнокръвно като на отдавна отминала история“, посочи Цвета Караянчева.  „Живи са преките наследници на някои от жертвите на това престъпление, гневът и болката са също живи и още дълго ще останат живи“, добави тя.  В традиционното поклонение пред паметта на жертвите на тоталитаризма в концентрационния лагер на остров „Персин“ участваха депутати, представители на изпълнителната и местната власти и много граждани. През 2019 г. се навършват 70 години от създаването на лагера в Белене.  ", "date": "2019.06.01", "title": "Цвета Караянчева: Белене е пустош на разбитите съдби, на смазаните животи "}
{"url": "http://epicenter.bg/article/Kardzhaliyskata-bolnitsa-veche-e-svarzana-v-realno-vreme-sas-speshniya-tsentar-na--quot-Pirogov-quot--/184643/2/0", "text": "Болницата в Кърджали вече ще бъде свързана в реално време със спешния център на \"Пирогов\". Показана беше нова апаратура, която позволява директна консултация между лекарите. Чрез системата могат да бъдат изпращани и разчитани рентгенови снимки, скенери и други изследвания, с цел да бъде предприето адекватно лечение, предаде БНР.  Цялата процедура отнема няколко минути и може да се окаже животоспасяваща за болните, посочи заместник-директорът на \"Пирогов\" и началник на клиниката по неврохирургия проф. Николай Габровски. По думите му, това е бъдещето на медицината.  \"Много хора търсят помощ извън собствените си населени си места. Обикновено тези хора трябва да отделят дни, за да осъществят една консултация. В момента това нещо може да се случи, без никой да губи време, без никой да пътува, без никой да прави разходи. Така че, според мен, това е огромното предимство на тази система,\" обясни проф. Габровски.  По този начин специалистите от \"Пирогов\" са консултирали за днес близо 400 деца от Кърджали и областта. Със системата вече разполага и болницата в Сандански, предстои да бъдат включени Смолян и Видин, като от \"Пирогов\" имат идея мрежата за телемедицина да обхване цялата страна.  ", "date": "2019.06.01", "title": "Кърджалийската болница вече е свързана в реално време със спешния център на \"Пирогов\" "}
{"url": "http://epicenter.bg/article/Zhalt-kod-za-intenzivni-valezhi--gramotevichni-buri-i-gradushki-e-obyaven-za-17-oblasti-za-2-yuni-/184644/2/0", "text": "Жълт код за интензивни валежи и гръмотевични бури и условия за градушки е обявен за 17 области в страната на 2 юни. Това сочи справка на сайта на Националния институт по метеорология и хисрология, предава Агенция \"Фокус\".  Жълт код е обявен в областите Видин, Монтана, Враца, Плевен, Ловеч, Велико Търново, Габрово, Сливен, Стара Загора, Пловдив, Пазарджик, Смолян, Кърджали, София град, Софийска област, Перник и Кюстендил.   В тези райони се очакват количества около 35 – 40 л/кв. м и повече.  ", "date": "2019.06.01", "title": "Жълт код за интензивни валежи, гръмотевични бури и градушки е обявен за 17 области за 2 юни "}
{"url": "http://epicenter.bg/article/TsIK--Nyama-greshka-pri-razpredelenieto-na-mandatite-za-evroizborite-/184649/2/0", "text": "Няма грешка в изчисленията при разпределението на мандатите за евроизборите по отношение на избора на Радан Кънев за евродепутат. Просто проф. Мирчев не е прочел Методиката за Изборния кодекс, където пише защо не се вземат предвид тези гласове. Това коментира за Izbori.bg. говорителят на ЦИК Александър Андреев.  По-рано днес проф. Михаил Мирчев заяви, че има измама в избирането на Радан Кънев и \"Демократична България\" остава под чертата.  \"Няма такъв момент в който, тези гласове не могат да влязат в изчисленията, защото това са действителни гласове (гласовете \"Не подкрепям никого\", бел. ред.), но сами по себе си те не отиват към нито един кандидат\", обясни грешката на социолога Андреев.  ", "date": "2019.06.01", "title": "ЦИК: Няма грешка при разпределението на мандатите за евроизборите "}
{"url": "http://epicenter.bg/article/Krasimir-Karakachanov--Ne-mi-se-vyarva-ostavkata-na-Tsvetanov-da-dovede-do-nyakakvi-seriozni-satreseniya-/184650/2/48", "text": "Оставката на Цветан Цветанов е част от вътрешнопартийни неща и няма как да бъдат обсъждани с нас. Явно след разговора на Цветан Цветанов с Бойко Борисов, самият Цветанов е преценил, че е най-добре да се оттегли от всички постове. Нещо подобно се очакваше, каза в предаването „Офанзива с Любо Огнянов“ по Канал 3 вицепремиерът и лидер на ВМРО Красимир Каракачанов.  Ние не сме конкуренти с ГЕРБ, ние сме партньори. Конкуренти ще бъдем на местните избори. Дали ще се разстрои партията - не знам, но предполагам, че ако една партия като ВМРО например, която е изградена на някакви идейни принципи, лидерът е важен или заместник-председателят е важен, но всъщност по-важни са идеите на една политическа формация. Лично аз не смятам, че ще се разстрои ГЕРБ, защото там лидерът и авторитетът е Бойко Борисов. В края на краищата те си правят оценка на техните кадри и това си е тяхно право. Доколкото съм наблюдавал нещата, Цветанов отговаряше повече за коалиционните отношения в парламента. Мисля, че неговият заместник - г-жа Дариткова също се справя добре в комуникацията в Обединени патриоти. Не ми се вярва оставката на Цветанов да доведе до някакви сериозни сътресения, каза още той.  Отношенията в малката колаиция са сложни както винаги. За предателство не мога да говоря. Ако някой напусне коалицията и премине и започне да подрепят БСП, или ДПС, безспорно това би било предателство. Вие знаете, че от поне една година са сложни взаимоотношенията, в началото между г-н Сидеров и г-н Симеонов, но по време на тази еврокампания нещата ескалираха до толкова до колкото „Атака“ прецениха, че не е важно какъв процент ще вземат, а е важно ВМРО да не вземе депутат, коментира вицепремиерът.  Искахме по време на тази кампания да не се нападаме, не само това, а и да запазим добрия тон помежду си. За съжаление това не се случи. Започнаха едни остри нападки, едни напълно необосновани обиди срещу нас. Това го оставяме настрана. Изборите минаха и седмица след тях тези действия продължават. В края на краищата никой не държим насила в коалицията. Ако някой иска да напуска - да напуска, негов проблем, но това не може да продължава вечно, заяви Каракачанов.  Никога не съм бил отмъстителен. За мен не е важно да се натяква на някой колко е по-слаб. В края на краищата резултатите говорят сами. Аз този аргумент няма да го извадя никога, но ми е много любопитно да чуя на какво се дължи тази вражда. Не намирам за нормално когато някой си изгражда кампанията не в това какво ще направи в Европарламента, или какви са му идеите, а върху това да плюе другите и най-злостно да плюе коалиционния си партньор, коментира още той.  Досега в малката коалиция може да се каже, че ние бяхме балансьорът, защото смятахме, че трябва да се търси общото, да се търси един помирителен тон. Ние в нашата кампания не обидихме никого, дори и опонентите си от ДПС. Да, казахме, че са основният ни конкурент, но една лоша дума и обидна квалификация не използвахме и аз смятам, че така е правилно. Когато хората, които правят политиката в България, дават този пример, какво остава за обикновения гражданин тогава, на какво го учиш, на какво го възпитаваш? Затова никога не съм си позволявал да наричам с обидни квалификации някои от моите опоненти, конкуренти или политически врагове. Въпрос е и на някакво лично достойнство, да не влизаш в такова просташко ниво, категоричен беше лидерът на ВМРО.  ", "date": "2019.06.01", "title": "Красимир Каракачанов: Не ми се вярва оставката на Цветанов да доведе до някакви сериозни сътресения "}
{"url": "http://epicenter.bg/article/Dragomir-Stoynev--BSP-zagubi-izborite--no-ne-se-provali-/184651/2/48", "text": "Не бих приел представянето на БСП на изборите като провал, а по-скоро като загуба. Трябва да бъдем ясни пред всички - да, БСП загуби на тези избори, но в никакъв случай не е провал. Ние сме единствената политическа сила, която има депутат в повече, която качва спрямо останалите европейски избори, каза в предаването „Офанзива с Любо Огнянов“ по Канал 3 заместник-председателят ПГ на БСП Драгомир Стойнев.  Това е най-високияj резултат, който ние някога сме постигали на eвропейски избори. Тези избори като по начало не са толкова интересни за българските граждани, което е проблем на всички политически сили. В близо 70 общини сме първа политическа сила, в 20 общини отделно на тях бием ГЕРБ, в 3 областни града, а в 12 разликата между БСП и ГЕРБ е по-малко от хиляда гласа. На европейско ниво ние сме петата по ефективност социалистическа партия. Загубата я признаваме и не я отричаме, но в същото време трябва да си изведем поуките и в никакъв случай не трябва да се драматизира. Основният проблем на всички политически партии е слабата избирателна активност. За това са виновни политическите сили, за това, че ние не убедихме българските граждани колко важни са Европейските избори, каза още той.  Относно твърдото ядро, избирателите на БСП, тези които винаги гласуват за нас, те излязоха. Проблемът е, че ние не разширихме, нямаше периферията, или се оказа прекалено малка, за да ни донесе победа. Прав сте, че ние натоварихме много тези избори със смяната. Ние вярвахме, че с евентуална победа ще принудим Борисов да подаде оставка и аз съм сигурен, че ако беше загубил, щеше да го направи. По начало така се носи отговорност - когато загубиш избори- подаваш оставка, така както направи Корнелия Нинова, заяви Стойнев.  Случи се нещо две седмици преди изборите, може би се промениха нагласите на българските граждани и това вече ние трябва да анализираме в партията причините за загубата. Наистина за мен лично това е необяснимо. Може би се впуснахме в изнасянето на информация, които не касае и не подобрява живота на българските граждани, а информация, която касае повече жълтите медии, коментира още той.  Когато си политик, трябва да говориш за политиките, не трябва да се занимаваш с имуществото на хората, а по-скоро трябва да се занимваш с политики и да им показваш къде бъркат нашите опоненти и каква алтернатива ние предлагаме. Моето лично мнение е, че се задълбахме в неща, които не касаят пряко живота на гражданите и може би са трудно доказуеми. Вина за загубата носят всички, включително и аз. Първо вина носи ръководството на партията и Корнелия Нинова като председател подаде оставка. Тя не каза, че това е морална победа, защото виждате, че може БСП да е загубила изборите, но не се провали, каза заместник-председателят на БСП.  ", "date": "2019.06.01", "title": "Драгомир Стойнев: БСП загуби изборите, но не се провали "}
{"url": "http://epicenter.bg/article/Borisov--Balgariya-mozhe-da-se-prisaedini-kam-Valutniya-mehanizam-do-12-mesetsa-/184652/2/0", "text": "България може да се присъедини към Валутния механизъм до 12 месеца. Това написа във Фейсбук премиерът Бойко Борисов, като цитира доклад на \"Стандард енд Пуърс\".  \"Рейтинговата агенция \"Стандард енд Пуърс\" (Standard&Poor's) потвърди кредитния рейтинг на България с положителна перспектива. Агенцията потвърждава дългосрочния и краткосрочния кредитен рейтинг на България в чуждестранна и местна валута 'BBB-/A-3'. Според оценката за България фискалната и външната позиция на страната остават силни, а очакванията за икономическия растеж се оценяват като благоприятни. Положителната перспектива пред рейтинга отразява значителната вероятност България да се присъедини към Валутен механизъм II (ВМ II) през следващите 12 месеца\", посочва Борисов.  ", "date": "2019.06.01", "title": "Борисов: България може да се присъедини към Валутния механизъм до 12 месеца "}
