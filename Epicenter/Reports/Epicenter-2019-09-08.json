{"url": "http://epicenter.bg/article/Pravoslavnata-tsarkva-otbelyazva-Rozhdestvo-Bogorodichno---Malka-Bogoroditsa-/192191/2/0", "text": "Православната църква отбелязва Рождеството на Пресвета Богородица. По този повод във всички епархии на Българската православна църква се отслужва божествена света литургия. Днес е храмовият празник на Роженския манастир „Рождество Богородично“. Рождество на Пресвета Богородица е един от трите големи празника в източноправославния календар, посветени на Дева Мария. Сред народа празникът е известен като Малка Богородица. Този празник е първото събитие, свързано с Евангелието и се възпоменава се в настъпващата нова църковна година. Според преданието Дева Мария е дъщеря на праведните юдеи Йоаким и Анна, потомци на цар Давид. Дълго време двамата нямат деца, докато накрая Бог чува молитвите им и ги дарява с дъщеря. В Назарет Анна родила светата Девица, на която дали име Мариам, което се тълкува „госпожа-надежда“. Родителите дават обет да посветят детето си на Господ. Именно за това, когато Мария навършила 3-годишна възраст, я посвещват на Бога.   На този ден празнуват всички, които носят името Мария и неговите производни: Мара, Марена, Маренка, Маретка, Мари, Мариела, Мариета, Марийка, Марика, Марила, Марилка, Мариола, Мариона, Марионела, Мариора, Марита, Марица, Маричка, Маришка, Мариям, Марула, Маруся, Маруца, Маруша, Марче, Маря, Маряна, Маша, Машка, Мери, Мика, Мима, Мими, Мица, Мича, Миче, Мичка, Мария – Ана, Мария – Анка, Мария – Антоанета, Мария – Магдалена, Мария – Мара, Мария – Маргарита, Мариел – Мариан, Марий, Марио, Мариус.", "date": "2019.09.08", "title": "Православната църква отбелязва Рождество Богородично – Малка Богородица "}
{"url": "http://epicenter.bg/article/Ima-li-kriza-za-mladi-lekari-u-nas-/192199/2/0", "text": "В края на лятото, с издаването на задължителните здравни карти за учениците, се задава и тревожна тема - всеки втори лекар е на възраст над 51 години. Данните са на Българския лекарски съюз. Над 60 % от хората в бели престилки бързо и сигурно напредват към графата „трета възраст”. Една четвърт от лекарите вече са в пенсионна възраст.    Прогнозата на Националното сдружение на общопрактикуващите лекари е, че само след 5 години 98 на сто от семейните лекари ще са над 50-годишни.    Освен криза за млади лекари, вече има и сериозен недостиг за конкретни специалисти. Търсят се над 400 педиатри, незаетите места за семейни лекари са около 450. Тези тревожни данни не убягнаха и на гостите на юбилейния международен медицински конгрес, който се провежда в София този уикенд.    Според доц. Станимир Сираков от УМБАЛ \"Св. Иван Рилски\" условията на работа за младите специалисти не са добри. \"Повечето от тях търсят реализация навън. Работиш срещу една административна машина, която не помага, а пречи. Много колеги се обезверяват\", каза доц. Сираков за липсата на млади специалисти в ефира на предавенето \"Събуди се\" по Нова телевизия.    По думите му мярката на държавата да плаща 3 години специализация на лекарите не помага. \"Това не е достатъчно, защото ако им се даде шанс за по-голяма реализация, тогава те и ще видят причина да останат тук\", каза още доц. Сираков.    Президентът на ЮЕМФ доц. Андрей Кехайов обясни, че този проблем трябва да бъде разгледан комплексно. \"Държавата прави някакви стъпки. В България се инвестира за високи технологии, заради които ако ги нямаше, лекарите нямаше да има за какво да работят, но и са нужни по-добри условия, за да се задържат младите специалисти\", заяви той.", "date": "2019.09.08", "title": "Има ли криза за млади лекари у нас?"}
{"url": "http://epicenter.bg/article/Zemedelski-naroden-sayuz-podkrepya-kandidaturata-na-Maya-Manolova-za-kmet-na-Sofiya-/192203/2/0", "text": "ЗНС застава зад Мая Манолова и нейната кандидатура за кмет на столицата. София има нужда от ново управление, което да върне демократичността и прозрачността във вземането на решения за съдбата на най-големия град в България и неговите жители. Това може да бъде сторено само от силна гражданска кандидатура, подкрепена от широк кръг обществени и политически организации. Това съобщиха от пресцентъра на ЗНС.   Мая Манолова е доказала, че никога не губи своя контакт с обществото, че умее да отстоява граждански каузи и да ги превръща в политика чрез законодателни инициативи и публичен дебат. Столичният град има нужда от драстична промяна, която да сложи край на безперспективното развитие, на съмнителните сделки, на опорочените ремонти и да извади на светло начина, по който се харчи милиардният бюджет на данъкоплатците.    Модерните градове по света отдавна се управляват със средствата на електронния достъп до информация и услуги, решенията се вземат с участието на гражданите в реално време и връзката на управлението с обществото е непрекъсната. Това гарантира модерна, чиста и безопасна среда за живот и икономическо развитие, от които София се нуждае все повече.    В лицето на Мая Манолова като бъдещ кмет, столицата на България ще намери енергията, желанието и способността тази промяна да бъде извършена, властта и ключовите решения за развитието на града да бъдат върнати в ръцете на гражданите, а изпълнението на тези решения да бъде прозрачно и ефективно. Земеделски народен съюз ще работи за успеха на Мая Манолова на предстоящите избори и ще я подкрепя в реализацията на един успешен управленски мандат.", "date": "2019.09.08", "title": "Земеделски народен съюз подкрепя кандидатурата на Мая Манолова за кмет на София "}
{"url": "http://epicenter.bg/article/Startira-ukrepvaneto-na-koritoto-na-tsentralnoto-dere-v-Momchilgrad-/192204/2/0", "text": "Стартира укрепването на коритото на централното градско дере в Момчилград. Строителните дейности обхващат изграждане на подпорна стена с дължина 300 метра, което е половината от първия етап на проекта. Това съобщиха от община Момчилград. \"Разрешаваме един сериозен проблем на Момчилград. Съществуващата стена е строена преди повече от половин век и вече беше сериозно увредена. Това носи риск от излизане на дерето от коритото му и заливане на района при прииждането на по-високи води. Очакваме допълнително финансиране за завършването на целия първи етап, който включва общо 611 метра от дерето\", заяви кметът на община Момчилград Сунай Хасан. Той допълни, че освен изграждането на нови подпорни стени, които са с половин метър по-високи от старите, ще бъде бетонирано и коритото, което ще позволи по-лесно почистване на дерето от наноси.", "date": "2019.09.08", "title": "Стартира укрепването на коритото на централното дере в Момчилград "}
{"url": "http://epicenter.bg/article/Ninova--Zabranih-PIK-na--quot-Pozitano-quot--Prizovavam-drugite-da-storyat-sashtoto-/192205/2/0", "text": "\"     Това пише в нарочно изявление на председателката на БСП Корнелия Нинова, разпратено до медиите.   То идва, след като повече от 30 медии и над сто журналисти в лично качество поискаха вчера в нарочна декларация политическите партии да се разграничат от \"медии\", които публикуват материали, несъвместими с журналистическата етика, като спрат да им дават интервюта, да ги канят на събитията си и да им плащат за рекламни и PR кампании по време на избори.     \"Направиха подвижно студио пред централата. Не им се получи. Обвиниха ме, че потискам свободата на словото. Да, потисках, но не свободата на словото, а пошлостта, лъжата и задкулисието.        Призовавам другите партии да направят същото.    Не става дума просто да заклеймим един жълт сайт. Става дума за нещо много по-голямо - граждани, журналисти, медии и политици да се обединим за чистота и истина в отразяването на политическия и обществен живот.    Но само с обръщения няма да стане. Ако има нещо, в което Недялко Недялков е прав, това са думите му - “съдете ме”. Преди месец заедно с още четирима колеги наехме адвокат, предоставихме му материалите, в които ПИК отвратително лъже за нас и му възложихме да заведе дело от наше име. Да, ще бъде бавно, ще отнеме време, но това е единственият начин в правова държава да има ред и всеки да носи отговорност за делата си. А следващият да се замисли какво прави.        \"", "date": "2019.09.08", "title": "Нинова: Забраних ПИК на \"Позитано\". Призовавам другите да сторят същото "}
{"url": "http://epicenter.bg/article/EK-ne-potvarzhdava-dostovernostta-na-spisaka-s-resori-v-noviya-sastav-na-institutsiyata-/192208/2/0", "text": "Мария Габриел може да получи ресор „Образование и култура“ в новия състав на Европейската комисия. Това сочи неокончателен списък с разпределението на ресорите на еврокомисарите, който бе публикуван от редица медии. От Брюксел обаче не потвърждават достоверността на разпространения документ, съобщи БНР.    Според списъка, който се появи и в медии в Западна Европа, новата председателка на ЕК Урсула фон дер Лайен ще има двама първи заместници - Франс Тимерманс, който ще отговаря за климата, и Маргрете Вестагер - с ресор „Дигитализация“.    Източници на „Хоризонт“ в Брюксел не потвърждават, че това е окончателното разпределение на ресорите.    Същата е тезата и на журналиста Светослав Терзиев: „Това е един работен вариант, който може да претърпи много промени. Процедурата е в начален етап. Предстои и препитване на тези комисари и няма никаква гаранция, че Европейският парламент ще се съгласи и ще ги одобри“.    От кабинета на Урсула фон дер Лайен заявиха за „Хоризонт“, че не желаят да коментират интерпретации по медиите и ще представят окончателното разпределение на ресорите във вторник. Говорител на настоящия председател на Еврокомисията допълни, че все още нищо не е решено.    „Мисля, че България няма да бъде много щастлива от това, че комисарката Вера Йоурова ще отговаря за върховенството на закона. Точно тя предупреди българското правителство да не се надява, че мониторингът над България ще приключи с мандата на тази Комисия“, каза още Терзиев.    Междувременно вицепрезидентът Илияна Йотова направи коментар в социалните мрежи късно снощи. „Образованието и културата са изключително важни, но не са предмет на общностни политики.    Отново големите и ключови ресори са в страните от Западна и Северна Европа“, пише Йотова, според която ресорът „не е най-добрият, който бихме могли да получим“.", "date": "2019.09.08", "title": "ЕК не потвърждава достоверността на списъка с ресори в новия състав на институцията "}
{"url": "http://epicenter.bg/article/Krum-Zarkov--BSP-mozhe-da-izdigne-i-svoy-kandidat-za-Sofiya-/192212/2/0", "text": "БСП може да издигне и свой кандидат за кмет на София. Това допусна в интервю пред Нова ТВ в събота заместник-председателят на парламентарната група на червената партия Крум Зарков.    „Очевидно е, че така нареченото политическото ветрило трябва да се разтваря, за да се постигне успех. Вижда се, че хората търсят и единство - единомислие”, каза той. Зарков допълни, че решението на социалистите дали да подкрепят Мая Манолова или не ще бъде взето в сряда. „Очевидно е, че Мая Манолова е силен кандидат и с подкрепата на БСП има всички шансове да спечели София. Тя ще представи своята програма когато реши. Всеки кандидат, когото партията подкрепя, ще трябва да се съобразява и с нашата такава”.    Заместник-председателят на парламентарната група на червените обаче бе категоричен, че е възможно социалистите да издигнат и свой собствен кандидат за градоначалник на София. „БСП е партия, която има сериозен потенциал”, обясни той.    Според него БСП поема риск с евентуалната подкрепа за Манолова. В една кампания можеш да спечелиш или да загубиш, но това не е най-важното. Важното сега е да има качествена промяна, да се говори за бъдещето, а не кандидатите да се замерват с най-долни компромати, каза още Крум Зарков.", "date": "2019.09.08", "title": "Крум Зарков: БСП може да издигне и свой кандидат за София "}
{"url": "http://epicenter.bg/article/Obshtina-Momchilgrad-vze-otlichie-za-dinamichno-razvivashta-se-obshtina-v-turizma-/192213/2/0", "text": "Община Момчилград е удостоена с отличие за \"Динамично развиваща се община в туризма\" за 2019 година. Наградата е годишна и се връчва по повод Световния ден на туризма, съобщиха от община Момчилград.   Официалната церемония по награждаването ще се състои на 12 септември от 15:00 часа в Централншя военен клуб в София, а наградата ще бъде връчена на кмета Сунай Хасан и неговия екип.   Според комисията по номинациите \"община Момчилград е постигнала високи резултати в туризма, прилагала е добри практики и се е утвърдила като привлекателна туристическа дестинация\".   Журито оцени усилията да се развива и популяризират както известни туристически обекти като археологическия обекти \"Татул\" и \"Харман кая\", така и дестинации като извора в местността Дамбалъ, религиозния комплекс \"Елмалъ баба теке\" и еленовото стопанство \"Студен кладенец\".   Международната среща на момчилградчани \"Момчилград винаги в сърцето ми\", която се провежда за 10 поредна година беше оценена като изключително успешна проява на алтернативния туризъм.   \"Отличието е за целия екип на община Момчилград, който от години работи за развитието на туризма. Заслуги за постижението има дългогодишният заместник кмет и настоящ депутат от ДПС Ерол Мехмед\", заяви Сунай Хасан.   Събитието се организира с под патронажа на Министерството на туризма.", "date": "2019.09.08", "title": "Момчилград взе отличие за динамично развиваща се община в туризма "}
{"url": "http://epicenter.bg/article/Vitseprezidentat--Otnovo-golemite-i-klyuchovi-resori-sa-v-stranite-ot-Zapadna-i-Severna-Evropa/192214/2/0", "text": "По предварителна и все още неофициална информация, ресорът на #България в бъдещата ЕК не е най-добрият, който бихме могли да получим.   Образованието и културата са изключително важни, но не са предмет на общностни политики.   Отново големите и ключови ресори са в страните от Западна и Северна Европа.   Анализите предстоят, надявам се този път да разберем, защо в крайна сметка се стигна до тук.    ", "date": "2019.09.08", "title": "Вицепрезидентът: Отново големите и ключови ресори са в страните от Западна и Северна Европа"}
{"url": "http://epicenter.bg/article/Polugol-mazh--zavit-s-charshaf-se-razhodi-po-AM--Struma--kray-Blagoevgrad--goniha-go-s-lineyka/192194/3/0", "text": "Полугол мъж, вървящ по Автомагистрала “Струма“ край Благоевград, гонеха тази сутрин спешните медици. Друг мъж пък беше нападнат с брадва при инцидент и настанен е в хирургията на МБАЛ, предаде БГНЕС.    Сигналът за вървящ по АМ „Струма“ мъж е подаден от преминаващи автомобили малко преди 6 ч. тази сутрин. Мъжът излязъл на магистралата в района на базата на „Биострой“, намираща се до моста над река Логодашка. Там, на оградата има вратичка, която е полуотворена.    Екипът на ЦСМП открива мъжа, наметнат само с чаршаф, на около 30-годишна възраст, да върви по платното в посока ГКПП-Кулата. Той се държал нормално, обяснявайки, че до състояние на нирвана се достига след като се отворят всичките седем чакри.    Докато спешният екип очаквал пристигането на полицията, достигналият до нирвана мъж се шмугнал в тъмното и по канавката се спуснал към моста под автомагистралата и изчезнал.   Мъж е нападнат от свой близък тази нощ с брадва, с рани по тялото, насени с тъпата част и порезна на кръста-ударен с острата част, е настанен в отделението по хирургия. Нападателят му е известен, утре пострадалият ще вади медицинско от съдебен лекар, мъжът е на около 65-годишна възраст, инцидентът станал към 23 часа снощи в махала на село Бистрица, община Благоевград.", "date": "2019.09.08", "title": "Полугол мъж, завит с чаршаф се разходи по АМ „Струма“ край Благоевград, гониха го лекари"}
{"url": "http://epicenter.bg/article/-Zaharova-sreshtu-Zaharieva---ima-li-opit-za-prenapisvane-na-istoriyata-/192217/11/0", "text": "Във връзка  със съобщението на руското посолство, че на 9 септември открива в Руския културно-информационен център в София изложба, посветена на 75-та годишнина от освобождението на Източна Европа от нацизма, българското външно министерство излезе с изявление, в което заявява, че  ”... щиковете на Съветската армия донесоха на народите в централна и източна Европа половин век репресии, заглушаване на гражданската съвест, деформирано икономическо развитие и откъснатост от динамиката на процесите в развитите европейски държави.”   А що се отнася до България  в изявлението се казва :„От гледна точка на международното право фактите са ясни: деветосептемврийският преврат е пряка последица от обявяването на война на България от страна на СССР на 5 септември 1944 г. и последвалото навлизане на съветски войски на територията на неутрална спрямо СССР България....СССР обявява война на България, когато на власт току-що е дошло ново демократично правителство, обявило се за прекратяване на връзките с нацистка Германия и потвърдило позицията на неутралитет на Царство България спрямо Русия”.    В отоговор, говорителката на руското външно министерство Захарова заяви, че България се опитва да пренапише историята. И изглежда има основание за такова твърдание. Защото фактите са следните:   България е военно- плолитически съюзник на нацистка Германия във Втората световна война и въпреки, че български военни части не са изпращани на Източния фронт, българската икономика работи по обличането и изхранването на германската армия. Съветския съюз нееднократно предупреждава за това българското правителство. На 22 януари 1944 г. съветското посолство в София отправя нота до българското правителство, в която протестира за това, че във Варна се строят германски военни плавателни съдове, които се използват за военни действия срещу СССР.   В опит за нормализиране на отношенията с България и извеждането и от  от германската орбита, през пролетта на 1944г. Москва отправя няколко ноти до българското правителство с искане за възстановяване на закритото руско консуство във Варна и откриване на нови такива във Варна и Русе, като заявава, че в случай на отказ Москва ще счита за невъзможно да продължи отношенията си с България, като държава, която помага и е готова за в бъдеще да помага на Германия във войната й срещу СССР.   Българските власти се ослушват, като се консултират за руското предложение с Берлин. В тази връзка Молотов заявява:. „Ние твърде дълго търпяхме под маската на дипломатическите отношения българското правителство да помага на немците срещу нас. По всяка вероятност в близко време ще скъсаме дипломатическите отношения и ще обявим състояние на война с Българи”.   Българското правителство е наясно, че ако не спази някои важни условия, има реална опасност Съветския Съюз да обяви война на България, но протака и не прави почти нищо по въпроса.През юни във Варна се намират 60 кораба под германско знаме и хидроплани.  През юли съветското правителство настоява с нота да се преустанови превозването на съветски военнопленици през територията на България и те да бъдат върнати на Съветския съюз, но превозването им продължава. На 12 август, Москва, пита с нота българското правителство дали е готово да скъса с Германия,  но протакането продължава. Когато руските войски навлизат в Румъния на 25 август правителството на Багрянов изпада в паника и една тогава взима решение на обезоръжаване на германските войски (което не става). Както пише в дневника си регента ген. Никола Михов, това решение е предизвикано от страха, „да не би, гонейки германците, русите да навлязат у нас.“    БУТАФОРНИЯТ НЕУТРАЛИТЕТ   В декларацията на външното ни министерство за сетен път се повтаря любимата мантра на българските русофоби, че Съветския съюз е нарушил международното право като е обявил война на България , която се е намирала в състояние на неутралитет.   Ето какво пише по този повод в „Бурни години” Д. Казасов:   „Решението на правителството да обезоръжава всяка чужда войска, която би преминала на българска територия, визираше, не ще съмнение и Червената армия. Това решение бе идиотски глупаво. То не означаваше неутралитет. То означаваше образуване заслон на панически отстъпващата германска армия”.   Обявеният неутралитет е лишен от всякакъв смисъл и перспектива. България е обявила, без да е предизвикана, война на Англия и Америка, подпомага със стоки и суровинини германските войски  воюващи срещу тези страни и Съветския съюз и се надява, че с една такава декларация ще се измъкне без възмездие.   Така обявеният неутралитет не е признат от тези три велики сили. САЩ и Англия настояват България да преустанови дипломатическите си отношения с Райха и да капитулира , а  на самия 26 август и на 31 август в някои райони на страната са извършени бомбардировки. На 1 септември около 100 американски бомбардировачи нападат български окупационни войски в Ниш. Г-жа Захариева, преди да подпише изявлението, в която се говори за неутрална България, би било добре преди това да беше прочела Парижкият мирен договор от 10 февруари 1947г.  между САЩ, Великобритания, СССР и други съвоюващи страни от една страна и България от друга, в който се казва че „България, като стана съюзник, на хитлерова Германия и участвува на нейна страна във войната срещу Съюза на съветските социалистически републики, Съединеното кралство, Американските съединени щати и другите обединени народи, носи своя дял от отговорност за тази война”.   Ясно и категорично, не само Съветския Съюз, но и САЩ и Великообритания и ред други страни не само не признават  „неутралитета” на България, но я обявават за победена скрана- съюзник на хитлерова Германия и и налагат тежки санкции.                 ОКУПАЦИЯ НА БЪЛГАРИЯ? Без да направи опит за разоръжаване на германските войски, на 26 август България иска от Германия да изтегли своите войски от българска територия, но това искане не е обвързано със срок. На 2 септември на власт идва правителството на Муравиев, и това правителство не може да бъде  наречено демократично, както се твърди в изявлението на външното ни министерство, то не е съставено в резултат на демократични избори, а с указ на регентите, между които се откроява един от главните виновници за поредната национална катастрофа- Богдан Филов. И при Муравиев, протакането продължава, германците необезпокоявани потопяват 50 плавателни съда, за да не попаднат в съветски ръце и планирано се изтеглят от страната.    А правителството на Муравиев взема решение да скъса дипломатическите отношения с Германия едва на 5 септември, когато Съветския съюз обявава война на България. Този акт от съветска страна е логичен, като се има предвид не само неизпълнението от страна на българските правителства на исканията на антихитлеристката коалиция за решителен обрат в отношенията на страната с нейният военно- политически съюзник- Германия, но и поради факта, че по време на войната съветските войски не може да не преследват войските на вермахта, което те правят, прогонвайки ги не само от България, но и от Югославия, а и ги принуждават своевременно да се изтеглят и от Гърция поради опасност от обкръжение.   Но дни още преди да навлезат съветските войски в България на 8 септември, правителството е пред разпад, в страната избухват масови протести, разбиват се затвори и се освобождават политическите затворници и в резултат на преврат на  9 септември е създадено правителство на Отечествения фронт с министър-председател Кимон Георгиев.   Веднага след преврата от 9-ти септември 1944г. българската армия се включва към съветски армейски части във фронтовите операции срещу германската армия.    В изявлението на ведомството на г-жа Захариева се казва, че след навлизането на съветските войски  „следва временна окупация на България от СССР и Съюзниците, която формално се администрира от представители на коалицията, но де факто се упражнява изключително чрез съветското военно присъствие”.   Но на какво основание се употребява думата „окупация”? Пример за военна окупация са Полша, Чехословакия и някои други европейски страни, които са завладени от германска армия чрез военни операции, страните се управляват от германски губернатори, няма избори, няма парламенти, няма референдуми? А и какъв е смисълът на подобна окупация- тя би била необходима, ако в страната е имало силна съпротива, която би застрашила новата власт, но подобна опасност е нямало, властта е била достатъчно силна и би се справила срещу всякаква съпротива и с всякакви средства и без помощта на Червената армия?.   И нещо друго,  никъде в Парижкия мирен договор не се говори за „окупация”, а неговият чл.20 на част ІV постановява, че „Всички въоръжени сили на Съюзените и сдружените сили ще бъдат изтеглени от България във възможния къс срок и във всеки случай не по-късно or 90 дни от деня на влизането в сила на настоящия договор”, както и става.   Съветските войски навлизат на наша територия, така както навлизат и в териториите на Румъния, Югославия, Полша, Чехословакия, Австрия, Норвегия и други страни и в някои от тях наистина се установят просъветски режими, с ликвидиране на демократични свободи, а в стопански план и на пазарната икономика. Но за това не са виновни „щиковете” на съветските войни.   Съдбата на България е била решена между Чърчил и Сталин, които  при своите срещи по време на войната са разделили своите сфери на влияние след разгрома на хитлеристка Германия. И назидателният тон в извявлениета на нашето външно министерство е неуместен. Русия не е Съветския съюз, там отдавна е отхвърлен репресивният сталински режим и България няма никакво основание и полза да се конфонтира с нея.   Искаме да получим газ от нея по линия на „Турски поток”, искаме да съдейства за построяването на АЕЦ „Белене”, искаме  нейните туристи, заинтересовани сме от възможностите на нейният огромен пазар, и нашата дипломация следва да гледа в нази посока, а не безмислено да я конфронтира, като и приписва грехове, вторачвайки се в далечното минало, и изкривявайки историческите факти.   Може да се препоръча на министърът на външните работи Екатерина Захариева да  се вслуша думите на видни наши политици, които по никакъв начин не са русофили, като бившия президент Петър Стоянов, според когото всякакъв краен тон по отношение на Русия не издава нищо друго освен комплекси и утвърждава, че \"Не можем да се отнасяме към Русия като към изконен враг\"?   Или в мнението на бившия министър-председател и един от основателите на СДС Стефан Софиянски, че \"Днес десните трябва да правят разлика между Русия и Съветския съюз. Русия не е враг на България. В Русия са най-близките до нас географски енергийни източници\", и че България трябва да се възползва от това.    Или в препоръката на бившия министър-председател Симеон Сакскобургготски, който се обяви срещу санкциите срещу Русия от Запада, заяви че \"Русия е важна и значима страна\", и че България трябва да се придържа към принципа \"Винаги със Запада, никога срещу Русия\".", "date": "2019.09.08", "title": "Антон Гицов: Захарова срещу Захариева - има ли опит за пренаписване на историята?"}
{"url": "http://epicenter.bg/article/-quot-Zhokera-quot--na-Tod-Filips-grabna-priza--quot-Zlaten-lav-quot--vav-Venetsiya/192209/6/0", "text": "Мрачната драма \"Жокера\" на режисьора Тод Филипс за прочутия филмов злодей спечели наградата \"Златен лъв\" на кинофестивала във Венеция, предадоха световните агенции.   Хоакин Финикс, който пожъна възторжени похвали сред критиците по време на фестивала, играе вечния враг на Батман и проследява трансформацията му от уязвим самотник в самоуверен злодей.   Военната драма на Роман Полански \"Офицер и шпионин\" получи Голямата награда на журито. Тя е посветена на аферата \"Драйфус\" - френски офицер, обвинен в края на 19 век в шпионаж в полза на Германия, който по-късно е оправдан", "date": "2019.09.08", "title": "\"Жокера\" на Тод Филипс грабна приза \"Златен лъв\" във Венеция"}
{"url": "http://epicenter.bg/article/Rusnatsite-glasuvat-na-mestni-izbori--belyazani-ot-valna-ot-protesti-v-navecherieto-im-/192193/7/0", "text": "Във всичките 85 региона на Русия за днес са насрочени избори на различни равнища. Над 56 милиона граждани могат да упражнят правото си на глас, предаде БНР.    В днешния т.нар. единен ден на гласуване паралелно протичат 58 големи избирателни кампании. В различните региони се гласува за губернатори, регионални законодателни събрания, градски парламенти и кметове на населени места. В четири избирателни окръга изборите са за депутати в Държавната дума. В Москва предстои обновяване на състава на 45-местната градска Дума.   Предизборната кампания в столицата беше белязана от протести, сблъсъци с полицията и масови арести. Няколко участници в демонстрациите вече получиха ефективни присъди.    Протестите започнаха, след като градската избирателна комисия отказа да регистрира за участие във вота почти всички независими кандидати с изключение на един. Аргументът на комисията беше, че в подписките в тяхна подкрепа има неверни данни.", "date": "2019.09.08", "title": "Руснаците гласуват на местни избори, белязани от вълна от протести в навечерието им "}
{"url": "http://epicenter.bg/article/Bashtata-na-Grigor-Dimitrov--Imashe-40--razkasvane-na-muskul-v-ramennata-stava/192232/8/0", "text": "Бащата на тенисист номер 1 на България Григор Димитров, Димитър Господинов, беше удостоен със званието \"Почетен гражданин\" на Хасково. Отличието бе връчено на треньора на тържествена сесия на Общинския съвет на днешния празник на града, предаде БНР.   Димитър Господинов стана втория член от фамилията, който е носител на званието след сина си. Първата ни ракета Григор Димитров, който също е почетен гражданин на южния областен център от 31 януари 2014 година.    \"Горд и щастлив съм с признанието\", каза Господинов от сцената на драматичния театър \"Иван Димов\", където се състоя церемонията. \"Това е признание за целия спорт в града. Доста хора преди мен са положили основите на тениса и аз съм щастлив, че успявам да допринеса за неговото развитие\", посочи Господинов пред препълнената зала.    \"Григор имаше 40 процента разкъсване на мускула в раменната става. В момента обаче няма абсолютно нищо и затова може би това е една от причините да бъде освободен и да играе с по-голямо желание. Винаги, когато той се чувства добре на корта и когато представя най-доброто, винаги съм бил удовлетворен. Григор не е спирал да мисли за Хасково и при всеки един удобен момент си идва в града. По всяка вероятност следващата му среща с вас, медиите, ще бъде през месец ноември\", съобщи още Димитър Господинов.    Димитър Господинов Димитров е роден през 1967 година в Хасково. От 1991 година досега е треньор по тенис в родния си град с лиценз \"АА\". Под негово ръководство възпитаниците му са постигнали множество национални и международни успехи. Докато той бе наставник на Григор, той стана европейски шампион по тенис до 14 г., спечели титли за състезатели до 16-години на турнирите в САЩ \"Еди Хер Интернешънъл\" и \"Ориндж Боул\" през 2006 година, вдигна купата на европейски шампион до 16 години в Москва през 2007 година, завоюва шампионски титли за юноши на \"Уимбълдън\" и \"US - open\" през 2008 година и зае позицията номер 1 в Световната ранглиста за юноши. Димитър Господинов бе и капитан на българския национален отбор за Купа \"Дейвис\" през 2013 и 2014 година.", "date": "2019.09.08", "title": "Бащата на Григор Димитров: Имаше 40% разкъсване на мускул в раменната става"}
{"url": "http://epicenter.bg/article/Da-galish-v-Yaponiya-pitomen-elen-nasred-grada/192218/10/0", "text": "Ако трябва да избирате дали да отидете до Япония или да пътувате в миналото, какво ще предпочетете. И двете? Значи сме на един акъл!   Знаете ли каква драма преживява детето на българка и японец? Много му се работи, но го мързи да стане. Златимир Йочев е чист българин, но хич не го мързи – за две седмици в Япония е изминал близо 4000 километра, опитал е около 50 вида бира, снимал се е с гейша (защото повече от това един редови нашенец не може да си позволи) и е галил сърни  и елени в центъра на многохиляден град.   Златимир Йочев е водещ на сутрешния блок в България он еър, но толкова цветно и релефно разказва, че все едно ще ни слушате по телевизора.   Япония произвежда два пъти повече българско кисело мляко от България. 29-те завода на компанията, които държи лиценза  бълват по 700 тона „наш йогурт” на ден, което е два пъти повече от цялото дневно производство на България. Е, как да не попитам?! Златимир Йочев е опитал местното мляко, но му се е сторило прекалено сладко.   Преди време в Покана за пътуване със Соня Момчилова съпреживяхме магичното й пътешествие до Гватемала и още тогава си „заплюхме” продължението на историята на мексиканска земя.  Тя започва с номадстване от хотел на хотел, за да завърши с приказното градче на полуостров Юкатан Плая дел Кармен, плуване в пещерите сенотес и магични приключения Чеченица.   Толкова рязко сменяме посоката в Покана за пътуване, че ако бяхме на състезание по мотокрос, щяхме да изскочим от трасето. По радиото няма такава опасност. Ей, го къде е Непал, където ще се запознаете с жива богиня.   Ако извадите късмета да попаднете в Катманду в един от 19-те пъти годишно когато живата богиня Кумари напуска златната си клетка, ще можете да зърнете силно гримираното й лице. Снимането й е строго забранено, но сладкото същество, нагиздено като кукла, наднича иззад резбованото прозорче в своя храм-дворец и маха на възторжената тълпа, която лелее благословията му. Едва ли, обаче някой подозира колко странна е съдбата му.    „Кумари” в превод означава „младо, неомъжено момиче”. Почитта към нея идва от 17 век. Обожавана е и от индуистите, и от будистите в Непал, които вярват, че е превъплъщение на богинята Дурга, която пръска на земята мъдростта си чрез малко момиченце, което никога не е виждало кръв.   Кумари Деви – богинята девица живее при почти стерилни условия и няма как да се нарани щом почти не докосва земята. Единствената вероятност да види кръв е при първия й месечен цикъл. Тогава се превръща в обикновена простосмъртна и се налага да избират нова жива богиня. А това никак не е лесно и критериите, на които трябва да отговаря са точно 32, доста от които почти неизпълними за невръстно същество.   Претендентките обикновено са на възраст между 3 и 4 годинки, преди да им е паднал първият млечен зъб. Семейството на бъдещата богиня е задължително най-малко от три поколения да принадлежи към кастата на бижутерите Бара от народа Невари. Кандидат-кумаритата трябва да имат гладка кожа без никакви белези – нито родилни, нито придобити. Да са с големи, черни, леко изпъкнали очи, като разстоянието между тях е точно определено. Зъбите им непременно да са много бели и добре подредени, гласът – звучен, усмивката – красива, ръцете – дълги, дланите – нежни и деликатни. Значение има дори формата на ушната мида.   Най-стряскащият от 32-ата задължителни етапа преди канонизирането за жива богиня е детенцето да прекара цяла нощ само в храма Хануман Дхока, заобиколено от змии и статуи на демони. В полутъмната зала за добавка към ужаса са разпръснати и прясно отрязани глави на биволи и овни, принесени в жертва пред богинята Дурга. И най-малката проява на страх води до отпадане от списъка с кандидат-богините.   Ако премине и през този кошмар, момиченцето ще трябва да посочи дрехи, принадлежали на предишната Кумари  измежду купчина поставени пред него вещи.   Богинята не може да излиза навън, освен ако няма фестивал. Дори тогава краката й не бива да докосват земята, тя трябва да бъде носена на ръце. Щом се превърне в жена обаче, Кумари напуска храма. Тогава идва шокът. Фамилията вече не се радва на почит. На детето се налага да тръгне на училище, без да има ни най-малка представа как да общува със себеподобните си, да се научи да се грижи само за себе си и най-вече да преглътне, че друго сладко момиченце ще маха на богомолците от прозорчето на храма.   Когато се „пенсионира”, правителството й отпуска пенсия в размер на 80 долара на месец – царска сума за непалския стандарт.", "date": "2019.09.08", "title": "Да галиш в Япония питомен елен насред града"}
{"url": "http://epicenter.bg/article/Turtsiya-i--Folksvagen--sa-blizo-do-sporazumenie-za-avtomobilniya-zavod/192197/7/0", "text": "Турция е все по-уверена, че германският автомобилен производител “Фолксваген” ще построи завода си в страната, след „изключително позитивна“ среща между висш представител на компанията и турския президент Реджеп Ердоган, пише днес турският вестник “Сабах”, като цитира три свои източника.    Миналата седмица агенция Ройтерс съобщи, че двете страни водят преговори за данъчната ставка на автомобилите, за да приключат сделката за повече от 1 милиард евро.    Автомобилният производител, който също обмисля като място за инвестицията си и България, не е обявил финалното си решение, но източници, близки до преговорите твърдят, че мнението във “Фолксваген” е в полза на инвестиция в Турция и компанията е съвсем близо до тази стъпка, пише “Сабах”.    Ердоган и високопоставен представител на германската компания са преодолели повечето от проблемите по време на срещата си тази седмица, е казал турски източник, запознат с преговорите. Източник от Фолксваген е съобщил, че Ердоган е разговарял с главния изпълнителен директор на компанията Херберт Дийс.    „Имаше дребни проблеми, като данъчните ставки на колите, които ще се продават. По време на срещата е било постигнато почти цялостно споразумение“, е заявил турският източник. „Ако не се появи проблем в последната минута, инвестицията ще бъде направена в Турция“.    При покупката на автомобил в Турция се заплаща специална такса, която варира от 45% до 60% за двигатели с кубатура до 1.6 литра. Тази такса се увеличава до 100-110% за двигатели до 2 литра. Високите данъци върху по-големите автомобили ограничават и купувачи, и производители да се ориентират към по-малки мотори. Колите с двигатели под 1.6 литра съставляват 96% от пазара на нови автомобили в Турция през 2018 година. Източник заяви пред “Сабах”, че Турция се опитва да намери нова формула, за да отговори на притесненията на Фолксваген, без да поставя в неравностойно положение останалите автомобилни производители.    Големите производители като Фиат, Рено, Хюндай и Тойота са произвели повече от 1.3 милиона моторни превозни средства в Турция миналата година.    По време на визитата си в Анкара в четвъртък, чешкият премиер Андрей Бабиш заяви, че “Фолксваген” прави голяма инвестиция в Турция. „Чухме, че Фолксваген прави голяма инвестиция в Турция“, бяха думите на Бабиш на пресконференция с президента Реджеп Ердоган.    Втори източник от Фолксваген заяви, че остава да се изчистят само дребни въпроси, предимно върху данъчната ставка. Очаква се споразумение да бъде постигнато до няколко седмици, като заводът ще бъде построен в западната част на провинция Маниса, е казал същият източник.    „Няма повече проблеми около обмислянето дали инвестицията да бъде направена в Турция. Решението ще бъде обявено съвсем скоро, след като направим финалните договорки“, е заявил втори турски източник.    През ноември 2018 година автомобилният производител обяви намеренията си да построи нов завод в Източна Европа, в който ще бъдат произвеждани и моделите Шкода Karoq и Сеат Ateca. От тогава предположенията къде ще се намира новият завод непрекъснато бяха първа новина в редица медии.    Първоначалният списък на компанията за потенциален домакин включваше пет държави, но в последствие списъкът беше съкратен до Турция и България като най-вероятни локации. В много публикации се твърди, че Фолксваген планира да построи завод, в който ще се произвеждат няколко марки автомобили, в Турция. Германските медии дори написаха, че Катар, който притежава 17% дал в компанията, е поискал бордът на директорите да избере Турция. Германската провинция Долна Саксония, акционер във Фолксваген, също е подкрепила това искане, твърди още вестник “Сабах”.    Изданието пише, че Турция има по-голям шанс да бъде избрана заради редица фактори, които ръководят плановете за инвестиции в автомобилостроителната индустрия, като квалифициран персонал, капацитет на фирми-подизпълнители, логистични решения, цялостен размер на пазара и възможностите за износ към съседни държави.    “Сабах” съобщава, че се планира инвестицията да бъде в размер от 1.3 милиарда евро до 2 милиарда евро. Новият завод ще осигурява работа на 5000 души. Очаква се той да започне производство през 2022 година и да бъде едно от най-важните производствени съоръжения в региона.  ", "date": "2019.09.08", "title": "Турция и “Фолксваген” са близо до споразумение за автомобилния завод"}
{"url": "http://epicenter.bg/article/Yuzhna-i-Severna-Koreya-mozhe-da-se-obedinyat-v-ikonomicheski-sayuz--podoben-na-ES-/192200/7/0", "text": "Властите на Северна Корея и Южна Корея могат да създадат икономически съюз като Европейския съюз през следващите 10-15 години, предава TACC, съобщи Агенция \"Фокус\".   Това мнение беше изразено от специалния съветник на президента на Република Корея по въпросите на дипломацията и националната сигурност.   \"Ще отнеме много време за национално обединение. Северът по същество е различен (от Южна Корея). Освен това има неясна ситуация (в отношенията на Пхенян) с Китай и САЩ.“, заяви той. „Обединението няма да е лесно, така че за да се случи то в близкото бъдеще, трябва да постигнем споразумение “, добави съветника.   „В същото време си струва да се вземат предвид международните икономически санкции срещу Пхенян. Северна Корея, подобно на Китай, ще се промени с течение на времето и ще бъде възможно да се създаде икономически съюз като Европейския съюз. Появата му е възможна през следващите 10-15 години“, коментира още той.   Според съветника на президента, за да се обедини корейската нация, на първо място е необходимо да се създаде надежден и ефективен редовен механизъм за постоянни контакти на най-високо ниво, както и формати за обмен между властите на Пхенян и Сеул. \"Както нашият президент каза, до 2045 г., на 100-годишнината от независимостта на Корея, Корейският полуостров трябва да се обедини - това твърдение е символично. Ще отнеме време, за да се реализира концепцията за \"единство\", което предполага съществуването на един народ и единна държава\", каза още той. Експертът отбеляза, че въпросът за статута на Северна Корея остава ключов.   \"Има идея за формиране на така наречената Корейска федерация, в която две правителствени системи и две системи ще съжителстват - капиталистическата и социалистическата. Тази форма на държавност не подхожда на Сеул\", заяви съветникът.   Той обясни, че на началния етап на обединение със севера, южнокорейските власти възнамеряват да запазят \"съществуването на един народ в две държави\", две политически системи и две независими правителства, както и едновременно да увеличат сътрудничеството, да стимулират свободното движение на потока от хора и стоки между КНДР и Република Корея, чрез икономическа интеграция, по аналогия с Европейския съюз и едва след това постепенно двете страни ще могат да се обединят.", "date": "2019.09.08", "title": "Южна и Северна Корея може да се обединят в икономически съюз, подобен на ЕС "}
{"url": "http://epicenter.bg/article/Turtsiya-i-SASht-zapochnaha-savmestni-patrulni-operatsii-v-Severna-Siriya-/192201/7/0", "text": "Военнослужещите на Турция и САЩ пуснаха първия си съвместен патрул в планираната зона за сигурност в Северна Сирия, предава TACC, като се позовава на турски медии. Според данни на „Турско радио и телевизия“, военен конвой е потеглил напреднал от турския град Акчакале, който се намира на границата със Сирия.   По-рано военни представители на Вашингтон и Анкара се споразумяха да бъде създаден център за съвместни операции, както и зона за сигурност в Северна Сирия. Създаването на буферната зона беше свързано с опитите на Турция да върне сирийските бежанци, в момента пребиваващи в страната, обратно в Сирия. Анкара настоява контролът върху планираната зона да е в ръцете изключително на въоръжените сили на Турция.  ", "date": "2019.09.08", "title": "Турция и САЩ започнаха съвместни патрулни операции в Северна Сирия "}
{"url": "http://epicenter.bg/article/Tramp-zamrazi-taynite-razgovori-s-talibanite-/192206/7/0", "text": "Доналд Тръмп замрази тайните преговори с талибаните заради пореден атентат в афганистанската столица Кабул.    При нападението загинаха 10 местни жители и един американски войник.    Конфиденциалните преговори се водят от няколко месеца, но без участието на афганистанското правителство.    Според източници от Вашингтон, двете страни са близо до споразумение.    То предвижда САЩ да изтеглят половината от 13-хилядния си контингент.    В замяна талибаните са поели ангажимента да започнат преки преговори с правителството.   Афганистанското правителство в Кабул приветства „искрените усилия на своите съюзници“, след като президентът на САЩ Доналд Тръмп отмени срещата си с талибански представители, във връзка с атентатите на групировката в столицата, предава AFP, цитира агенция \"Фокус\".   “Афганистанското правителство, във връзка с мира, оценява искрените усилия на своите съюзници и е отдадено на съвместната си работа със САЩ и другите си съюзници за постигнато на траен мир“, заяви в свое изявление президентът на страната Ашраф Гани.   Изявлението идва след като Доналд Тръмп съобщи в „Туитър“, че е отменил планирани отделни преговори с талибански представители в Мериленд.   Отмяната на преговорите от страна на Вашингтон поставя под съмнение финализирането на мирните споразумения с талибанското движение, след като изглеждаше сякаш те вървят към края си, въпреки агресията на групировката.   Подкрепяното от САЩ правителство в Кабул беше притеснено от факта, че не беше допускано до преговорите, тъй като талибаните отказват да преговарят с него. „Винаги сме настоявали, че истински мир може да се постигне само ако талибаните престанат да убиват афганистанци и приемат примирие и разговори лице в лице с афганистанското правителство“, твърди президента Гани.", "date": "2019.09.08", "title": "Тръмп замрази тайните разговори с талибаните "}
{"url": "http://epicenter.bg/article/Yaponiya-otmeni-desetki-poleti-i-sprya-vlakove-zaradi-priblizhavasht-tayfun-/192207/7/0", "text": "Приближаващ мощен тайфун, движещ се в близост до централните и източните част и на Япония стана причина за отмяната на повече от 20 вътрешни полета и спирането на някои влакови линии, включително на високоскоростни влакове, предава РИА Новости. Според главната метеорологична агенция в страната, тайфунът се намира на 140 километра oт Япония и се движи със скорост от 30 километра в част. Скоростта на ветровете на бедствието е 40 метра в секунда, с пориви достигащи до 60 метра в секунда. Височината на вълните може да достигне до 10 метра, ако тайфунът удари страната. Поради лошото време бяха отменени 23 вътрешни полета, а множество железопътни линии няма да работят, предаде Агенция \"Фокус\".    ", "date": "2019.09.08", "title": "Япония отмени десетки полети и спря влакове заради приближаващ тайфун "}
{"url": "http://epicenter.bg/article/Frantsiya-kazva-ne-na-zabavyaneto-na-Brekzit-pri-segashnite-obstoyatelstva-/192210/7/0", "text": "Френският външен министър Жан-Ив Льо Дриан се противопостави на всякакви забавяния на излизането на обхванатата от политическа нестабилност Великбритания от Европейския съюз на 31 октомври, предава AFP.   „При сегашните обстоятелства, казваме не. Няма да минаваме през всичко това на всеки три месеца“, заяви Дриан пред френски медии. По-рано стана ясно, че парламентът в Обединеното Кралство е приел указ, според който премиерът Борис Джонсън ще бъде заставен да забави излизането на страната от ЕС или да сключи бърза сделка с Брюксел. Той от своя страна отговори като изключи депутатите от Консервативната партия, които подкрепиха гласуването и заяви, че ако наредбата бъде окончателно въведена, няма да се съобрази с нея, което предизвика бурни реакци в Лондон.  ", "date": "2019.09.08", "title": "Франция: Не на забавянето на Брекзит при сегашните обстоятелства "}
{"url": "http://epicenter.bg/article/Meditsi-razkriha-lechebnite-svoystva-na-vodkata-/192215/7/0", "text": "Експертите смятат, че водката се явява ефективен начин да се избавите от остеохондрозата, пише “МедикФорум”, предаде БГНЕС.    При обостряне на това заболяване се препоръчва да се правят компреси с водка. Съобщава се, че те ще помогнат за облекчаване на оттоците, в допълнение, затоплят засегнатата област. Така се облекчава болката.    За процедурата е необходимо да смесите водка с мед. След това, разтворът трябва да се нанесе върху възпаленото място и да го увиете с целофан и топъл плат или шал.    Препоръчва се такъв компрес да се държи възможно най-дълго. Оптималното време е два часа.    Както бе отбелязано, остеохондрозата, причислена към „болестите на нашето време“, засяга всеки трети жител на Земята. Хората с тази диагноза изпитват болки в гърба и шията, а болката може да се разпространи и в раменете и дори в ръцете. Появяват се болки и в главата.    При остеохондрозата междупрешленните дискове се увреждат. Неправилната диета или упражненията могат да влошат нещата. Хората с остеохондроза не трябва да употребяват алкохол и цигари, тъй като притокът на кръв през съдовете може да се забави. ", "date": "2019.09.08", "title": "Медици разкриха лечебните свойства на водката "}
{"url": "http://epicenter.bg/article/Megan-Markal-na-urok-po-yoga-v-Nyu-York-/192216/7/0", "text": "Херцогиня Меган взе участие в урок по йога в Ню Йорк.    Бившата актриса от сериала „Костюмари“, която е омъжена за британския принц Хари, се завърна в САЩ, за да гледа финала на US Open за жени с участието на нейната приятелка Серена Уилямс. Преди това обаче херцогинята на Съсекс спря в Голямата ябълка за урок по йога.    Източник на списание „Пийпъл“ заяви, че 60-те души, дошли на урока по йога са посрещнали Меган с усмивка. Тя посещава „Модо йога“ от години и се опитва да практикува там всеки път, когато е в Ню Йорк, твърдят запознати.  ", "date": "2019.09.08", "title": "Меган Маркъл на урок по йога в Ню Йорк "}
{"url": "http://epicenter.bg/article/Harvatkata-Dubravka-Shuitsa-e-nay-veroyatniyat-kandidat-za-komisar-po-razshiryavaneto/192220/7/0", "text": "Разширяването на Европейския съюз се поема от Хърватия. Балканска страна ще продължи започнатото от България, която през последните 2 години положи много усилия за връщането на Балканите в дневния ред на Обединена Европа.    Хърватският евродепутат Дубравка Шуица от ЕНП вероятно ще бъде номинирана за еврокомисар по разширяването в ръководената от Урсула фон дер Лейен ЕК, съобщиха македонски медии, позовавайки се на дипломатически източници от Брюксел, предаде БГНЕС.    Дубравка Шуица беше предложена за един от 27 еврокомисари през август, а Фон дер Лайен се очаква да обяви имената на номинираните във вторник. Ако бъдат одобрени от Европейския парламент, новите комисари ще започнат мандата си на 1 ноември.    Шуица е член на Хърватския демократичен съюз (ХДС) от 1990 г., а от 2001 до 2009 г. е кмет на Дубровник. Тя е член на Европейския парламент от 2013 г., а през 2019 г. е избрана за вицепрезидент на Европейската народна партия.    Тя се обяви в подкрепа на членството в Западните Балкани в ЕС и в частност подкрепя Босна и Херцеговина. Все пак евродепутатът многократно е посочвала, че е нереалистично да очакваме Сърбия да стане член на ЕС до 2025 г.    През лятото европейски медии съобщиха, че и Словения, и Унгария се интересуват от портфолиото на политиките за разширяване и съседство, което в момента е ресор на Йоханес Хан.    Голяма роля за съживяването на процеса на разширяване на Европейския съюз по посока на Западните Балкани изигра България и нейното председателство в Съвета на ЕС през първата половина на 2018 г. Това се признава от всички отговорни европейски фактори, включително многократно се е заявявало от водещата страна Германия и нейния канцлер Ангела Меркел.    По време на българското председателство през май 2018 г. беше организирана първа от много години среща на върха ЕС-Западни Балкани. София винаги е била ревностен защитник на страните от региона, особена на Македония, на която помага много активно през последните две години за нейната интеграция в НАТО и ЕС.    В бъдещата Еврокомисия нашата страна най-вероятно ще получи ресор „Образование и наука“, който ще бъде поверен на Мария Габриел, която досега беше еврокомисар за дигитализацията.", "date": "2019.09.08", "title": "Хърватката Дубравка Шуица е най-вероятният кандидат за комисар по разширяването"}
{"url": "http://epicenter.bg/article/Dachich--Shte-podam-ostavka--ako-Kosovo-vleze-v-Interpol-/192221/7/0", "text": "На сесията на Интерпол през октомври Косово вероятно няма да бъде прието в тази международна организация, заяви сръбският министър на външните работи Ивица Дачич и добави, че ако това стане, той ще подаде оставка, съобщи БГНЕС.   Припомняйки, че 15 държави вече са оттеглили признаването на независимостта на Косово, Дачич заяви, че скоро ще има нови оттегляния, а от 116-те страни, които са признали Косово, ще останат по-малко от 96.    „Това не е мое индивидуално, лично действие. Съгласих се с президента Александър Вучич. И правителството на Сърбия стои зад него. Това е много важно за позиционирането на страната ни, тъй като те не биха настоявали толкова за спиране на оттеглянето на признаването, ако то няма ефект“, каза Дачич.    Косово обяви независимост през февруари 2008 г. Тя е призната от повечето страни-членки на ЕС и САЩ. Косовската независимост стана възможна след войната от пролетта на 1999 г., когато коалицията водена от САЩ спря етническото прочистване на косовските албанци от сръбския режим на диктатора Слободан Милошевич. Сръбската армия беше принудена да напусна областта, която беше поставена под международен контрол.", "date": "2019.09.08", "title": "Дачич: Ще подам оставка, ако Косово влезе в Интерпол "}
{"url": "http://epicenter.bg/article/Zhegite-prichiniha-smartta-na-1500-dushi-vav-Frantsiya/192223/7/0", "text": "През месец юни и юли силните жеги, които обхванаха Франция, са причинили смъртта на 1500 души. Това съобщи здравният министър Анес Бюзен по радио „France Inter”, предаде БГНЕС.    Тя уточни, че в сравнение с рекордните жеги от 2003 г., броят на починалите това лято е 10 пъти по-малко.    „Жегите през 2003 г. продължиха 20 дни. Тази година имахме 18 дни на две вълни, но много горещи с изключително високи температури“, припомни Бюзен.    Здравният министър съобщи, че половината от починалите тази година са на възраст над 75 години.    „Въпреки тези трудни условия, ние успяхме, благодарение на превенцията и правилното информиране на населението, да свалим смъртността с 10 пъти в сравнение с 2003 г.“, подчерта Бюзен и благодари на професионалната мобилизация на служителите от здравния сектор.    През юни тази година Франция преживя температурен рекорд от 46 градуса по Целзий.", "date": "2019.09.08", "title": "Жегите причиниха смъртта на 1500 души във Франция"}
{"url": "http://epicenter.bg/article/Veche-e-yasen-proektosastavat-na-badeshtata-Evropeyska-komisiya/192225/7/0", "text": "България ще получи ресор „Образование и култура” в новата Европейска комисия, получи потвърждение „Гласове“ от свои източници в Брюксел. В новия състав на комисията политическите сили са разпределени по следния начин: социалистите с десет комисари, девет комисари и председател на ЕК за ЕНП и пет за \"Обнови Европа\", които са бившите либерали. Два от еврокомисарските постове ще отидат в ръцете на независими.    ЕК ще има двама изпълнителни заместник председатели- Франс Тимермас със специален сектор „Климат” и Маргрете Вестагер с „Дигиталиазация”. Предвижда се за комисар по отбрана да бъде избран бившият говорител на комисията - Маргаритис Схинас от Гърция.    За върховенството на закона очаквано е посочена чешката комисарка Вера Юрова, а Румъния получава ресор „Транспорт”. Земеделието отива при поляците. За поста е предложен Януш Войчеховски. Трите топ ресора – „Конкуренция”, „Икономика” и „Търговия” съответно се разпределят между Франция, Финландия и Ирландия. За постовете са предложени съответно Силви Гулар (Обнови Европа), бившият финансов министър на Финландия Юта Урпилайнен (социалисти и демократи) и досегашният ирлански еврокомисар по земеделието Фил Хоган (ЕНП).    Испанецът Жозеп Борел ще завежда общата външна политика на ЕС. Досегашният еврокомисар по европейска политика за съседство и преговори за разширяване – австриецът Йоханес Хан, ще поеме вътрешните работи.    Белгиецът Дидие Рендерс (Обнови Европа) най-вероятно ще завежда ресор „Бюджет“. Досегашната председателка на Парламентарната асамблея на Съвета на Европа Стела Кириакидис от Кипър (ЕНП) ще отговаря за здравеопазването и политиката за защита на потребителите. Хърватският евродепутат Дубравка Шуица от ЕНП е номинирана за еврокомисар по разширяването. Тя се обяви в подкрепа на членството в Западните Балкани в ЕС и в частност подкрепя Босна и Херцеговина.    Енергетиката ще бъде поверена на досегашния латвийски еврокомисар за еврото и социалния диалог - Валдис Домбровскис.    Финансовите услуги ще бъдат поверени на Никола Шмид от Люксембург (социалисти и демократи).    За 57-годишната социалистка Хелена Дали, министър по европейските въпроси и равните възможности на Малта, е отреден ресор „Правосъдие“.  За регионалната политика ще отговаря португалската социалистка Елиза Ферейра.    Словакът Марош Шефкович най-вероятно ще оглави русор „Сигурност“.    Общата политика на ЕС в областта на рибарството и аквакултурите ще провежда независимият Янез Ленарчич (Словения).    Новата комисия трябва да започне работа на 1 ноември, ако изслушванията на номинираните комисари в Европарламента мине успешно. Комисарите ще бъдат препитвани от ресорните комисии в ЕП в началото на октомври.    Новоизбраната председателка на Комисията Урсула фон дер Лайен ще представи официално състава на кабинета си във вторник, а през последните седмици тя вече редеше и препитваше номинираните комисари за тяхната компетентнопст. Последната част от пъзела бе наместена след като в петък Италия представи своя кандидат, бившия премиер социалист Паоло Джентилони. Любопитна подробност е, че освен председателката, която е с аристократичен произход, в кабинета й влиза още един потомствен аристократ. Това е Джентилоти.        Австрия - Йоханес Хан - \"Вътрешни работи\"    Белгия - Дидие Рендерс - \"Бюджет\"    България - Мария Габриел - \"Образование и култура\"    Кипър - Стела Кириакидис - \"Здравеопазване и потребителски въпроси\"    Хърватия - Дубравка Шуица - \"Разширяване на ЕС\"    Чехия - Вера Юрова - \"Демокрация и върховенство на закона\"    Естония - Кадри Симсон - \"Развитие и международно сътрудничество\"    Финландия - Юта Урпилайнен - \"Икономика и финанси\"    Франция - Силви Гулар - \"Конкуренция\"    Гърция - Маргаритис Схинас - \"Отбрана / космически проекти\"    Унгария - Ласло Трошани - \"Хуманитарна помощ\"    Ирландия - Фил Хоган - \"Търговия\"    Италия - Паоло Джентилони - \"Индустрия и вътрешен пазар\"    Латвия - Валдис Домбровскис - \"Енергетика\"    Литва - Виргинюс Синкевичюс - \"Изследователска дейност\"    Люксембург - Никола Шмит - \"Финансови услуги\"    Малта - Хелена Дали - \"Правосъдие\"    Нидерландия - Франс Тимерманс - Изпълнителен вицепрезидент с ресор \"Климат\"    Полша - Януш Войчеховски - \"Земеделие\"    Португалия - Елиса Ферейра - \"Регионална политика\"    Румъния - Дан Рика / Рована Плумб - \"Транспорт\"    Словакия - Марош Шефчович - \"Сигурност\"    Словения - Янез Ленарчич - \"Рибарство и морски въпроси\"    Испания - Жозеп Борел - вицепрезидент и върховен представител по външните работи    Швеция - Илва Йохансон - \"Пазар на труда\" .      ", "date": "2019.09.08", "title": "Вече е ясен проектосъставът на бъдещата Европейска комисия"}
{"url": "http://epicenter.bg/article/Evakuiraha-blizo-36-hil--dushi-v-Italiya-zaradi-bomba-ot-Vtorata-svetovna-voyna-/192229/7/0", "text": "Близо 36 000 души бяха евакуирани днес в град Батипаля от южната италианска област Кампания, за да могат сапьори да обезвредят стара авиационна бомба от Втората световна война. Това съобщиха местните власти, предаде Франс прес.    \"Зона с червен код\" за опасност бе очертана в радиус 1,6 км около бомбата, тежаща над 110 кг, и се наложи всички живеещи в района да напуснат домовете си. Градската управа съобщи, че спират да се движат и влаковете, тъй като железницата се намира в опасната зона.    Вестник \"Република\" информира на сайта си, че ще бъде затворена и пътна магистрала в околностите на Батипаля. Местната гражданска защита мобилизира стотици доброволци в помощ на екипите, заети с операцията, която се очаква да приключи тази вечер.  ", "date": "2019.09.08", "title": "Евакуираха близо 36 хил. души в Италия заради бомба от Втората световна война "}
{"url": "http://epicenter.bg/article/Dazhd-ot-pari-se-izsipa-ot-bankomat-v-Harvatiya-/192231/7/0", "text": "Полицията в хърватския град Сплит беше вдигната на крак заради дъжд от пари, изсипал се изневиделица посред нощ от банкомат до пощенски клон. Отзовалите се на сигнала служители на реда успели да съберат около 10 000 евро, които били разпръснати по улицата.    При извършеното разследване се оказало, че банкоматът е станал обект на хакерска атака и опит за грабеж. Нагъл крадец посред нощ отстранил контролния панел на машината и й задал команда да изхвърли банкнотите, които съхранявала. Банкоматът обаче задействал аларма, която сигнализирала охранителна полиция, съобщи БГНЕС.   Пристигналите на мястото охранители заварили крадеца, който взели за случаен заблудил се минувач, на когото му е прилошало. Докато установявали самоличността на апаша той успял да избяга, а от банкомата се изсипал порой от банкноти.", "date": "2019.09.08", "title": "Дъжд от пари се изсипа от банкомат в Хърватия "}
{"url": "http://epicenter.bg/article/Mitsotakis--Prespanskoto-sporazumenie-e-vredno-za-Gartsiya--no-ne-mozhem-da-go-promenim-/192235/7/0", "text": "Споразумението между Атина и Скопие за преименуване на Македония на Северна Македония е вредно за гръцката нация, заяви гръцкият премиер Кириакос Мицотакис на пресконференция в Атина, предаде БНР.   \"Преспанското споразумение е вредно за страната, но то е ратифицирано, което означава, че не можем да го променяме по свое усмотрение\", посочи Мицотакис.    Премиерът съобщи също, че засега не е планирал среща с премиера на Северна Македония Зоран Заев, но \"това все някога ще стане\", смята Мицотакис.", "date": "2019.09.08", "title": "Мицотакис: Преспанското споразумение е вредно за Гърция, но не можем да го променим "}
{"url": "http://epicenter.bg/article/Eksperti--Targovskata-voyna-i-syankata-na-retsesiyata-shte-sa-osnovnite-predizvikatelstva-za-MVF/192192/4/0", "text": "Търговската война и сянката на предстояща рецесия ще са основните предизвикателства пред новия директор на Международния валутен фонд, смятат редица световни експерти. Кристалина Георгиева е единственият кандидат за поста на Кристин Лагард, а повечето специалисти са на мнение, че препятствията по пътя на българката към фонда вече са преминати, информира БНР.    В западните медии Кристалина Георгиева или вторият по важност човек в Световната банка в момента е свързвана с Франция, тъй като Париж предложи и настоя 66-годишната българка да бъде европейската кандидатура за ръководител на Международния валутен фонд.    След като Великобритания не номинира Джордж Озбърн, а фондът гласува да бъде премахнато възрастовото ограничение, пътят на Георгиева към най-високия пост във фонда изглежда вече безпрепятствен. Дали тя ще прекоси улицата във Вашингтон, за да смени кабинета си от Световната банка в Международния валутен фонд, ще стане ясно след интервюто, което тя трябва да даде пред фонда.    Самата Георгиева вече е в кампания, а експертите са категорични, че в топ приоритетите ѝ ще трябва да бъде утвърждаването на фонда като водеща финансова институция. Макар и Кристин Лагард да постигна сериозни успехи след сянката, хвърлена от Доминик Строс-Кан, Георгиева ще трябва да се справи със ситуацията в Аржентина, която получи близо 60 милиарда долара финансова помощ от фонда, но все още не може да овладее кризата.    Ясните сигнали за предстояща рецесия, търговската война между Вашингтон и Пекин, Брекзит и трудностите в еврозоната и климатичните промени - това са сред най-важните казуси, пред които ще се изправи Георгиева, ако бъде одобрена за ръководител на Международния валутен фонд през октомври.", "date": "2019.09.08", "title": "Експерти: Търговската война и сянката на рецесията ще са основните предизвикателства за МВФ"}
{"url": "http://epicenter.bg/article/Intenziven-trafik-po-magistralite-v-stranata-sled-pochivnite-dni/192195/3/0", "text": "Очаква се интензивен трафик по магистралите и на влизане в България, след като много от сънародниците ни избраха да пътуват в почивните дни.    Полицията е предвидила допълнителни мерки за сигурност. 150 мобилни, 25 стационарни и 30 камери тип \"тринога\" ще следят за превишена скорост, съобщи Канал 3. На граничните пунктове са осигурени допълнителни екипи, за да се избегне струпването на автомобили. Въпреки това, задръствания се очакват в участъците с ремонти на магистралите.    И тази неделя посоките на интензивен трафик ще бъдат подсигурени с допълнителни ленти за придвижване.   Нормален е трафикът към момента на входовете и изходите на столицата, очакваме да се засили към 14.00 ч. Това каза Любомир Костадинов, временно изпълняващ длъжността началник на отдел \"Пътна полиция\" към СДВР, предаде Агенция \"Фокус\".   \"Малко по-късно ще наситим входно-изходните магистрали с по още един екип\", допълни още комисар Костадинов. Той поясни, че екипите на \"Пътна полиция\" ще следят за скоростта и ще проверяват водачите за употреба на алкохол и наркотици. \"Има поставени камери, така че трябва да внимават водачите. Ще имаме контрол от всякъде\", допълни още комисар Костадинов.", "date": "2019.09.08", "title": "Очаква се интензивен трафик по магистралите в страната след почивните дни"}
{"url": "http://epicenter.bg/article/API--Spira-se-dvizhenieto-na-kamioni-nad-12-t-po-avtomagistralite-ot-14-do-20-ch/192196/3/0", "text": "От 14.00 ч. до 20.00 ч. се спира движението на камиони над 12 тона по автомагистралите (АМ) и най-натоваренитe пътища. Това съобщиха от пресцентъра на Агенция „Пътна инфраструктура“ (АПИ).   Целта е повишаване на безопасността и увеличаване на пропускателната способност на инфраструктурата в края на почивните дни. Във връзка с очаквания интензивен трафик АПИ апелира шофьорите да карат разумно и със съобразена скорост, да спазват правилата за движение и да не използват аварийните ленти по автомагистралните участъци за по-бързо придвижване. Рисковото и емоционално шофиране не гарантира по-кратко пътуване, но застрашава живота и здравето на всички останали, които спазват правилата.    Съвместната заповед за спиране на движението на камионите над 12 тона е на АПИ, ГД „Национална полиция“ и ИА „Автомобилна администрация“. Тя предвижда ограничаване на движението по следните участъци от републиканската мрежа:  - автомагистралите;  - път I-1 с. Ребърково - Ботевград, като движението се пренасочва по път II-16 Ребърково - Своге - Софийски околоврестън път в посока София;  - път I-1 - от Благоевград до ГКПП „Кулата“;  - път I-4 п. в. „Коритна“ - Велико Търново - Шумен;  - път I-5 Русе - Велико Търново;  - път I-8 ГКПП „Калотина“ - София;  - път I-9 Варна - Бургас;  - път II-18 Околовръстен път на град София;  - път II-99 Бургас - Царево.   Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR).   От 10.00 ч. в участъка от АМ „Струма“ край Дупница ще има две ленти за движение за леките автомобили и пътните превозни средства (ППС) до 12 т в посока София и една за Кулата.   Превозните средства над 12 т, включително и автобусите, пътуващи към Кулата, се отбиват от АМ „Струма“ при пътен възел „Долна Диканя“, ще преминават по път I-1/Е-79 и при пътен възел „Бобошево“ ще продължават по АМ „Струма“. За пътуващите към София отбиването по път Е-79 ще става при пътен възел „Бобошево“, а качването на магистралата ще бъде при пътен възел „Дупница Север“.   За ППС над 12 т се забранява движението по пътната връзка от път Е-79 към АМ „Струма“, при пътен възел „Дупница Север“ при км 51+236 и по пътните връзки от път ІІ-62 Дупница-Кюстендил към АМ „Струма“ на пътен възел „Дупница Юг“ по направленията: Кюстендил – Благоевград, Кюстендил – София, Дупница – Благоевград и Дупница – София.   На АМ „Хемус“ продължават ремонтно-възставителните работи на съоръженията при 19-ти км (виадукт „Потоп“), 36-ти, 37-ти, както и на тръбата за София на тунел „Витиня“. На мостовите съоръжения, които не са обновявани от построяването им през 80-те години, се извършва ремонт на пътната част и стълбовете.   За улеснение на пътуващите в отсечките с ремонт на автомагистралата има две ленти за пътуващите за София и една за Варна. В пиковите часове, когато много хора тръгват на път, е възможно по-бавно предвижване от интензивния трафик, но строителните дейности трябва да се извършат, за да се кара по съоръженията безопасно и удобно.   Алтернативен маршрут на АМ „Хемус“ в посока Монтана и Видин е проходът „Петрохан“ и Искърското дефиле, а в посока Варна - път I-1 София - Ботевград.   За улеснение на трафика през Владая и повишаване на пътната безопасност ще има две ленти за влизащите в София по път I-1 (Е-79). По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ „Струма“.   Всички граждани и транспортни фирми могат да получават информация за актуалната пътна обстановка от интернет страницата на АПИ –  , и по всяко време от денонощието на тел. 0700 130 20 в АПИ.   В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища.   Карта с временната организация на движението по участъците от републиканската пътна мрежа в празничните дни през 2019 г. в приложения линк -", "date": "2019.09.08", "title": "АПИ: Спира се движението на камиони над 12 т по автомагистралите от 14 до 20 ч"}
{"url": "http://epicenter.bg/article/Advokat-Markovski--Tryabva-da-se-premahne-sakratenoto-proizvodstvo-samo-za-umishlenite-ubiystva/192202/3/0", "text": "„За нито един човек, който е загубил някой близък такава присъда не е справедлива, тъй като, ако трябва да сме точни, той ще излезе от затвора на възраст 50 години – възраст, в която съвсем спокойно може да причини нещо такова на мен, на моята дъщеря, на някой друг обикновен човек. Така погледнато присъдата определено не е справедлива”, каза Свилен Максимов, бившият съпруг на убитата в Русе Виктория Маринова. Повод за думите му стана осъденият за убийството ѝ Северин Красимиров, който получи 30 години затвор, след като се призна за виновен и поиска съкратен процес. Северин ще бъде на 51 години, когато излезе от на свобода.    По думите му с така разписаните текстове в Наказателния кодекс у близките на жертвите остава чувството, че извършилите престъплението имат повече права от тях: „Отново апелирам към законодателя – направете така щото пострадалите да имат повече права, те да почувстват, че са някои, те да почувстват вашата закрила, а не да чувстват за пореден път, че някой решава вместо тях”.    Според адвокат Марковски във всички случаи, в които има умишлени убийства, не трябва да се допуска съкратено съдебно следствие: „Трябва да се премахне съкратеното съдебно следствие само за тези случаи, като съдията може да определи наказание. Следователно това, че не се намалява с 1/3 не лишава след самопризнание съда от възможността да отмери справедливо”.    \"При всички случаи съдът определя присъдата и после я намалява с една трета. Съкратеното съдебно следствие създава много настроения и много големи притеснения у хората. И основателно\", добави той. Според него, законодателят трябва да отговори на искането на близките на убитите.\"Наказанието е да превъзпита. Разбира се, то трябва да бъде справедливо. И второто много голямо значение на наказанието е – да предпази от хората, които носят вампирското начало в себе си или сатаната или лошия дух, както искате го наречете. Да предпази този вампир да не бъде сред спокойните обикновени хора “, посочи адвокатът пред bTV.    \"При всички случаи, когато има умишлени убийства не бива да се гледат по съкратената процедура\", смята адвокатът. Според него, това обаче не бива да важи за всички престъпления. Той даде пример с един шокиращ случай от практика си. Жена убила мъжа си, който я тормозил жестоко години наред. \"Накрая, милата, тя нямаше шанс\", посочи Марковски. Тя опитала да хвърли тялото през балкона и да инсценира самоубийство, но то било твърде тежко и се върнало при нея. \"Трябва да се премахне съкратеното производство само за тежките случаи\", посочи Марковски.   \"Това, че не се намалява присъдата, не лишава съда от възможността да отмери справедливо\", заяви той. \"Мога да ви разкажа за един уникален български вампир – Момата, изнасилил и убил няколко души, който ми каза: „Ако знаех, че ще ми дадат доживотна присъда, нямаше да убивам\". Следователно това е необходимо\", смята Марковски.     \"Аз не поддържам разбирането че трябва да се избегне намаляването на присъдите с една трета за другите престъпления\", уточни той.", "date": "2019.09.08", "title": "Адвокат Марковски: Трябва да се премахне съкратеното производство само за умишлените убийства"}
{"url": "http://epicenter.bg/article/Dvama-sa-zadarzhani-za-zhestokoto-ubiystvo-v-Kyustendil-/192211/3/0", "text": "Двама души - мъж на 75 години и 35-годишна жена - са задържани след извършено убийство на 45-годишен мъж в Кюстендил, съобщиха от полицията, предаде Канал 3.    Сигналът за убийството е получен вчера следобяд, след скандал в дома на 75-годишния мъж в кюстендилския квартал \"Герена\". След задържането на собственика на апартамента, е открито тялото на жертвата, в храсти край жилищния блок.    По-късно е задържана и жената. По данни на разследващите двамата сами съобщили на полицията къде се опитали да укрият тялото.    До убийството се стигнало след скандал в дома на възрастния мъж, където по-младият бил на гости. След голямо количество алкохол възникнал скандал, който завършил фатално. Смъртта е настъпила след нанесени множество удари по тялото на жертвата.", "date": "2019.09.08", "title": "Двама са задържани за жестокото убийство в Кюстендил "}
{"url": "http://epicenter.bg/article/Katastrofa-blokira-dvizhenieto-na-AM--quot-Trakiya-quot-/192222/3/0", "text": "Пътен инцидент в района на 154 километър на автомагистрала \"Тракия\" в посока Бургас е причина за затрудненото движение в участъка.   Според първоначалната информация, около 15.05 часа лек автомобил се е ударил в разделителната мантинела. Това съобщиха от пресцентъра на МВР.   Няма сериозно пострадали, но са блокирани и трите ленти на магистралата. До приключването на огледа, автомобилният поток ще преминава през трасето на близката бензиностанция. Създадена е организация за бързото отваряне на платното към Бургас. Патрули на \"Пътна полиция\" регулират движението.   Километрична колона от автомобили се е образувала на второкласния път Гоце Делчев – Симитли. Това съобщи „Фокус”.    Движението от прохода \"Предел\" до пътен възел \"Симитли\" е затруднено, а причината е, че там се събира целия трафик на идващите от ГКПП \"Кулата - Промахон\" и прибиращите се от ГКПП \"Илинден\" и Банско.    Полицейското присъствие в област Благоевград е засилено. Натоварено към този час е и движението по автомагистрала \"Струма\" и Главен път Е-79. На много места се образуват колони от автомобили.", "date": "2019.09.08", "title": "Блокирани са трите ленти на АМ \"Тракия\" заради катастрофа, движението през \"Предел\" е затруднено"}
{"url": "http://epicenter.bg/article/Balgariya-e-predala-na-Turtsiya-zapodozryan-v-terorizam-40-godishen-mazh-/192224/3/0", "text": "Българските власти са предали на турската страна заподозрян в тероризъм турски гражданин, който се опитал да влезе нелегално в България. Според Анадолската агенция мъжът бил издирван по подозрение за участие в терористични дейности в полза на Кюрдската работническа партия (ПКК), съобщава БНР.    От съда му била наложена забрана за излизане в чужбина. 40-годишният беглец бил отведен с конвой на българската гранична полиция до Дирекцията по сигурността на Капъкуле, където бил предаден на турските власти. По-късно заподозреният се явил пред съда в Одрин, който постановил задържането му в ареста.", "date": "2019.09.08", "title": "България е предала на Турция заподозрян в тероризъм 40-годишен мъж "}
{"url": "http://epicenter.bg/article/Sedem-postradali-pri-katastrofa-mezhdu-avtobus-i-tir-na-AM--Hemus--/192228/3/0", "text": "Автобус, пълен с пътници се заби в тир на АМ „Хемус”. Инцидентът е станал около 16 ч. при 23 км в посока Варна, предаде bTV.    На място има екипи на Пътна полиция, Спешна помощ и пожарната.    При сблъсъка има пострадали седем пътници. Трима души са транспортирани в столичната болница „Пирогов”, трима са в „Св. Анна” и един е в ИСУЛ.    По първоначална информация, автобусът е пътувал по линията София – Монтана – Лом. Сблъскал се е с тир, който е спрял в аварийната лента.    Трафикът в района е затруднен.   По-късно говорителят на Центъра за спешна медицинска помощ в София Катя Сунгарска съобщи, че хоспитализирани след катастрофата са 8 души, предаде Агенция „Фокус“.   Тя обясни, че 4-ма са в УМБАЛСМ „Н.И Пирогов“, 2-ма в УМБАЛ „Св. Ана“, 2 в УМБАЛ „Царица Йоанна - Исул”.   „Изпратили сме пет линейки на мястото на произшествието, като първите три са пристигнали за 12 минути. Изпратили сме и шеста допълнителна линейка, защото има още двама-трима пострадали. Линейката в момента ги преглежда на място. Леко са пострадали, но не е сигурно дали няма да се наложи да хоспитализираме още някой\", допълни още Сунгарска.   „Версиите се две – или шофьорът е бил разсеян и засечен от някой на пътя, или е възможно да е шофирал с несъобразена скорост”, коментира Николай Спасов, директор на ОД на МВР София.    Предстои разследващите да изяснят чия е вината за катастрофата. ", "date": "2019.09.08", "title": "Осем пострадали при катастрофа между автобус и тир на АМ „Хемус” "}
{"url": "http://epicenter.bg/article/Otkriha-tyaloto-na-izcheznal-balgarin-v-Angliya-/192230/3/0", "text": "Британската полиция откри тялото на българин, изчезнал по-рано тази година.    Причините за смъртта на 39-годишният мъж не са известни, предаде bTV.   За последно той бил забелязан в град Мейдстоун, графство Кент, вечерта на 17 март.    Българската общност е алармирала полицията, че Никола Георгиев е в неизвестност.    10 дни след изчезването му той е обявен за издирване.    Води се разследване дали причината за смъртта е насилствена.", "date": "2019.09.08", "title": "Откриха тялото на изчезнал българин в Англия "}
{"url": "http://epicenter.bg/article/Tezhka-katastrofa-kray-Nikolaevo-otne-zhivota-na-dete/192233/3/0", "text": "12-годишно момче е починало при катастрофа на пътя Казанлък - Бургас. Това съобщиха от пресцентъра на МВР. Пътният инцидент е станал към 15.40 часа на пътя Казанлък - Бургас, малко преди Николаево.   Според първоначалните данни при катастрофа на лек автомобил е загинало 12-годишно момче. На мястото се извършва оглед.   Пътни полицаи регулират и подпомагат движението. Трафикът от камиони над 12 тона е отклонен през Дъбово, Паничерево и Гурково.", "date": "2019.09.08", "title": "Тежка катастрофа край Николаево отне живота на дете"}
{"url": "http://epicenter.bg/article/Chovek-e-padnal-na-relsite-na-metroto--Spryano-e-dvizhenieto-v-uchastaka-ot--Vasil-Levski--do--Slivnitsa-/192239/3/0", "text": "Временно е спряно метрото в участъка от „Васил Левски“ до „Сливница“ заради инцидент с паднал човек на релсите. Това съобщиха от пресцентъра на Столична община, предаде  Агенция „Фокус“. Той е откаран в лечебно заведение. Полицаите оглеждат мястото на инцидента. В този участък има автобуси, които да превозват пътниците.   Падналият мъж на релите на метрото е в много тежко състояние, съобщи говорителят на Центъра за спешна медицинска помощ в София Катя Сунгарска.   „В 18.55 подават сигнал за мъж, паднал на релсите на метростанция „Опълченска“. За пет минути линейката е там. Мъжът е на 78 години и е с фрактура на базата. Закаран е в противошокова зала на УМБАЛСМ „Н.И. Пирогов“, допълни Сунгарска.", "date": "2019.09.08", "title": "Човек е паднал на релсите на метрото! Спряно е движението в участъка от „Васил Левски“ до „Сливница“"}
{"url": "http://epicenter.bg/article/Maya-Manolova-sabira-podpisi-v-Borisovata-gradina/192219/2/0", "text": "И съпругът на Мая Манолова - бившият военен министър Ангел Найденов, се включи в подписката за издигането на половинката си за кандидат-кмет на столицата.    \"Ангел за втори път ми каза \"Да\", написа в профила си във Фейсбук Мая Манолова.    Независимият кандидат за градоначалник на столицата продължава със събирането на подписите. И днес от 12.00 часа кандидатът за кмет на София Мая Манолова е в Борисовата градина край езерото „Ариана“, където продължава със събирането на подписи, предаде Novini.bg. Това ще се случи на още 4 локации в столицата – в Южния парк, в градинката пред НДК, в парка „Св. Троица“ и в парка „Заимов“, от 09.00 до 19.00 часа.    Припомняме, че Манолова благодари на всички столичани, които се включиха в подписката за нейната кандидатура. \"Виждам, че има енергия и настроение. Паралелно стартира и подписка за моите застъпници. Ще ми трябват 1600 застъпници, които да пазят моите резултати. Благодаря на абсолютно всички. Подкрепата на всички хора е безценна за мен\", каза още тя.        ", "date": "2019.09.08", "title": "Манолова: Ангел за втори път ми каза \"Да\"! Събирането на подписи продължава в Борисовата градина"}
{"url": "http://epicenter.bg/article/-108-godini-ot-rozhdenieto-na-Todor-Zhivkov/192226/2/0", "text": "На 7 септември в Правец се събраха политици, роднини, жители на града и други общини за да отбележат 108-ата годишнина от рождението на дългогодишния държавен глава на България Тодор Живков.   От Правец тръгва неговият жизнен път. Той управлява България повече от три десетилетия, като не малко е построеното по негово време.   Официалните гости, които дойдоха да почетат паметта на Тодор Живков, бяха кметът на Община Правец г-н Румен Гунински, Евгения Живкова - внучка на Тодор Живков, проф. Димитър Иванов, директор на Института по лидерство, Иван Ченчев - депутат в Народното събрание, Иван Гранитски – поет и издател, проф. Светлана Шаренкова – председател на Форум „България - Русия”, съратници, последователи, съграждани и гости от Ботевград, Етрополе, Костинброд, Раковски и др.   Проф. Димитър Иванов за пореден уважи поканата да присъства на тази дата в Правец и да изкаже впечатления и оценки за дейността на Тодор Живков:   \"Дължим уважение към един политик, държавник от международна величина, с каквито не можем да се похвалим в най-новата си история, за съжаление. За Живков можем да говорим много и различно. Така си и говорим в последните 30 години.   И въпреки лъжите и манипулациите с историческите факти, споменът за Живков не намалява. Макар и властта по негово време да се нарична еднолична, тоталитарна, диктаторска, тя не е била еднолична. Следствието през 90-те години срещу него не можа да докаже нито едно еднолично решение на Живков.   Всички решения, които касаеха държавата и обществото, са взимани с колективния подпис на Централния комитет, на Министерския съвет, на Народното събрание.   Това е и причината той да не бъде осъден, защото не беше консумирал престъпление. Когато говорим за Живков, трябва да говорим за лидерство от високо качество. Напук на всички квалификации и епитети за „правешкия хитрец”, за „недоучилия полуинтелигент”, Живков се оказа държавник от калибъра на най-изявените и исторически доказали се държавници в 1300-годишнината на българската държава.   Александър Фол - професор с международна известност, два пъти министър в правителство по времето на Живков, човек с буржоазен произход, казваше: \"Живков по делата, които сътвори за България, се равнява с княз Борис Кръстител - както през IX век Михаил-Борис покръсти българите и даде историческа перспектива за развитие в следващите 1000 години, така и Живков даде насоки за едно дълготрайно развитие на България не само през XX и XI век\".   Историята не подготви човек от този калибър, който да го замести. Затова и стоя 33 години на власт. Отговорността отчасти е и на Живков, защото и той не подготви свой наследник.   Едва сега през последните няколко години в БСП и в обществото започват да изкристализират определени визии и перспектива. Започва да се формира екип от кадри, които, без да са на нивото му, биха могли да станат продължители и възстановители на положителните тенденции, мислене и идейност на Живков. Той умееше да обича, да се радва, умееше и да се кара, умееше и да мрази.   Вдъхновяваше много хора да го следват и да постигат реални резултати. Даже и село стана град и разви модерна промишленост и електротехника. В областта на културата, на образованието, на духовността, на международния обмен, България всъщност постигна върха си с активното участие на дъщерята на Живков - Людмила Живкова. Нейното дело е естествено продължение на качествата на Живков, на стратегията му.   След Стефан Стамболов и Георги Димитров няма друг български държавник с по-голямо международно признание освен Тодор Живков. Искам да изразя надежда, че политиката от такъв тип, каквато водеше Тодор Живков, не е умряла в България. Разбира се, втори Тодор Живков не може да има и това го доказа и един негов фен - Бойко Борисов, който се опита и все още се опитва да бъде като Живков.   Шаблони няма в историята, но втора Живкова политика би могло да има. Това е и смисълът на чествания като днешното\".   След словото на проф. Димитър Иванов, водещите на програмата припомниха биографията с факти от личния и професионалния живот на Тодор Живков: \"Аз съм и оставам Тодор Живков от село Правец. Мен трудно ще ме преглътнат. Аз съм голям залък в гърлото. Години ще минат, но и след моята смърт ще засядам в гърлото на политици и историци, на партии и съюзи\". В края на тържественото честване на годишнината от рождението на Живков бяха поднесени много венци и цветя, както и от внучката му - Евгения Живкова, от роднини и съграждани.  ", "date": "2019.09.08", "title": " Правец отбеляза 108 години от рождението на Тодор Живков (Снимки)"}
{"url": "http://epicenter.bg/article/BSP---Sofiya-otbelyazva-75-godini-ot-9-ti-septemvri-1944-ta-s-nyakolko-sabitiya-v-ponedelnik-/192227/2/0", "text": "Градската организация на БСП в София ще отбележи 75-ата годишнина от 9-ти септември 1944-та с няколко събития в понеделник.    Лидерът на БСП - София Калоян Паргов ще присъства в 16,00 часа на тържественото откриване на документалната изложба \"75 години от освобождаването на Източна Европа от нацизма. България\" в Руския културно-информационен център. Това съобщиха от пресцентъра на БСП-София.   В 16,30 часа Калоян Паргов, членове на Изпълнителното бюро и на Градския съвет на БСП - София, народни представители и общински съветници от групите на социалистите ще поднесат цветя на паметника на Незнайния воин. А след това - в 17,00 часа - ще положат цветя и на паметника на Съветската армия.    В 18,00 часа започва тържественото честване на 75-ата годишнина от 9-ти септември 1944-та на Братската могила.", "date": "2019.09.08", "title": "БСП - София отбелязва 75 години от 9-ти септември 1944-та с няколко събития в понеделник "}
{"url": "http://epicenter.bg/article/Arh-Borislav-Ignatov--Obicham-moeto-momiche-i-ne-se-otkazvam--vapreki-groznata-ataka/192234/2/0", "text": "Арх. Борислав Игнатов - кандидатът на Демократична България за столичен кмет наруши мълчанието си и преди минути написа в профила си във Фейсбук разтърсващата истина за момичето до себе си.   Той  не се отказва и ще води битката за столицата \"с още по-голяма решимост\", обяви той в изявление.    Повод за реакцията му са несъвместими с журналистическата етика снимки на приятелката му, разпространени преди дни.    Ето какво казва Игнатов по повод скандала:   „Последните дни станах обект на чудовищна лична атака, която удари най-близкия до мен човек. Моментът е тежък, но смятам, че обществото трябва да знае фактите.    Приятелката ми е невинна жертва на дългогодишен тормоз. Снимки, направени преди повече от 10 години от човек, когото е обичала и му се е доверила, са използвани за шантаж и изнудване от него, след като тя слага край на връзката им през 2011 г. В безсилието и злобата си, той си позволява да разпространи снимките в интернет чрез фалшиви профили, прониква в електронната ѝ поща, и прави всичко, за да я унижи и срине.    Тя предприема необходимото снимките да бъдат свалени. Незабавно подава и жалба в МВР, към която предава и флашка с разпространените против волята ѝ снимки. Следствието обаче остава без резултат. Сега, когато тези снимки се тиражират, ние разбираме, че те не са изчезнали и вече се превръщат в инструмент за долнопробна атака в политическа кампания.    Питам се с какво предизвиках такава грозна агресия, която хвърли човека до мен в дълбок шок и срив? Явно си мислят, че всичко е позволено, за да запазят отровното статукво и да откажат нормалните хора да искат промяна. Аз обаче не се отказвам, напротив - ще водя тази кампания с още по-голяма решимост.    Надявам се всичко това да послужи на други млади хора да се предпазят от грешки на кого се доверяват и как се държат в дигитална среда.    Благодаря на всички, които искрено ни подкрепят. Давате ни сили в много труден за нас момент.  Стоя до моето момиче и я обичам“.      ", "date": "2019.09.08", "title": "Арх. Борислав Игнатов: Стоя до моето момиче и я обичам, не се отказвам, въпреки грозната атака!"}
{"url": "http://epicenter.bg/article/Hronichno-bolnite-shte-podnovyavat-dokumentite-si-za-lekarstva-po-NZOK-samo-vednazh-v-godinata-/192238/2/0", "text": "Облекчение за хиляди хронично болни българи – удължава се максималният срок на валидност на протоколите за скъпоструващо лечение по Здравна каса.    Протоколите за медикаменти по каса ще важат за срок до 1 година, а не до 6 месеца, както е сега. Промяната ще облекчи хиляди пациенти, като намали събирането на документи и ходенето по лекарски комисии, съобщи     Промяната засяга болните от диабет, астма, множествена склероза, ревматологични заболявания. Боряна е на скъпоструващо лечение по каса и два пъти в годината подновя протоколите за терапията си.    „На хората се налага на всеки 6 месеца да пътуват, за да се явят на комисия. Тези, които не са от градовете с комисии – хора като мен, които живеем в град с комисия, налага ни се да вземем отпуск, за да се явим на комисия и то поне два дни ни се налага да вземем”, сподели жената.    От догодина протоколите ще са валидни максимум година и това няма да попречи на проследяването на състоянието на болните и как действа терапията, гарантират здравните власти.    В момента около 200 хил. души вземат лекарства с протокол. „Разбира се, няма да се отнася до всички диагнози, а само до някои, тепърва предстои да бъде финализирано и конкретизирано”, коментира д-р Боряна Алексиева, дир. на „Договаряне на лекарствени продукти, медицински изделия и отстъпки” в НЗОК.    Уточнява се срокът, в който аптеките могат да изпълняват рецепти по каса на хронично болните. Кога пациентът може да вземе следващата си доза, вече зависи от това кога аптеката е отпуснала предходната.    Ако болният взема няколко лекарства, ще може да ги получи на куп – на най-ранната възможна дата.    Болкоуспокояващите, които съдържат „Трамадол” в комбинация с друг продукт, минават на зелена рецепта, т.е. на по-строг режим на предписване. Аптеки, които нямат лиценз за упойващи и психотропни лекарства, няма да могат да отпускат и конкретните болкоуспокояващи.", "date": "2019.09.08", "title": "Хронично болните ще подновяват документите си за лекарства по НЗОК само веднъж в годината "}
{"url": "http://epicenter.bg/article/Pametnikat-na-Savetskata-armiya-v-Sofiya-otnovo-beshe-nadraskan-/192240/2/0", "text": "Паметникът на Съветската армия беше надраскан за пореден път, въпреки че денонощна охрана пази района, съобщи БНТ.   Преди няколко дни минувачи забелязали син спрей върху горната част. От сутринта доброволци се опитват да премахнат следите от вандалската намеса - същите доброволци, които почистват паметника последните четири пъти.    Това е една вълна, която върви в Европа, но е особено силна в България, тъй като тук нещата винаги са разбрани неправилно. Да, паметникът е противоречив - има хора, които твърдят, че трябва да се махне и други, които казват, че трябва да остане. Паметниците просто трябва да стоят, защото те са паметници за бъдещите поколения. Колкото пъти го надраскат, ние пак ще го почистим, така че няма смисъл от това да се драска паметник. Това каза Денчо Златанов, президент на Мотоклуб \"Нощни вълци\"- София.", "date": "2019.09.08", "title": "Паметникът на Съветската армия в София отново беше надраскан "}
