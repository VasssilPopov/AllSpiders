{"url": "http://epicenter.bg/article/Dvama-arestuvani-na-shestvieto--Da-zapazim-detsata-ot-razvrata--/156403/2/0", "text": "Приключи шествието „Да запазим децата от разврата“, предаде репортер на Агенция „Фокус“. Участниците в него вече се разотиват.  Обстановката в района на Борисова градина е спокойна.  Малко по-рано на входа й се стигна до кратко напрежение между участници в \"София Прайд\" и представители на \"Национална съпротива\". Двама души бяха задържани от органите на реда.  Напрежението възникна, след като две момичета, облечени в цветни дрехи и вероятно отправящи се към „Прайд“-а, преминаха в близост до шествието на \"Национална съпротива\" и бяха разсъблечени от двама от участниците в него.  ", "date": "2018.06.09", "title": "Двама арестувани на шествието „Да запазим децата от разврата“ "}
{"url": "http://epicenter.bg/article/-quot-Sofiya-Prayd-quot--i--quot-Pohod-za-semeystvotgo-quot--shte-defilirat-dnes-v-Sofiya-pod-pogleda-na-1500-politsai/156352/2/0", "text": "Единадесетото мирно шествие на лесбийки, гей мъже, бисексуални, трансджендър и интерсекс хора (ЛГБТИ) и техните близки и приятели – \"София Прайд\", ще се проведе днес в столицата. Темата през тази година е „Различни хора, равни права!“. Шествието ще започне в 19:00 ч. от Паметника на Съветската армия, а маршрутът предстои да бъде уточнен със Столична община. Още от 16:30 ч. започва музикалната програма с Рут Колева, Иво Димчев, Михаела Филева, Танцуваща София, Yambadon, Spice Girls Tribute, Jennifer Benediction, Dead Man’s Hat Live. Има и съпътстващи културни и спортни събития. Междувременно консервативни организации организират голям брой свои мероприятия. От 14 до 16:30 ч. е заявено шествието \"Поход за семейството\", което ще започне от площад \"Независимост\", ще продължи по бул. \"Цар Освободител\", ще премине покрай сградата на Министерския съвет, а оттам по бул. \"Княгиня Мария Луиза\" и по бул. \"Витоша\" до Националния дворец на културата. \"Поход\" ще има и в Пловдив, Варна, Бургас и Русе. Само 30 минути след това - от 17 часа, пред билетния център на НДК ще започне концерт с наслов \"За Възраждане на семейните ценности\". Той е организиран от партия \"Възраждане\" и е планирано да приключи в 20 часа. В 18 часа пред пилоните на НДК ще се събират участници в друго шествие, които ще се придвижат по бул. \"Патриарх Евтимий\", ул. \"Граф Игнатиев\", бул. \"Христо и Евлоги Георгиеви\", пред сектор \"А\" на Национален стадион \"Васил Левски\" , по алеята покрай сектор \"Г\" на стадиона до езеро \"Ариана\" в Борисова градина, където събирането ще приключи. От 17 часа в Княжевската градина ще се състои протест \"Да спасим децата на България и българското семейство\".   Цялата полиция в столицата е вдигната на крак. Повече от 1500 служители на реда ще охраняват шествията и митингите, което ще струва на данъкоплатците близо 200 000 лева.", "date": "2018.06.09", "title": "\"София Прайд\" и \"Поход за семейството\" ще дефилират днес в София под погледа на 1500 полицаи"}
{"url": "http://epicenter.bg/article/Dzhambazki-pozhela-na--Sofiya-prayd--buri--gramotevitsi-i-lokalna-gradushka-v-tsentara-na-Sofiya-/156366/2/0", "text": "Българският представител в Европейския парламент и заместник-председател на ВМРО Ангел Джамбазки от официалната си страница във \"Фейсбук\" написа отворено писмо, отговор на покана, изпратена до него, както и до всички български народни представители, представителите на България в Европейския парламент, министри и т.н. Това съобщиха от пресцентъра на ВМРО.  В писмото си Джамбазки пише, че „София прайд” е политическо събитие с политически искания и лозунгите, които се издигат там категорично противоречат с неговите политически убеждения. Той прилага и десет свои коментара към конкретни политически искания от страна на организаторите на това събитие. В отговор на исканията им за промяна на чл. 6 от Конституцията на Република България, Джамбазки пише, че текстът на КРБ е напълно изчерпателен и задава въпроса „ако искате да Ви споменем поименно в Конституцията?”  Не желая по никакъв повод да си прекарам времето в компанията на странни същества тип „Елза Парини“, които се кривят и кълчат, качени на платформа, гримирани и намацани като статисти в нискобюджетна комедия на ужаса, това поне е естетически избор, на който имам право, коментира още Ангел Джамбазки.  Той допълва, че това събитие ще струва на българските данъкоплатци командироването и събирането на повече от хиляда и двеста служители на МВР, от няколко областни дирекции. Оголвайки райони, в които тези служители са много по-нужни. Доста скъпо излизат на данъкоплатеца съботните Ви разходки из центъра на столицата, категоричен е воеводата.  Тази демонстрация на различен пол е излишна. Натрапваща се.  На 01.06 тази година получих любезно писмо-покана от г-жа Лилия Драгоева, координатор на т.нар. „София Прайд 2018“. Доста се поколебах дали тази покана е проява на чувство за хумор в гей-общността или някой отегчен гей-активист на средна възраст е бил наказан на изпълни досадната задача да изпрати тези покани до 240 народни представители, 17 български представители в ЕП, знайни и незнайни министри, заместник-министри и прочее и ме е добавил в получателите ѝ.   Все едно, тъй като писмото е любезно, възпитанието изисква да получи любезен отговор. Мислих да го занеса лично, но с оглед предишния ми опит с това събитие, реших да не възбуждам излишно ранимите душици на манифестиращите гей-активисти, културни марксисти, мулти-култи талибани и прочее активисти за смазване на патриархата и установяване на многополова диктатура на либералния пролетариат.  Затова ще отговоря под формата на открито писмо.  И така.  Отклонявам любезно Вашата покана. Не само защото не желая по никакъв повод да си прекарам времето в компанията на странни същества тип „Елза Парини“, които се кривят и кълчат, качени на платформа, гримирани и намацани като статисти в нискобюджетна комедия на ужаса, това поне е естетически избор, на който имам право.  Не само защото намирам демонстрацията Ви за излишно натрапване на половия Ви живот, който не интересува никого, освен Вас. Но пък ще струва на българските данъкоплатци командироването и събирането на повече от хиляда и двеста служители на МВР, от няколко областни дирекции. Оголвайки райони, в които тези служители са много по-нужни. Доста скъпо излизат на данъкоплатеца съботните Ви разходки из центъра на столицата.  Видно от исканията, Вие ме каните на политическо събитие с политически искания. Лозунгите, които се издигат на него противоречат на моите политически убеждения. За да не съм голословен, веднага давам конкретни примери с Вашите политически искания, които категорично не приемам:   и въвеждане в него на признацитe „сексуална ориентация”, „полова идентичност” и „полови характеристики” в текстовете, които касаят подбуждане към дискриминация, насилие и омраза, както и употреба на насилие по тези признаци. НК има нужда от далеч по-сериозни промени, другаде.   и легализиране на фактическото съжителство или граждански съюз за хора както от различен, така и от един и същ пол. Това е опит за легализация на еднополовите бракове. Моите убеждения са, че бракът е и трябва да остане доброволен съюз между една жена и един мъж.   и на двамата партньори по отношение на деца, родени в двойка от един и същ пол.  , както и право на осиновяване на дете от втори родител в двойка от един и същ пол. Помежду си правете каквото си искате и колкото си искате, но поне децата оставете на мира.   за признаване на пола, основано на самоопределение и свободно от изисквания, които накърняват телесната неприкосновеност (като стерилизация, хирургическа или медицинска интервенция). Подобно искане е неразумно, противоестествено и излишно. Полът не е и не може да бъде основан на самоопределение. Полът е природна даденост. Смяната му на дневна база, в зависимост от сутрешното настроение или гей-либерален махмурлук, е неприемливо и опасно.   които да доведат до подобряване на публичната среда и до намаляване на словото и престъпленията от омраза чрез активното участие на институциите и чрез ефективно правоприлагане и превенция. Това са поредните празни приказки, оправдаващи поредния грант, финансиращ фалшиви каузи.   които да повишат доверието в институциите, за да не се страхуват ЛГБТИ хора да подават жалби за престъпления и дискриминация срещу тях в съответните органи. По горните причини.   с цел превенция на тормоза над ЛГБТИ младежи. Нямате никакво място в училищата и детските градини, нито Вие, нито дълбоко погрешната и сбъркана джендър-пропаганда.   и допълване на признаците за дискриминация в чл. 6 от конституцията, според който „не се допускат никакви ограничения на правата или привилегии, основани на раса, народност, етническа принадлежност, пол, произход, религия, образование, убеждения, политическа принадлежност, лично и обществено положение или имуществено състояние”, но липсва признак „сексуална ориентация”. Текстът на КРБ е напълно изчерпателен, ако искате да Ви споменем поименно в Конституцията?   Както вече казах, бракът е доброволен съюз между една жена и един мъж.  Желая Ви приятен ден и се надявам на един прекрасен съботен ден с проливен дъжд, бури, гръмотевици и локална градушка в центъра на София, около 16.00 часа днес.   ", "date": "2018.06.09", "title": "Джамбазки пожела на „София прайд” бури, гръмотевици и локална градушка в центъра на София "}
{"url": "http://epicenter.bg/article/Opasno--Zhalt-kod-za-poroi-i-gradushki-v-Severozapadna-Balgariya-/156369/2/0", "text": "Жълт код за бури, порои и градушки, е в сила днес за 10 области от западната половина на страната. Очакват се валежи между 25 и 40 л/кв.м., предаде бТВ.  Днес преди обяд ще преобладава слънчево време. Около и след обяд над западните райони ще се развива купестa и купесто-дъждовна облачност. До края на деня и през предстоящата нощ в много райони от западната половина на страната ще има краткотрайни, на места интензивни валежи и гръмотевични бури. Има условия за градушки. В Източна България ще се задържи предимно слънчево. Ще духа слаб до умерен югоизточен вятър. Максималните температури ще са предимно между 28° и 33°.  Над Черноморието ще бъде предимно слънчево. Ще духа слаб до умерен вятър от изток-югоизток. Максималните температури на въздуха ще са от 23° до 27°. Температурата на морската вода е 22-25°. Вълнението на морето ще е около 2 бала.  Над планините в Западна България облачността ще е по-често значителна, след обяд – купесто-дъждовна. На много места там ще има валежи и гръмотевични бури. Над масивите от източната половина от страната ще се задържи предимно слънчево. Ще духа слаб до умерен южен вятър, който вечерта ще започне да се ориентира от изток. Максималната температура на височина 1200 метра ще е около 22°, на 2000 метра – около 14°.  През нощта на места в западната половина от страната валежите и гръмотевичните бури ще продължат, но към сутринта временно ще затихнат. Над Източна България ще бъде предимно ясно.  Утре преди обяд над по-голямата част от страната ще преобладава слънчево време, над Западна България с временни увеличения на облачността. Около и след обяд отново на места в Западна и Централна България ще има краткотрайни валежи и гръмотевици, интензивни ще са явленията, главно в планинските райони. Остават условията за градушки. Над Източна България ще преобладава слънчево време с временни увеличения на облачността, но без валежи. Ще духа слаб до умерен североизточен вятър. Температурите слабо ще се понижат и преобладаващите максимални ще бъдат между 25° и 30°.  В началото на новата седмица отново бързо ще се затопли. Преваляванията ще са само на отделни места, главно в планинските райони.  От сряда валежите ще се увеличават като обхват и интензивност – отначало в Западна България, след това и в Централна; без валежи ще остава само в източните райони, докато на много места в останалата част от страната отново ще има условия за краткотрайни и интензивни валежи. Ще има и гръмотевични бури, възможни са и градушки.  Температурите слабо ще се понижат, но все пак ще са по-високи от обичайните.  ", "date": "2018.06.09", "title": "Опасно! Жълт код за порои и градушки в Северозападна България "}
{"url": "http://epicenter.bg/article/D-r-Ivan-Madzharov-e-noviyat-predsedatel-na-Balgarskiya-lekarski-sayuz-/156371/2/0", "text": "Пловдивският УНГ специалист д-р Иван Маджаров е новият председател на Българския лекарски съюз. Той бе избран по време на 68-ия отчетно-изборен събор на съсловната организация, който се проведе в Боровец, предаде Дарик.  Маджаров надделя с 212 гласа срещу 170 в полза на досегашния председател на съсловието д-р Венцислав Грозев. Сред кандидатите бе и предшественикът на Грозев д-р Цветан Райчинов.  В годините д-р Маджаров е бил управител на болницата в Първомай, директор на пловдивската здравноосигурителна каса, председател на Българската болнична асоциация и управител на болница \"Пълмед\".  Новият председател на съсловието изтъкна, че ще се бори за повече пари в здравеопазването и за елиминиране на разделението на лекарите. Такова д-р Маджаров вижда сред медиците от болничната и извънболничната помощ, както и сред работещите в частни и държавни лечебни заведения.  ", "date": "2018.06.09", "title": "Д-р Иван Маджаров е новият председател на Българския лекарски съюз "}
{"url": "http://epicenter.bg/article/Dragomir-Stoynev--Zaradi-GERB-Balgariya-nyama-dalgosrochna-energiyna-strategiya-/156372/2/0", "text": "„БСП доказа, че е опозицията. Ние предлагаме алтернативи.” Това каза пред БНТ зам.-председателят на ПГ на \"БСП за България\" Драгомир Стойнев, съобщиха от пресцентъра на партията.  За гласуването на левицата за рестарта на проекта АЕЦ „Белене” с ГЕРБ той обясни, че когато става дума за национални каузи и приоритети е нормално да се взимат такива решения. Стойнев добави, че управляващата партия е еволюирала през годините да взима правилните решения, след като страната ни е осъдена.  „Абсурдно е да се делим на леви и десни от един проект, който ще даде на България електроенергия в близкото бъдеще и ще ни направи независими от съседни държави. Заради ГЕРБ България няма дългосрочна енергийна стратегия, за разлика от близките държави. След 2009 година, те подписаха пет допълнителни споразумения за АЕЦ „Белене” и после изведнъж заявиха, че проектът не става. Честата смяна на мненията им води до нестабилност и във външната политика и дипломацията”, категоричен бе Стойнев.  Бившият енергиен министър обясни защо е нужна втората атомна централа на страната и зададе въпроса - дали страната ни иска да е независима от съседните страни и внос на електроенергия на доста по-високи цени.  „Ако искаме да сме независими, ние сега трябва да строим електроцентралата, защото един ядрен реактор не е като да построиш колиба. Трябват между 10 и 11 години за целта. На каква цена? Управляващите казват - без държавни гаранции, но такива се използват в цял свят. Държавната гаранция означава да наемеш финансов ресурс, като го взимаш вместо на 5% - на 1% лихва. Крайната цел е - дали искаме цената на тока за българските домакинства да е ниска или не”, поясни Стойнев.  Той смята, че за да се стигне до ниска цена на тока, държавата трябва да участва в проекта и това ще е в полза и на бизнеса, и на домакинствата. Народният представител допълни, че на ГЕРБ винаги й е виновен някой - първо е бил премиерът Пламен Орешарски, а сега е президентът Румен Радев. Според Драгомир Стойнев по големите и важните въпроси правителството винаги отсъства - като проблемите на превозвачите и горивните инсталации.  „Днес голямата новина е, че българският премиер дойде в парламента. Народното събрание е неглижирано и принизено. Фразата, която олицетворява ситуацията е, че за нас, депутатите, е било „чест”, че премиерът най-накрая е благоволил да дойде в парламента. Само БСП е партията, която не позволява на ГЕРБ да превърне парламента в блато”, отсече Драгомир Стойнев.  ", "date": "2018.06.09", "title": "Драгомир Стойнев: Заради ГЕРБ България няма дългосрочна енергийна стратегия "}
{"url": "http://epicenter.bg/article/Bezumie--Greshen-adres-razhozhda-bolni-s-TELK-iz--Mladost---VIDEO--/156375/2/0", "text": "Болни имат проблем със столичен ТЕЛК. Адресът е ясен, но откриването му – трудно, предава бТВ.  Става дума за „Андрей Сахаров” 1 в „Младост”. Ако човек не е идвал и вярва на навигацията, ще се окаже при… жилищен блок, а не в онкологията.  Двете сгради с един и същи адрес са на поне километър една от друга.  Няма как две различни места да са с един и същи адрес. Грешен е адресът на ТЕЛК-а в онкологията и общината ще го смени.  ", "date": "2018.06.09", "title": "Безумие! Грешен адрес разхожда болни с ТЕЛК из „Младост” (ВИДЕО) "}
{"url": "http://epicenter.bg/article/Ninova--Evropeyskite-lideri-sa-pravi--che-Sofiya-ne-e-gotova-za-evrozonata--nay-korumpirani-sme-v-ES-/156376/2/0", "text": "Искаме оставката на този парламент и предсрочни избори, но не като тези в Галиче, които бяха подменени. Това каза лидерът на БСП Корнелия Нинова в предаването „Седмицата“ по Дарик радио.  „При вариант за оставка можем да изключим всякакви варианти за голяма коалиция между БСП и ГЕРБ. Защото виждам, че напоследък пак започват такива спекулации, защото сме били имали обща позиция по проекта АЕЦ „Белене“ например. Не ние имаме обща позиция с ГЕРБ за „Белене“, а просто те седем пъти си смениха мнението и накрая приеха нашето, което от години е едно и също“, каза още Нинова и посочи, че не се мисли и за никаква друга коалиция, в която в рамките на този парламент да участва БСП.  „Ако има оставка на кабинета, трябва да има предсрочни избори. Не знам кога, но предсрочни избори трябва да има. Стига да не са като изборите в Галиче, защото това не са спечелени, а подменени избори“, коментира Нинова.   Оценката на европейските лидери, че България не е готова за еврозоната е правилна, защото сме най-корумпираната държава в Европа, каза още Нинова.  На въпрос дали подкрепя правителството България да кандидатства за чакалнята на еврозоната до края на месеца, Нинова отговори:  „Да кандидатстват. Но нали чухме оценките, които дойдоха от европейски лидери и от компетентни органи в Европа: „Не сте готови“, „Не отговаряте на изискванията“, „Справете се с корупцията, с кражба на пари, с финансова стабилност и тогава“. И правят това, защото сме най-корумпираната държава в Европа и не вярват, че се справяме с този проблем. Защото корупцията вече е трансгранична и засяга и европейски средства на европейски данъкоплатци. Така че са прави като оценка, че не се справяме с тази проблеми“, коментира тя.  На въпрос дали смята, че България трябва да „втвърди тона“ към Европейския съюз, Нинова коментира:  „Трябва да се втърдява тон в защита на нашите интереси, а не да се пречи на нечии чужди. Трябва да се защитават национални интереси чрез търсене на съюзници“, каза още тя.  Лидерът на БСП посочи, че България трябва да продължи да настоява за влизане в Шенген.  „Винаги, когато сме настоявали твърдо да се защити националният интерес, излиза колега от ГЕРБ и казва, че това поведение на г-жа Нинова е антиевропейско. Същото се случи и по пакета „Мобилност“, същото е и с двойния стандарт на храните“, обясни Нинова.  \"Всички инвеститори, които са заявили интерес към АЕЦ \"Белене\", са поискали държавни гаранции. Защо? Защото толкова години правителства си сменят позициите по проекта\", каза още Нинова.  „Управляващите претендират АЕЦ „Белене“ да се направи без държавни гаранции, ние бихме искали да има някакви държавни гаранции. Това е въпрос на разговори с инвеститори, които проявяват интерес“, заяви тя.  „Не става въпрос за строеж на каквото и да е - това е атомна електроцентрала. Това е част от националната и енергийна сигурност на България“, посочи лидерът на левицата.  „Не искаме държавно гарантиране на изкупуването на тока след построяването на централата, какъвто е случаят с „Марица Изток“. А инвеститорът да има гаранция, че държавата държи на проекта и стои зад него“, обясни Корнелия Нинова.  „Кой инвеститор ще тръгне да влага толкова пари в проект, за който няма сигурност, че държавата стои зад строителството“, коментира тя.   ", "date": "2018.06.09", "title": "Нинова: Искаме оставката на този парламент и предсрочни избори! (Допълнена)"}
{"url": "http://epicenter.bg/article/Ubietsat-na-Vladimir-Pelov-izdahna-ot-ranite-si-/156356/3/0", "text": "Починал е Марио Панчев - човекът, който уби Владимир Пелов в Ботевград преди няколко дни, съобщи Нова телевизия.  Престрелката между него и беглецът от Софийския централен затвор бе във вторник късно вечерта. При нея издъхна избягалият преди два месеца от затвора пандизчия Владимир Пелов. Той е бил пронизан от три куршума, произведени от 39-годишния Марио Панчев с прякор Дебелия.  Панчев бе тежко ранен с две огнестрелни рани в областта на корема. С дни състоянието му бе много тежко в столичната болница \"Пирогов\", а преди минути той е издъхнал от раните си.  ", "date": "2018.06.09", "title": "Убиецът на Владимир Пелов издъхна от раните си "}
{"url": "http://epicenter.bg/article/Sezonat-na-Slanchev-bryag-zapochna-sas-zamervane-na-shuma--no-bez-Valeri-Simeonov--VIDEO-/156360/4/0", "text": "Сезонът на плажните партита в Слънчев бряг беше открит снощи, но без присъствието на Валери Симеонов. Вицепремиерът беше обещал да присъства на големите събития в началото на сезона, за да замери шума, но така и не дойде, предаде Би Ти Ви.  Въпреки това инспектори от Регионалната здравна инспекция влязоха да замерят шума.  Децибел метърът показа данни между 80 и 90 децибела при допустими 85. Инспекторите измериха и фоновия шум. Оказа се, че и морето е много шумно – цели 62 децибела при позволени 65.  При измерването на фона трябваше да бъде спряна музиката в клуба, като гостите първо помислили, че спирането на музиката е част от програмата.  В плажното заведение бяха подготвени – наели са частна лаборатория за замерва шума.  „В началото на всеки сезон се правят такива резонни измервания, които са задължителни за всяко едно заведение. Появиха се и лицензирани лаборатории, които правят тези замервания”, поясни Димитър Москоянев. В продължение на месец и половина са работили, за да постигнат тези резултати.  „Поръчахме от Съединените щати специален винил, който се води „шумова бариера”. Тя не допуска да излиза шумът и сваля звука с около 30 децибела, което е в рамките на нормалното да бъде на входа на заведението”, поясни Веселин Борисов, управител на плажна дискотека.  Резултатите за шума на здравната инспекция трябва да бъдат изчислени по специални формули и едва тогава ще се произнесат дали са в нормите на здравословния шум.  По-късно днес вицепремиерът Валери Симеонов ще участва в работна среща по въпросите за туризма в Поморие и ще даде брифинг пред журналисти.  ", "date": "2018.06.09", "title": "Сезонът на Слънчев бряг започна със замерване на шума, но без Валери Симеонов (ВИДЕО)"}
{"url": "http://epicenter.bg/article/Akad--Stefan-Vodenicharov--Balgariya-mozhe-da-izleze-ot-bednostta--ako-darzhavnostta-se-vazstanovi-/156370/11/33", "text": "Изминаха 100 години от разделението на българите. Явно е, че миналото не може да ни събере. Дано, ако седнем всички да мислим за общото ни бъдеще, това да ни обедини. Нуждаем се от единение в този променящ се свят на напрегнатост, недружелюбие и променящи се технологии.  Целият свят ври и кипи. Ако ние не сме единни, България няма да бъде успешна. Тя може да бъде успешна само, ако всички начертаем едни дългосрочни програми, които да бъдат приети от по-широка част от нашето общество, главно от управляващите и нашите политици.  Защото България върви от избори на избори и никой не мисли за след 10-15 години. Вижте проблемите, свързани с демографията, здравеопазването, образованието. Всички промени в тях се виждат след 15-20 години.  В България всеки идва и казва това не беше така, правим нещо и след няколко години отново се правят промени. Повече не можем да продължаваме така.  Част съм от сдружението „Инициатива Единение“, което разработи едни материали за национални цели, а преди около един месец изготвихме и един материал за краткосрочни цели през следващите 2 години. Тръгнахме из страната, защото общуването с всички българи е много важно. Първо да чуят за тези идеи и второ, да се чуе и тяхното мнение.  Единението трябва да тръгне в посоката България да излезе от това състояние на бедност. Това е първото нещо, което може да ни единни, защото то тежи на всички. Тази бедност може да бъде преодоляна само, ако се възвърне индустриалният живот на България. Стопанският живот стане нормален, не се пречи на хората, които искат да развиват своите идеи, да развият своето производство и направим така, че младите хора да чувстват, че тази държава е добра за живеене и в нея те получават достойно заплащане.  Това са стъпките, които трябва да се направят. За да се случи всичко това са необходими и още действия. От сдружението смятаме, че първото нещо, което трябва да се направи, е да се реорганизира административното управление на България, което не е добро в момента. Голяма част от хората, които са свързани с администрирането, тежат.  Има много нормативни актове и документи, които пречат на развитието. Въпросът с електронното управление в пълния вид, в който вашето ЕГН трябва да бъде шофьорска книжка, здравна книжка, документа ви за собственост. Тази идея обаче явно не се харесва на някои политици, защото по този начин тези имагинерни избиратели ще бъдат пресети.  Второ - управлението на държавните предприятия не трябва да зависи от хората, които управляват. На тяхно място трябва да бъдат хора, които разбират от управление, от бизнес. Трябва да се преразгледа и цялата здравна система, която е неорганизирана и за нейното функциониране само се наливат пари в нея.  Същото нещо се прави и в образователната система. Явно ще се наложи да се използват някои непопулярни мерки, но ако всички решим да поставим основата на една добра държава, трябва да го направим.  А как ще преборим бедността и в какъв период от време ли? Това е възможно да се случи в рамките на 3-4 години, но само ако се възстанови държавността навсякъде, ако се избегнат въпросите с корупцията и с политическото влияние на отделни партии.  Вярвам, че това може да се случи и всички заедно трябва да излезем от бедността. Нещата ще се случат и ако има ред и всеки носи отговорност за постъпките си, защото в момента има безнаказаност, която води до това състояние.  За тази цел ни трябват добре работеща полиция и съдебна система. И тогава, повярвайте ми, много неща ще се оправят.   ", "date": "2018.06.09", "title": "Акад. Стефан Воденичаров: България може да излезе от бедността, ако държавността се възстанови "}
{"url": "http://epicenter.bg/article/Prof--Atanas-Tasev--Bezsporno-e--che-AETs--Belene--tryabva-da-se-stroi-/156368/4/0", "text": "Безспорно е, че АЕЦ „Белене“ трябва да се строи, ядрената централа е необходимост. Това коментира в предаването „Метроном“ на Радио „Фокус“ енергийният експерт проф. Атанас Тасев.  Според него държавата трябва да бъде с мажоритарно участие и със значителен дял в изграждането на централата. По повод опасенията, че територията, на която се намира Белене, е сеизмична, проф. Тасев обясни, че сеизмичността никога не е влияла върху катастрофични сценарии на ядрените централи и че това са безпочвени опасения.  „Освен това бих препоръчал, от гледна точка на хранилището за радиоактивни отпадъци и отработеното ядрено гориво, да направят посещение на площадката и да видят за какво става въпрос. Досега никъде няма инцидент с радиоактивните отпадъци и отработеното ядрено гориво“, коментира той.  „В момента отработеното ядрено гориво вече се разглежда като суровина, т.е. гориво за следващото поколение реактори на бързи неутрони. Предвижда се след 10 или 15 години да започнем да говорим, да реализираме евентуално два блока на бързи неутрони в площадката на Козлодуй – ще затворим нашия цикъл, така че това са хипотези и игра със страховете на хората от хора, които не са компетентни“, обясни проф. Атанас Тасев.  За крайната цена, която потребителите ще плащат за електричество, произведено от АЕЦ „Белене“, енергийният експерт каза, че има два сценария – икономически целесъобразният „Искаш да печелиш повече – ще вдигаш цената“ и обратният, социалният „Ако държавата е във възможността си да регулира, тогава ще може да задържаш ръста на цената“.  Той уточни, че ниската цена ни прави не особено пестеливи и че това е лош сигнал за инвеститорите.  ", "date": "2018.06.09", "title": "Проф. Атанас Тасев: Безспорно е, че АЕЦ „Белене“ трябва да се строи "}
{"url": "http://epicenter.bg/article/Razbiha-balgarska-mrezha--eksploatirala-prosyatsi-v-Tuluza/156351/7/0", "text": "Осемте мъже и трите жени, които движели мрежата, са на съд за трафик на хора от престъпна организация,  . Разследването е започнало през май 2017 г. след жалба на българин, който искал да се измъкне от контрола на мрежата. Той бил нает в района на Плевен от една от петте ромски фамилии, които експлоатират просяци в Тулуза, с обещание за справедливо разпределение на печалбите.   При пристигането му в Тулуза обаче документите му за самоличност били взети и той открил, че просяците в мрежата живеят в тежки условия и дори биват измъчвани, ако не донесат достатъчно пари. Върху един от просяците минала кола, друг бил вързан за дърво цяла нощ и бит с електрически кабел, трети бил многократно прободен с нож, а четвърти бил ранен с огнестрелно оръжие.   Полицията е проследила парични потоци в размер на десетки хиляди евро към България и идентифицирала членовете на мрежата, която е структурирана около пет семейни клана. В Тулуза членовете на мрежата живеели дискретно, но в България водели охолен живот със скъпи коли и луксозни къщи.   \"Кръстовищата, където хората просят, се класифицирали според стойността си. Подходящото кръстовище носи до 400 евро на ден\", обясни френският полицейски комисар Карим Филали. Освен 11-те задържани полицаите са отвели 31 мъже, една жена и едно седемгодишно дете, които били просяци от мрежата и ги поверили на социалните служби.   \"Те са ужасени, на някои вече е било наредено да почнат пак да просят\", каза комисар Филали и добави, че всичките просяци поискали да се върнат в България.", "date": "2018.06.09", "title": "Разбиха българска мрежа от роми, експлоатирала просяци в Тулуза"}
{"url": "http://epicenter.bg/article/Tervel-Pulev-nabi-amerikanets-oshte-v-parviya-rund-/156357/8/0", "text": "Най-добрият ни боксьор в полутежка категория Тервел Пулев спечели 11-ти пореден успех на ринга. Българинът победи американеца Армандо Анкона още в първия рунд на галавачер в Чикаго, която се проведе в \"Олстейт Арена\". Подобно и на първия си мач на американска земя, Тервел отново се радваше на шумна родна подкрепа в залата, предаде Канал 3.  Пулев започна много агресивно още от началния гонг. Малко след като изтече половината от времето в първия рунд ляво круше на българина прати Анкона на пода нокдаун. Американецът успя да се изправи, но за кратко, тъй като бе беззащитен при нова атака на родния боксьор и съдията прекрати мача 2:06 мин след началото му.  По този начин Тервел Пулев записа 11-и пореден успех на ринга от 11 мача, 10 от които са с нокаут. Любопитното, е че това бе 4-та победа за българина още в първия рунд.  За Анкона това бе 6-та поредна загуба. Балансът му пък вече 8 успеха и 8 поражения.  Следващият мач на Тервел Пулев е на 27 юли в Ларедо, Тексас, като това ще бъде и първи двубой в 10 рунда за боксьора ни.  ", "date": "2018.06.09", "title": "Тервел Пулев наби американец още в първия рунд (ВИДЕО)"}
{"url": "http://epicenter.bg/article/Uchilishtna-zala-vze-golyamata-nagrada-za-balgarska-arhitektura/156377/10/0", "text": "Първите Български архитектурни награди бяха обявени на гала вечер, организирана от Камарата на архитектите в България (КАБ) под патронажа на министъра на културата Боил Банов.   Бургаският тандем млади творци спечели с проект за преустройство на залата в основното училище „Св. св. Кирил и Методий“ в Свети Влас, превърната в живо пространство със свобода за учене и дебати, работилница, театрална и кинозала и столова едновременно.   Артистичният акцент в проекта е „дървото на не-знанието“ – метафора на любопитството и стремежа към знание.    Победителите получиха специалната статуетка на КАБ от световноизвестния британски архитект Йън Ричи, който бе председател на международното жури, и от председателя на Kамарата арх. Борислав Игнатов.   Арх. Ричи изтъкна, че журито оценява не само красотата на архитектурното изкуство, а и социалния и културния му контекст. Състезанието е некомерсиално, участието в него е безплатно и няма категории на проектите, защото нашата цел е да поставим фокуса върху архитектурата като социално изкуство, каза арх. Игнатов.   Право на участие имаха и нови сгради без ограничение в площ, обем и функция, и реконструкции, модернизации и адаптации на стари сгради, и интериори и градски пространства. Проектът-победител е много малък, но с много хубаво послание, коментира председателят на Kамарата.   Арх. Милкова и дизайнерът Николов са започнали да работят заедно преди пет години. Свърза ни решението да създаваме етична и социална архитектура и да прекрачим границите към другите изкуства – музика и поезия, каза 31-годишната Галя. Голяма част от проектите им са със социална насоченост. Искрено вярваме, че архитектурата и дизайнът имат по-възвишена роля от чисто утилитарната и могат да дават решение на належащи обществени проблеми,  добави 30-годишният Недко.   „Демократос“ е третият им проект за училището в Свети Влас. Проектът „5 стаи“  преобразва училищен склад  в многофункционално пространство с пет различни функции, в което децата канализират натрупаната енергия в междучасията по творчески начин.    Преди това младите творци са  трансформирали част от училищния двор в първото „училище на открито” в страната - „Out-of-school“, носещо послание за необходимостта от коренна промяна на морално остарялата образователна база.   Още 4 проекта получиха специалните награди на престижното жури:    Магазиа 1 на пристанище Бургас, на архитектите Мариана Сърбова, Десислава Стоянова и Петя Танъмова. При реконструкцията на сградата са запазени паважът на повече 100 години и автентичните чугунени капители и нитовани ферми от началото на 20-век. Новото е създадено с уважение към мястото и в хармония с него.   Стара къща с бял бетон – преустройство на сграда от 20-те години на миналия век в Стара Загора, дело на архитектите Вяра Желязкова, Георги Кътов и Росица Христова. Проектът продължава играта на времето с модерния за миналата епоха дизайн на къщата.   Офис сграда във Варна – нова сграда в старата „Гръцката махала”, в която е търсено деликатното присъствие на съвременните детайли сред паметниците на културата. Проектът е на архитектите  Магдалена Матанова и Христо Хаджиганчев.   И Триъгълната кула на Сердика на архитектите Доника Георгиева, Мирослав Велков и Драгомир Николов. Кулата е в сутерена на сграда в центъра на София и концепцията на проекта е да запази мистичното и автентичното и да ги подчертае с контрастите и светлината по стълбището и в залата.   В конкурса се състезаваха 41 проекта. 16 бяха селектирани за втория тур. Проектите бяха селектирани от международен архитектурен борд и от международно жури, съставени от световно имена в архитектурата. Членове на международното жури бяха сър Филип Самин (Белгия), арх. Карем Язган (Турция), Паоло Бреша (Италия) и Шербан Тиганас (Румъния).   Церемонията снощи постави началото на традиция за ежегодно отличаване на най-добрите български постижения в архитектурата.", "date": "2018.06.09", "title": "Училищна зала взе голямата награда за българска архитектура"}
{"url": "http://epicenter.bg/article/Za-80-dolara-okolo-sveta-s-izraelski-ekshan-zhurnalist/156379/10/0", "text": "Знаете ли коя европейска забележителност има съдба, подобна на тази на Айфеловата кула? Не? О, качвали сте се на нея поне веднъж в живота си. Ако не на оригинала, то със сигурност на някой от клонингите, които проскърцват във всеки себеуважаващ се лунапарк.   Става дума за виенското колело, разбира се. Riesenrad, както е официалното му име на немски,  е построено за Световното изложение през 1897 г. и също като Айфеловата кула се е предполагало, че ще бъде разглобено след като отшуми събитието. А то продължава да се върти и вече 212 години да хвърля коси погледи към Виена отвисоко. Милена Хлебарова е експерт по етикет и протокол, но в следващите минути няма да критикува обноските ви, ами ще събуди детето у вас. Със своя разказ за Пратера във Виена.   С 80 долара около света. Не, това не е лукав прочит на Жул Верн, а един от проектите на следващия ни гост - израелският журналист Игал Цур. Той е авантюрист, писател и водач на туристически групи.   Кореспондентът на БНР в Тел Авив Искра Декало го срещна в… Тайван и не устоя на изкушението да го разпита за превръщането на екшъна в професия.   Светослав Марков, който заедно с Теодор Борисов е не само водещ на рубриката „50 места от българската история отвъд България”, ами е и автор на едноименната книга, имаше щастието да я представи пред нашенската общност в Украйна. Което го изпълни с патриотични чувства и обгати познанията му за българските светини в Киев и Одеса.   За повечето от нас Нова Зеландия е онова място в долната част на глобуса, където подскачат безкрили пилета с име на плод – киви, правят нелошо вино и снимат „Властелинът на пръстените”.  Всъщност, когато далечната държава е открита от европейците на 13 декември 1642 година от холандеца Абел Тасман, полинецийзите отдавна се били нанесли там. Все пак Тасман кръщава земята Зееланд на една от големите холандски провинции. Един век по-късно капитан Кук забива британското знаме в страната, където няма отровни змии и хищници и решава да не й сменя името.   Днес за мнозина Нова Зеландия звучи като филиал на социалния рай – щом навършиш 65, работи-неработил получаваш пенсия от 1500 долара. Точно колкото ще взима и министър-председателят. Тези неща не съм ги прочела в гугъл. Разказа ми ги Румен Воденичаров – учен-химик, но и планински спасител и участник в 10 високопланински експедиции в  ,   и Новозеландските Алпи.   Изложбата си със снимки от съседната на Австралия страна Румен Воденичаров е нарекъл  „Нова Зеландия – непозната и недостижима”. Фотосите му са подредени в Библиотечно-информационния център на Химикотехнологичния и металургичен университет.     В Нова Зеландия жените могат да гласуват от 1893 година. Там след като приключили снимките на „Властелинът на пръстените” приходите от чуждестранни гости скочили с 200 милиона долара и се наложило да си направят министерство на туризма, каквото доскоро нямали.   Пътуваме не за да избягаме от живота, а за да не избяга животът от нас. Покана за пътуване ви подсеща да прескачате до страницата във Фейсбук, където пътешествията продължават със страшна сила и Голямата лятна игра продължава   ", "date": "2018.06.09", "title": "За 80 долара около света с израелски екшън журналист"}
{"url": "http://epicenter.bg/article/Elizabet-/156394/10/84", "text": "Новобрачната кралска двойка принц Хари и Меган Маркъл се появи за първи път на знаковия балкон на Бъкингамския дворец. Това се случи по-рано днес по време на официалното честване на 92-ия рожден ден на кралица Елизабет Втора. \r\n   \r\n След традиционния военен парад всички членове на кралското семейство излязоха от двореца, за да поздравят събралото се множество.   Нейно Величество, за която ден бе съобщено, че през май е претърпяла успешна очна операция, изглеждаше прекрасно. Тя бе избрала костюм от две части, решен в небесносин цвят и подходяща шапка.  Подобни тоалети се превърнаха в запазена марка на британската кралица през последните години. Елизабет Втора залага на сходна кройка, акцентирайки върху свежи нюанси или наситени пастелни тонове.   На костюм в нюанс на синьото бе заложила и херцогинята на Корнуол Камила. Съпругата на принц Чарлз носеше сако с релефни елементи и рокля с дължина под коляното. Впечатление правеше и масивната й шапка с голяма периферия и обемни цветя.   Херцогинята на Кембридж Катрин бе съчетала тоалета си с този на кралицата и свекърва си. Кейт носеше рокля с V- образно деколте и три-четвъртен ръкав в сиво-синята гама. Шапката на съпругата на принц Уилям бе далеч по-елегантна от тази на Камила - отличаваше се с компактност и нужната ефирност за повода. Аксесоарът бе сложен на една страна, така че акцентът да пада върху декоративните цветя и пандели в бяло и синьо.   Очаквано, веобщото внимание обаче беше насочено към херцогинята на Съсекс Меган, която направи дебюта си на Бъкингамския балкон. Съпругата на принц Хари се появи в изчистена пастелно розова рокля на дизайнерката Каролина Ерера. Дрехата се отличаваше на синия фон от тоалетите на останалите дами.   Роклята акцентираше на ред големи копчета по продължението на линията на деколтето. Освен това Меган си бе позволила да покаже повече плът, разкривайки и част от рамене  си. Тоалетът й бе съчетан с шапка на Филип Трейси с изчистен дизайн без абсолютно никаква декорация.   Предстои да разберем дали съчетанието на цветовете в тоалетите на всички дами в кралския двор е търсено и дали Меган съзнателно е избрала да се отличава. Херцогинята несъмнено бе заложила на подходяща визия, но изборът й на различен цвят може да се тълкува като жест на търсене на внимание, като намек за разграничение или първоначално невписване в устоите на строгата британска монархия.", "date": "2018.06.09", "title": "Елизабет II, Кейт и Камила съчетаха тоалетите си на балкона на Двореца, Меган се отличи "}
{"url": "http://epicenter.bg/article/Nov-protokol--Mahat-padaneto-na-kolene-pri-otdavaneto-na-pochit-vav-voenni-chestvaniya/156354/2/0", "text": "\r\n Падането на колене, с което се отдава почит на националните герои, загинали за България, се премахва от церемониите на 3 март, 19 февруари, 2 юни и пр. дати, които се отбелязват с военен церемониал и заря. Руски марш изчезва от военните чествания, съобщава \"24 часа\". \r\n \r\n \r\n   \r\n   \r\n \r\n \r\n   \r\n Вместо на колене паметта на героите ще се почита със свеждане на глава за минутата мълчание. Това предвижда промяна в устава за войсковата служба, която предлага министърът на отбраната Красимир Каракачанов. \r\n В устава са описани подробно и церемониалите за отбелязване на националните празници, както и командите, които се подават към парадните роти и присъстващите граждани. \r\n   \r\n Преди да бъде предложена за обществено обсъждане, промяната в церемониала е съгласувана с началника на отбраната ген. Ангел Боцев. \r\n   \r\n Идеята за замяна на падането на колене била дадена от граждани с писма до президентството. \r\n   \r\n При падането на колене редица по-възрастни хора изпитват затруднения да отдадат почит на героите, освен това заемали неловки пози, пише в тези искания, научи “24 часа”. \r\n   \r\n От военните церемониали отпада и маршът “Кол славний”, който се изпълнява от гвардейски оркестър при отдаването на почит на загиналите за България. Вместо него ще се изпълнява барабанен марш, предвижда друга промяна във военния устав. \r\n   \r\n “Кол славний” е руски имперски марш, бил е наричан истинският химн на имперска Русия, заради това се прави смяната, обясниха военни пред “24 часа”. \r\n   \r\n Постовите вече ще имат по-големи права да стрелят, предвижда друга промяна в устава. Досега те можеха да ползват личното си оръжие без предупреждение единствено ако самите те бъдат нападнати с оръжие. \r\n   \r\n Сега вече ще имат право да стрелят и при опит за въоръжено проникване в охранявания обект. \r\n   \r\n В устава изрично се записва, че той важи и за българските военни, които в момента служат зад граница като част от международен контингент или са изпратени към структури на НАТО извън страната. \r\n   \r\n \r\n \r\n", "date": "2018.06.09", "title": "Нов протокол: Махат падането на колене при отдаването на почит във военни чествания"}
{"url": "http://epicenter.bg/article/Kandidat-zhurnalistite-pishat-po-temata--quot-Patyat-quot--na-pismeniya-izpit-v-SU-/156358/2/0", "text": "С писмен изпит по журналистика продължава втората кандидатстудентска сесия на Софийския университет за учебната 2018/2019 г. В аудитория 2 7 2 на Софийския университет започна писменият изпит по журналистика, за който 416 кандидати са подали заявление за явяване.  Кандидат-студент изтегли темата „Пътят”, по която ще пишат всички явили се днес на изпита. Бяха изтеглени и две контролни теми: „Промяната във вашите ръце“ и „Капани на комуникацията“. Това съобщиха от пресцентъра на СУ \"Св. Климент Охридски\".  Заместник-ректорът на Алма матер проф. Ренета Божанкова приветства бъдещите студенти на Софийския университет и изрази увереност, че ще се представят отлично на изпита. Пожела им да подредят добре думите и мислите си и да организират така времето си, че да успеят да напишат всичко, което им подскажат знанието, умението да си служат със словото и разбирането им за днешния свят.  Доц. Ефрем Ефремов, председател на изпитната комисия по журналистика, също се присъедини към пожеланията за успех.  В балообразуването на бакалавърските програми по „Журналистика“ и „Връзки с обществеността“ влизат оценките от писмения и от устния изпит по журналистика. От тази година в специалност „Книгоиздаване“ ще се взима само по-високата оценка от двата конкурсни изпита, а не сборът, както беше досега в условията за прием; вече ще има възможност по избор за кандидатстване в тази специалност с оценките от матурите по „Български език и литература“, „История и цивилизация“, „Философски цикъл“ и чужд език.  Непроменено остава изискването до устен изпит по журналистика да се допускат издържалите писмения изпит с оценка не по-ниска от добър (3,50).  ", "date": "2018.06.09", "title": "Кандидат-журналистите пишат по темата \"Пътят\" на писмения изпит в СУ "}
{"url": "http://epicenter.bg/article/Rezultatite-na-kravata-Penka-sa-blagopriyatni-/156362/2/0", "text": "Лабораторните резултатите на кравата Пенка, която придоби световна слава, след като стана бежанец от Европейския съюз, са благоприятни, съобщиха от пресцентъра на агенцията по храните.  Животното се изследва за вируси, чието отхвърляне е важно, за да се предотврати появата на икономически опасни болести като син език, заразен нодуларен дерматит и други, пояснява бТВ.  Окончателните резултати се очакват в понеделник.  Българската крава се отдели от стадото си и мина в съседна Сърбия, а после се върна, което обаче е проблем – тъй като Сърбия не е член на ЕС, а съюзът има сериозни правила за ветеринарен и фитосанитарен контрол.  В нейна защита се обяви дори сър Пол Маккартни – бившият член на легендарните „Бийтълс”.  „Мисля, че би било наистина чудесно, ако тази бременна крава получи помилване. Тя не е направила нищо лошо”, написа сър Пол във „Фейсбук” и посочи линк към петицията за спасяването на кравата Пенка.  Казусът стигна до европейските институции заради директивите, които третират животното като незаконен внос през границата от държава, която не е член на съюза.  Говорител на Европейската комисия обяви, че решението е от компетенцията на българските власти.  ", "date": "2018.06.09", "title": "Резултатите на кравата Пенка са благоприятни "}
{"url": "http://epicenter.bg/article/I-d--kmetat-na--quot-Mladost-quot--Ne-sam-vizhdal-Ivancheva-da-vzema-pari-pod-masata-/156363/2/0", "text": "Аз не съм виждал Десислава Иванчева да взема пари под масата. Бизнесмени са идвали с оплаквания от администрацията, че не им се движат нещата в срок. Това обясни в студиото на предаването „Тази събота” по бТВ и.д. кметът на столичния район „Младост” арх. Румен Русев.  „Казваха, че законовият срок е двуседмичен, а при нас дадено нещо стои повече от няколко месеца. Аз обяснявах, че тези преписки са при г-жа Иванчева. Нещата, които са били разпределени до мен са се изпълнявали в срок”, посочи той.  Русев обясни, че първоначално той и другият зам.-кмет Владимир Клисуров са имали намерение да се оттеглят, „защото предполагахме какво можем да заварим като работа в общината”.  „Дойдоха служителите на района и казаха: „Моля, останете, Вие поне знаете как трябва да работим”, обясни той и допълни, че въпреки опита на обвинената в корупция Десислава Иванчева да го уволни от ареста, след решението на Столичния общински съвет вече се чувства легитимен.  СОС избра него пред посочения от Иванчева пиар на общината Петър Кърджилов.  „Искам да заявя пред цяла България, че пъкленият план на управляващите сработи и гражданското управление на „Младост” е елиминирано”, заяви на свой Кърджилов. Той е категоричен, че общината вече е в ръцете на ГЕРБ.  По думите му Русев му заявил, че може да го назначи на ресор „Образование”, а не на „чувствителния” ресор с общинските имоти – и то само след конкурс, който и.д. кмет не може по закон да проведе.  Кърджилов допълни, че Русев е уволнил ключов служител именно с ресор „Общинска собственост и управление на жилищния фонд” – Евгения Каменова.  Той и останалите поддръжници на Иванчева продължават с протестите, като те твърдят, че прокурорски свидетели срещу Десислава Иванчева и зам.-кметицата Биляна Петрова са правили фалшификации и са си сменяли показанията.  Наистина ли е ликвидирано гражданското управление? „Ако г-н Кърджилов мисли, че само той и г-жа Каменова са граждани”, отговори арх. Русев. Според него Кърджилов иска пост, за който няма никаква компетентност.  Той обясни и че Биляна Петрова е получила заповедта си за уволнение в съдебната зала, защото повече от месец е в „неприсъствена форма”.  ", "date": "2018.06.09", "title": "И.д. кметът на \"Младост\": Не съм виждал Иванчева да взема пари под масата (ВИДЕО)"}
{"url": "http://epicenter.bg/article/BNT-iska-po-1200-lv--za-machove-ot-mondiala-v-krachmite-i-na-ploshtadite-/156365/2/0", "text": "По 1200 лв. трябва да заплатят всички ресторантьори, които искат да излъчват мачовете от световното първенство по футбол, което стартира на 14 юни в Русия. Те дължат таксата за използване на сигнала на БНТ, която купи правата за излъчване на българска територия, и важи за всички срещи от Мондиал 2018,  „Контролът дали собствениците на подобни заведения заплащат, е на практика невъзможен. Най-малкото ние нямаме такъв капацитет, с който да проверяваме всяко квартално кафене. Всичко вече е въпрос на съвест“, обясниха пред „Монитор“ от националната телевизия.  Същата такса следва да бъде заплатена и от страна на общините, които ще организират публично гледане на мачовете по площадите.  От БНТ са изпратили формуляр за сключване на договор до местните управи на всички градове.  „Би било добре те да информират и ресторантьорите на своята територия“, съветват още от телевизията.  Въпреки това към момента са получили едва около 10 заявки от общини и заведения за публично излъчване на срещите от футболното първенство.  ", "date": "2018.06.09", "title": "БНТ иска по 1200 лв. за мачове от мондиала в кръчмите и на площадите "}
{"url": "http://epicenter.bg/article/Krasen-Kralev-dade-start-na-Mezhdunarodnoto-retro-rali-Balgariya-/156359/8/0", "text": "Министърът на младежта и спорта Красен Кралев даде старт на Четвъртото международно ретро рали България, което се провежда от 8 до 10 юни на територията на гр. София, Софийска и Ловешка област. Това съобщиха от пресцентъра на Министерството на младежта и спорта.  „Изключително ми е приятно да бъда тук сред Вас и да Ви подкрепя. Това е едно прекрасно събитие, което дава чудесна възможност да се промотира безопасността на движението. Вярвам, че емоциите по време на състезанието ще бъдат много големи. Пожелавам Ви успех“, обърна се към участниците министър Кралев.  Той допълни, че е силно впечатлен от колекцията от автомобили и обеща, че догодина отново ще се включи в ралито, но като състезател.  Камен Михайлов от Автотранс Рейсинг Тим, който официално откри ретро ралито, поздрави участниците и им пожела успешно и безаварийно шофиране.  Тазгодишното издание на състезанието започна с 10-километров пролог по централните улици на столицата, на който жителите и гостите на града имаха възможността да видят колона от 22 автомобила с историческа ценност. Най-впечатляващите сред тях бяха Mercedes 190D от 1959 г., Mercedes Benz 380sl от 1985 г. , Volkswagen Karman Ghia от 1973 г. и направеният в Хасково от студио САЗ - Ягуар.  В Четвъртото международно ретро рали ще вземат участие 22 екипажа. Те ще изминат обща дистанция от 480 км, разделени в два етапа. Началото на първия етап с маршрут Костинброд - с. Зверино - Правец - с. Рибарица - Троян ще бъде дадено утре в Костинброд. В неделя от Троян ще стартира надпреварата от втория етап. В него екипажите ще преминат през селата Московец и Микрово и ще финишират отново в Костинброд, където ще се състои официалното награждаване на участниците.  Четвъртото издание на Международното ретро рали се организира от софийския клуб Автотранс Рейсинг Тим, с помощта на Българския Автомобилен Клуб и Община Костинброд.  ", "date": "2018.06.09", "title": "Красен Кралев даде старт на Международното ретро рали България "}
{"url": "http://epicenter.bg/article/Vladimir-Putin-kam-futbolnite-fenove-ot-tsyal-svyat--Dobre-doshli-v-Rusiya---VIDEO--/156397/8/0", "text": "Президентът Владимир Путин приветства с добре дошли гостите на Русия, които посещават страната специално за световното първенство по футбол, предаде бТВ.  \"За нас е чест да приемем представителите на голямото футболно семейство\", заяви Путин във видео обръщение днес. Той обеща \"истински празник, изпълнен със спортни страсти и силни емоции\".  Путин добави: \"Надявам се всички да останете с трайни спомени не само от мачовете на най-добрите отбори и най-добри футболисти, но също с впечатленията ви от Русия - нейната отличителна култура и уникална история, както и гостоприемството и топлотата на населението\".  Той завърши на английски:\"Welcome to Russia\" (\"Добре дошли в Русия\").  ", "date": "2018.06.09", "title": "Владимир Путин към футболните фенове от цял свят: Добре дошли в Русия! (ВИДЕО) "}
{"url": "http://epicenter.bg/article/Liderite-ot-G-7-shte-se-boryat-sreshtu-vanshna-namesa-v-izbori-v-stranite-im/156353/7/0", "text": "Лидерите от Г-7 ще споделят информация помежду си и ще работят с интернет доставчици и социални мрежи за осуетяване на външна намеса в избори в страните им. Това се казва в проектодокумент на срещата на върха на групата в Канада, цитиран от „Ройтерс”. Освен това САЩ, Канада, Япония, Франция, Германия, Великобритания и Италия ще осигурят прозрачност на финансирането на политическите си партии и на политическите реклами, особено в предизборни кампании. В текста изглежда се имат предвид твърденията на САЩ и някои страни от ЕС, че Русия се е намесвала в техни избори. Москва отрича да е правила това.   \"Чуждестранни лица се опитват да подкопаят нашите демократични страни и институции, изборния ни процес, суверенитета ни и сигурността ни. Тези вредни, разнообразни и постоянно променящи се тактики са сериозна стратегическа заплаха, срещу която се ангажираме да се изправим заедно и да работим и с други правителства, които споделят нашите демократични ценности\", се казва в проекта на съвместния документ. Той се появи само ден, след като американският президент Доналд Тръмп си навлече гнева на най-близките си съюзници с коментар, че Русия трябва да бъде върната в групата на най-развитите икономики. Неговото избиране и евентуалното участие на Русия в процеса на дискредитиране на конкурентите му се разследва", "date": "2018.06.09", "title": "Лидерите от Г-7 ще се борят срещу външна намеса в избори в страните им"}
{"url": "http://epicenter.bg/article/Makron-i-Tramp-obyaviha-napredak-v-pregovorite-si-po-targoviyata/156355/7/0", "text": "Президентите на Франция и САЩ Еманюел Макрон и Доналд Тръмп обявиха напредък в преговорите си по търговията и други теми на втората си двустранна среща по време на срещата на върха на Г-7 в Канада, без обаче да споменават сближаване на позициите по митата върху стоманата и алуминия, предадоха Франс прес и ДПА. \"Започнахме да обсъждаме актуални теми като търговията и това позволи да се разсеят много евентуални недоразумения. Има воля да работим, да напредваме заедно\", заяви Макрон в началото на срещата си с Тръмп. \"Нещата на тази среща на върха на Г-7 бележат напредък\", отбеляза френският президент. Той добави, че разговорите на форума са откровени, но забелязва \"готовност от всички да се постигне споразумение и да има подход, който да е печеливш за всички\". Тръмп също възприе по-положителен тон и похвали \"много добрите си отношения\" с Макрон. Той повтори, че САЩ имат голям търговски дефицит с ЕС и заяви, че \"Еманюел оказа голяма помощ по този въпрос\". \"Ще стане нещо, мисля, че ще е много положително\", каза Тръмп, без да уточни по кои теми. След края на първата работна сесия на срещата на върха на Г-7 френски официален представител заяви, че ЕС и САЩ ще започнат експертни разговори по търговията до две седмици, отбелязва Ройтерс. Белият дом съобщи, че двамата президенти са обсъдили търговията, Иран и предстоящата среща на върха на Тръмп със севернокорейския лидер Ким Чен-ун, предаде Асошиейтед прес.", "date": "2018.06.09", "title": "Макрон и Тръмп обявиха напредък в преговорите си по търговията"}
{"url": "http://epicenter.bg/article/Novoto-ispansko-pravitelstvo-deblokira-katalunskite-finansi-/156361/7/0", "text": "Испанското правителство съобщи, че е отменило финансовия контрол върху Каталуния като проява на добра воля преди очакваните разговори между новите управляващи в Мадрид и Барселона, предаде Асошиейтед прес, цитирана от БТА.  Централните испански власти контролират каталунските финанси от 2015 г., за да гарантират, че публични средства няма да се използват за незаконни действия на привържениците за независимост на областта. Миналата година бе въведен допълнителен контрол, който изискваше всяко всяко плащане да е одобрено от Мадрид.  Говорителката на испанското правителство Исабел Селаа каза, че взетото вчера решение за отмяна на контрола е \"жест на политическа нормализация\" в момент, когато новият социалистически премиер Педро Санчес иска да започне диалог с новото каталунско правителство, ръководено от Ким Тора.  Говорителката предупреди, че разговорите няма да касаят въпроса за самоопределение и заяви, че по въпроса за стремежа на каталунците към независимост Санчес ще се ръководи от испанската конституция и желанието за диалог.  Санчес и Тора вероятно ще се срещнат преди началото на лятото, каза Селаа, но не уточни кога. Новото испанско правителство очевидно възприема помирителен подход към каталунците, но не е ясно какво може да предложи Санчес на Тора, който обеща да остане верен на каузата за независимост на областта, отбелязва Ройтерс. Санчес, от своя страна, обеща да разговаря с каталунците, но е противник на независимостта на региона.  ", "date": "2018.06.09", "title": "Новото испанско правителство деблокира каталунските финанси "}
{"url": "http://epicenter.bg/article/Putin-gotvi-traditsionni-kitayski-yastiya-v-Tyantszin-/156364/7/0", "text": "По време на посещението си в китайския град Тянцзин руският президент Владимир Путин приготви и опита традиционни китайски ястия, предаде ТАСС, позовавайки се на кадри, излъчени от Централната китайска телевизия.  Путин приготви традиционното за Тянцзин блюдо гоубули, което прилича на руските пелмени, както и много популярните в Китай пълнени с месо и зеленчуци \"палачинки\".  Путин бе придружаван от китайския президент Си Цзинпин. Двамата пристигнаха вчера в Тянцзин със скоростен влак от Пекин и гледаха приятелски мач между юношеските хокейни отбори на Китай и Русия.  ", "date": "2018.06.09", "title": "Путин готви традиционни китайски ястия в Тянцзин "}
{"url": "http://epicenter.bg/article/Peskov--Viena-se-razglezhda-kato-myasto-na-sreshtata-mezhdu-Vladimir-Putin-i-Donald-Tramp-/156367/7/0", "text": "Прессекретарят на Кремъл Дмитрий Песков заяви, че президентът на Русия Владимир Путин и този на САЩ Доналд Тръмп по време на последния си телефонен разговор са разглеждали Виена като един от възможните градове за провеждането на двустранната им среща, предава ТАСС, цитирана от Агенция \"Фокус\".  „Разглеждат се различни градове, които да са подходящи за среща между двамата президенти. Знаете, че двамата президенти обсъдиха необходимостта от подобна среща по време на последния си телефонен разговор. В това число и че Виена може да стане такъв град“, заяви Песков.  Той допълни, че все още няма конкретни договорености за детайлите на срещата.  ", "date": "2018.06.09", "title": "Песков: Виена се разглежда като място на срещата между Владимир Путин и Доналд Тръмп "}
{"url": "http://epicenter.bg/article/Pregovorite-na-sreshtata-na-G-7-ne-vodyat-do-progres-/156373/7/0", "text": "Лидерите не успяват да изгладят различията си на срещата на Г-7 в Канада. Основните спорове са за търговията, като европейците се опитват да убедят Доналд Тръмп, че налагането на мита не е от полза за никого. Работната вечеря и отделните разговори не сближи позициите им и по отношение на Русия, предава Нова тв.  Европейските лидери не са съгласни с искането на Доналд Тръмп Русия да бъде върната на срещите на Г-7. Вчера американският президент каза, че мястото ѝ било на масата за преговори.  \"Темата за Русия беше обсъдена. Съгласихме се, че връщането на Русия не е възможно, докато няма значителен напредък на ситуацията в Украйна. Това е общата ни позиция\", заяви канцлерът на Германия Ангела Меркел.  По-големият проблем е търговията. Останалите шестима лидери представили на Доналд Тръмп данни за истинското състояние на търговията със Съединените щати. Той представил данни на свой ред и настоял, че неговите са по-точни.  \"Съединените щати имат много голям търговски дефицит с Европейския съюз от години. Сега работим по въпроса\", каза Тръмп.  Според източници от срещите между лидерите вниманието на Тръмп било изцяло фиксирано върху търговския дефицит и това правело дискусиите трудни. Всички лидери твърдят, че прогрес има и позициите се сближават. Някои обаче вече направиха прогноза, че срещата в Канада може да завърши без обичайното комюнике, под което се подписват всички лидери.  Причината е, че освен в търговията, различия между Тръмп и останалите има по въпросите за промените в климата, отношенията с Иран и израелско-палестинския конфликт.  ", "date": "2018.06.09", "title": "Преговорите на срещата на Г-7 не водят до прогрес (ВИДЕО)"}
{"url": "http://epicenter.bg/article/Vladimir-Putin-izrazi-nadezhda-za-normalizirane-na-amerikansko-ruskite-otnosheniya-/156374/7/0", "text": "Президентът на Русия Владимир Путин разчита, че президентът на САЩ Доналд Тръмп ще изпълни предизборното си обещание, свързано с подобряването на отношенията между Вашингтон и Москва, предава ТАСС, цитирана от Агенция \"Фокус\".  Путин отбеляза, че Тръмп в своята политика изпълнява обещанията, дадени от него по време на предизборната кампания.  „Едно от обещанията му е да се подобрят руско-американските отношения. Надявам се и него да изпълни, при всеки случай смятам, че топката е от страната на САЩ“, подчерта руският президент.  Той допълни, че срещите им в кулоарите на различните форуми са полезни, но и че са нужни отделни преговори.  ", "date": "2018.06.09", "title": "Владимир Путин изрази надежда за нормализиране на американско-руските отношения "}
{"url": "http://epicenter.bg/article/Putin-i-Poroshenko-razgovaryaha-po-telefona-/156385/7/0", "text": "Президентът на Русия Владимир Путин е провел телефонен разговор с президента на Украйна Петро Порошенко в събота. Това заяви говорителят на Кремъл Дмитрий Песков, цитиран от ТАСС, предава Агенция \"Фокус\".  „Да, проведе се разговор“, заяви Песков. По-късно пресслужбата на Кремъл пусна съобщение за разговора:   „По инициатива на украинската страна се състоя телефонен разговор между президента на Русия Владимир Путин и президента на Украйна Петро Порошенко. Обсъдена беше ситуацията в югоизточната част на Украйна и ходът на реализацията на споразумението от Минск, в това число и предстоящата среща на 11 юни в Берлин между министрите на външните работи от „нормандския формат““, се казва в съобщението.   Официалният сайт на украинското президентство също съобщи за проведения разговор.  Според пресслужбата на президента на Украйна, двамата лидери са се договорили, че в най-скоро време упълномощени представители по правата на човека ще посетят техните граждани, задържани в двете страни.  \"Порошенко подчерна важността на възможно най-скорошно освобождаване на задържаните в Русия и окупираните територии политически затворници. Президентът обърна внимание на провежданата от задържаните украинци гладна стачка и изрази безпокойство за здравословното им състяние\", се казва в съобщението.  ", "date": "2018.06.09", "title": "Путин и Порошенко разговаряха по телефона "}
{"url": "http://epicenter.bg/article/Hakeri-otkradnali-planove-na-SASht-za-vodene-na-podvodna-voyna-/156386/7/0", "text": "Хакери на китайските власти са откраднали от подизпълнител на американските военноморски сили огромен обем данни, свързани с воденето на подводна война, съобщи \"Вашингтон пост\", цитиран от ДПА.  Според анонимни източници на вестника пробивите са станали през януари и февруари и са засегнали тайни планове за разработване на свръхзвукова противокорабна ракета за подводници.  Фирмата подизпълнител не е посочена в статията, но \"Вашингтон пост\" пише, че тя е работила за Военноморския център по подводни войни с централа в Роуд Айлънд.  Откраднатите данни са съхранявани в некласифицирана мрежа на подизпълнителя, а всичките материали биха могли да се определят като секретни, заявяват източниците пред \"Вашингтон пост\". Вестникът допълва, че ВМС на САЩ водят разследване с помощта на ФБР.  ФБР отказа коментар, а китайското посолство във Вашингтон заяви, че не знае нищо за хакерската атака.  \"Вашингтон пост\" пише, че са откраднати 614 гигабайта данни от проект \"Морски дракон\", сигнали и сензорни данни, информация от комуникационните зали на подводници за криптографски системи, както и библиотеката за водене на електронна война на отдела на ВМС на САЩ за разработване на подводници.  Изданието посочва, че се е съгласило да не разгласява някои подробности за проекта за ракетата, след като ВМС заявили, че това може да навреди на националната сигурност.  ", "date": "2018.06.09", "title": "Китайски хакери откраднали планове на САЩ за водене на подводна война "}
{"url": "http://epicenter.bg/article/Prints-Hari-i-Megan-na-balkona-na-Bakingamskiya-dvorets-za-rozhdeniya-den-na-kralitsa-Elizabet---/156388/7/0", "text": "Току-що пристигнали от медения си месец, прекаран в Мейо, Ирландия, принц Хари и Меган Маркъл се появиха днес в Бъкингамския дворец за първия си официален ангажимент след сватбата си през миналия месец, предава \"Дейли мейл\", цитиран от Канал 3.  Херцогинята и херцогинята от Съсекс отдадоха почит на кралицата при зрелищната церемония за честванията на 92-рия рожден ден на кралица Елизабет II.  Кралицата, която наскоро претърпя очна операция за премахване на катаракта, беше с очила, след като прекара последните три седмици, носейки лещи след процедурата.  Хари и Мегън пристигнаха с карета за първи път се наредиха до останалите членове на кралското семейство на терасата на Бъкингамския дворец. Оттам те гледаха военния парад, посветен на кралицата.  ", "date": "2018.06.09", "title": "Принц Хари и Меган на балкона на Бъкингамския дворец за рождения ден на кралица Елизабет ІІ "}
{"url": "http://epicenter.bg/article/Donald-Tramp-i-Kim-Chen-un-pristigat-v-Singapur-utre-/156389/7/0", "text": "Президентът на САЩ Доналд Тръмп и лидерът на Северна Корея Ким Чен-ун ще пристигнат в Сингапур на 10 юни, потвърди в събота министърът на външните работи на Сингапур Вивиан Балакришнан, цитиран от ТАСС, предава Агенция \"Фокус\"  „В следващите 24 часа двамата лидери ще пристигнат един след друг в Сингапур“, заяви той.  Ким ще пристигне със самолет Ил-76, на чийто борд ще се намират хранителните продукти за лидера на Северна Корея.  На летище „Чанги“ самолетът от КНДР ще бъде очакван от хладилни камиони за превозване на продуктите. На самолета ще са натоварени няколко луксозни автомобила, които ще влязат в кортежа на лидера на Северна Корея.  Очаква Ким Чен-ун да бъде посрещнат от делегация от 100 души.  Срещата между двамата лидери е насрочена за 12 юни.  Външният министър на Сингапур Вивиан Балакришнан заяви, че представителите на САЩ и Северна Корея са доволни от подготовката в града-държава за срещата между лидерите.  ", "date": "2018.06.09", "title": "Доналд Тръмп и Ким Чен-ун пристигат в Сингапур утре "}
{"url": "http://epicenter.bg/article/Sergey-Lavrov--Rusiya-nikoga-ne-e-iskala-da-se-varne-v-G-8-/156396/7/0", "text": "Русия никога не е искала да се върне в „голямата осмица“, заяви министърът на външните работи на Русия Сергей Лавров в ефира на руската телевизия „Первый канал“, цитиран от РИА Новости и Агенция \"Фокус\".  „Когато беше взето решението нашите западни партньори в „осмицата“ да се върнат в стария си формат на „седмица“, ние го приехме и започнахме прекрасно да работим в други формати – и в Шанхайската организация за сътрудничество (ШОС), и в БРИКС, и особено в „двадесетте“ (Г-20), които споделят нашите подходи“, заяви Лавров.  Външният министър отбеляза, че „в рамките на Г-20 не могат да се налагат ултиматуми“. Той също така нарече групата на 20-те механизъм за постигане на консенсус и го определи за най-перспективния формат за многостранна дипломация.  ", "date": "2018.06.09", "title": "Сергей Лавров: Русия никога не е искала да се върне в Г-8 "}
{"url": "http://epicenter.bg/article/Tramp-za-sreshtata-na-G-7--Predlozhih-im---nikakvi-mita--nikakvi-barieri--/156398/7/0", "text": "Президентът на САЩ Доналд Тръмп заяви в събота, че разговорите с колегите му лидери на държавите от Г7, по отношение на търговията, са били „изключително продуктивни“ и че би предпочел свят свободен от мита, ако останалите държави се отнасят към САЩ справедливо, предава AFP.  „Никакви мита, никакви бариери. Така трябва да бъде. И без субсидии. Дори заявих „без мита““, настоя Тръмп, докато защитаваше решението си да наложи глобални мита на вноса на стомана и алуминий в САЩ.  „Имахме изключително продуктивни дискусии върху нуждата от честна и реципрочна търговия“, заяви той по повод срещата на Г-7 в Канада.  „Искаме и очакваме другите държави да предоставят справедлив достъп до техния пазар за американския износ и ще предприемем каквито стъпки са нужни, за да защитим индустрията и работниците от нечестни практики, каквито има много. Изчистваме ги, бавно, но сигурно“, допълни американският президент.   ", "date": "2018.06.09", "title": "Тръмп за срещата на Г-7: Предложих им - никакви мита, никакви бариери! "}
{"url": "http://epicenter.bg/article/Ministar-Rumen-Porozhanov-otkri-praznika-na-Gornooryahovskiya-sudzhuk-/156381/4/0", "text": "Министърът на земеделието, храните и горите Румен Порожанов откри традиционния празник на Горнооряховския суджук, организиран от община Горна Оряховица и Асоциацията на месопреработвателите в България. Той награди отличилите се в конкурса за най-добри познавачи на месния деликатес. Това съобщиха от пресцентъра на Министерството на земеделието, храните и горите.  „Всички ние можем да се гордеем с факта, че горнооряховският суджук е първият български продукт със защитено географско указание в ЕС“, заяви министър Порожанов. Наименованието „Горнооряховски суджук“ беше вписано в европейския Регистър на защитените наименования за произход и защитените географски указания през 2011 г. В момента само три фирми от Горна Оряховица имат правото да го произвеждат.  Земеделският министър припомни, че освен горнооряховския суджук още 5 български месни продукти имат европейска защита. Като храни с традиционно-специфичен характер са регистрирани „Филе Елена“, „Роле Трапезица“, „Луканка Панагюрска“, „Кайсерован врат Тракия“ и „Пастърма говежда“.  Традициите в региона на Горна Оряховица за производството на суджук датират от векове, като първите писмени сведения за продукта са от далечната 1538 г. по времето на султан Сюлейман I Великолепни. През 1861 г. идва и първото официално признание - суджукът на горнооряховския производител и търговец Михаил Николов е отличен с медал на международно изложение в Торино, Италия.  „Министерство на земеделието, храните и горите ще продължи да подпомага усилията на производителите за популяризиране на продукта и гарантиране на високото му качество“, заяви още министър Порожанов.  ", "date": "2018.06.09", "title": "Министър Румен Порожанов откри празника на Горнооряховския суджук "}
{"url": "http://epicenter.bg/article/Nova-srednoshtna-aktsiya-na-Valeri-Simeonov-sreshtu-shuma-v-Slanchev-bryag/156393/4/0", "text": "Вицепремиерът Валери Симеонов с нова акция срещу нощния шум по морето. Той провери четири заведения на Южния плаж в курорта Слънчев бряг, предава Нова тв.  Едното от тях се оказа затворено, а в останалите три бяха установени нарушения. На техните собственици са съставени констативни протоколи.  За да избегнат подобни санкции, голяма част от собствениците на дискотеки в курорта в момента извършват ремонти за обезшумяване.  „На едното заведение – от открит тип, е издадено разпореждане за незабавно спиране на звука и е спряно озвучаването до края на работното му време”, каза Симеонов.  Освен това, две от заведенията били оградени в нарушение на издадените разрешения, установи проверката.  „Трудно се вкарват в правия път хора, които са свикнали да печелят от беззаконието. В понеделник ще бъде сезирано Министерството на туризма, ще бъдат сезирани РДНСК-Бургас и Община Несебър, за премахване на незаконните заграждения, а като цяло тече процедурата по премахването и на самите обекти, тъй като са в разрез със ЗУТ”, коментира вицепремиерът. И допълни, че следващата седмица ще има повторна тридневна проверка от ДНСК София.  Това, че преди ден министърът на туризма Николина Ангелкова увери, че заведенията на Южния плаж са законно построени, Симеонов коментира така: „Обезпокояващо е от гледна точка на общото впечатление, с което обществото остава по отношение на изпълнителната власт. В случая нарушенията са безспорни, констатират се всеки ден практически”.  От ръководството на музикалните клубове, намиращи се на Южния плаж в Слънчев бряг бяха категорични, че няма да правят коментар на казаното от Валери Симеонов, докато не получат в писмен вид резултатите от проверките в петък вечерта.  ", "date": "2018.06.09", "title": "Нова среднощна акция на Валери Симеонов срещу шума в Слънчев бряг"}
{"url": "http://epicenter.bg/article/Zabranyavat-rastitelni-maznini-i-palmovo-maslo-v-mlechnite-produkti-s-nova-naredba-/156395/4/0", "text": "Влагането на растителни мазнини и палмово масло в млечните продукти ще бъде забранено с нова наредба. На нарушителите ще бъдат отнемани лицензите за производство, съобщи в Горна Оряховица министърът на земеделието и храните Румен Порожанов. Това предава БНР.  Наредбата за млечните продукти предстои да бъде обнародвана в държавен вестник и да влезе в сила от средата на юли, посочи министър Румен Порожанов:  \"Кашкавалът, бялото саламурено сирене, киселото мляко трябва да се произвеждат само и единствено с млечни продукти. Този, който не желае да произвежда с млечни продукти, минава в съвсем различна група – имитиращи продукти, той не трябва да се води млечен производител. Даваме един месец, за да могат да си адаптират производствата\".  Започват повсевместни проверки от специално звено, което ще се сформира в земеделското министерство и от Агенцията по безопасност на храните. Млекопреработвателите, които бъдат хванати в нарушения, ще им се отнемат лицензите. Ще има и финансови санкции, предупреди министър Порожанов.  ", "date": "2018.06.09", "title": "Забраняват растителни мазнини и палмово масло в млечните продукти с нова наредба "}
{"url": "http://epicenter.bg/article/Ostaviha-v-aresta-dvama-holandtsi--arestuvani-s-16-tona-prekursori-za-amfetamini-/156384/3/0", "text": "Окръжният съд във Варна остави за постоянно в ареста 55-годишния Курт М. и 50-годишния Робърт П., обвинени за контрабандата на над 16 тона прекурсори за амфетамини, предаде бТВ.  Прокуратурата твърди, че двамата холандски граждани са осъществявали престъпната дейност в периода 26 януари 2017 г. – 16 март 2018 г. Според обвинението двамата са представили фалшиви документи за три пратки от Китай и Латинска Америка, като прекурсорите PMK (4,297 тона), APAA (7,525 тона) и APAAN (4,400 тона) били декларирани като почистващ препарат за прозорци.  Престъплението, в което са обвинени Курт М. и Робърт П. е тежко по смисъла на закона, като НК предвижда наказание „лишаване от свобода\" от 15 до 20 години и глоба от 200 хил. до 300 хил. лв.  Защитата на Курт М. поиска по-лека мярка с мотива, че той има постоянен адрес в Бургас и 3 собствени предприятия, които в момента не може да управлява. Адвокатът му заяви, че неговият клиент наистина е очаквал препарат за прозорци и вероятно е имало смяна на част от товара в Китай или Виетнам. Освен това холандецът имал диабет – макар за това да не бяха представени медицински документи.  Робърт П. пък посочи, че има три деца и чака четвърто.  Съдът обаче прецени, че има риск двамата да се укрият и затова ги остави зад решетките.  Мярката подлежи на обжалване.  ", "date": "2018.06.09", "title": "Оставиха в ареста двама холандци, арестувани с 16 тона прекурсори за амфетамини "}
{"url": "http://epicenter.bg/article/Velosipedist-naryaza-gumite-na-lineyka-v-Sofiya--izdirvat-go-/156391/3/0", "text": "Велосипедист е нарязал гумите на линейка в София, предаде бТВ.  Около 12:30 медиците на Спешната помощ – София отиват на спешен адрес в центъра на града. Бързат, защото сигналът е спешен случай – 19-годишно момче с тежък диабет с усложнения, изпаднало в криза.  Линейката спряла на велоалеята, тъй като законът дава това право.  Разгневен велосипедист обаче нарязва гумите на автомобила. Граждани са станали свидетели на това.  Целия ден спешният екип е давал показания в полицията и не е могъл да изпълнява служебните си задължения да спасява пациенти. Автомобилът също е извън движение.  Извършителят се издирва.  ", "date": "2018.06.09", "title": "Велосипедист наряза гумите на линейка в София, издирват наглеца"}
{"url": "http://epicenter.bg/article/Semeystvoto--ukrivalo-Vladimir-Pelov-v-Botevgrad--oshte-zhivee-v-strah-/156400/3/0", "text": "Марио Панчев, който уби при престрелка в Ботевград избягалия затворник Владимир Пелов, почина рано тази сутрин. Междувременно полицията продължава издирването на другия избягал с Пелов затворник – Радослав Колев, предава бТВ.  Къде се намира Колев МВР още не знае. От дни обаче районът между Своге и село Ябланица се обхожда. Какви по-конкретно са данните на полицията засега не е ясно.  След стрелбата, при която беше убит Пелов, стана ясно къде са се укривали седмици наред бегълците. А именно в дома на жената на приятел от миналото на Пелов.  Бегълците пристигат в дома на Веселка Петкова десетина дни след като напускат затвора през централния вход.  Стоян и неговата приятелка отиват в апартамента на майка му няколко дни по-късно. И се сблъскват с гостите-бегълци.  „Тогава се случи това с мен и приятелката ми отидохме вкъщи и той ме заплаши. Каза, че ако не си мълча ще ни застреля. И ако не е той, ще е някой друг. Не знам как вие бихте реагирали в тази ситуация, ако застрашават сестра ви и майка ви при положение, че сестра ми е на 13 години”, казва Стоян Петков.  Над 40 дни Пелов и Колев живеят с Веселка и 13-годишната й дъщеря в дома им в центъра на Ботевград. На Стоян е поръчано да ходи в жилището всяка събота между 2 и 3 часа на обяд.  „При всяко излизане за пазаруване купувах голямо количество храна и алкохол. Даваха ми доста пари за покупки. При всяко излизане ми казваше, че ме следят постоянно. Ако кажа нещо, сестра ми и майка ми ще бъдат застрашени”, разказва още младият мъж.  Стоян има свое обяснение защо затворниците избират дома именно на Веселка, като отхвърля версията майка му да е имала интимна връзка с Пелов: „Според мен Владимир Пелов е знаел, че ние сме сами, че нямаме никой. Може би някой ни е следил или някой е разпитал”.  През всичкото време момчето се е срещало с майка си и сестра си и извън жилището. Но никой от тях не е посмял да подаде сигнал в полицията.  Стоян маскира лицето си. Признава, че се страхува от отмъщение, от вторник два пъти са разбивали колата му.  ", "date": "2018.06.09", "title": "Семейството, укривало Владимир Пелов в Ботевград, още живее в страх "}
{"url": "http://epicenter.bg/article/Aleksandar-Simov--Dnes-ni-upravlyavat-naslednitsite-na-kravoloka-Aleksandar-Tsankov-/156378/2/0", "text": "Емоционален пост във Фейсбук по повод 95 г. от преврата на 9 юни 1923 г. написа депутатът от \"БСП за България\" и член на ИБ на БСП Александър Симов. В него той заклеймява кървавата жестокост, с която е свален от власт Александър Стаболийски.  \"Вече 100 години България се пържи в кошмара на една необявена, но дълга гражданска война и 9 юни е един от забележително жестоките моменти в нея\", пише още той.  Потърсете, моля ви, снимки на Александър Цанков из нета и вижте какъв политически екземпляр идва на власт на 9 юни преди 95 години - дебел, мазен, арогантен и жесток. Човек напълно вписал се в своя прякор Кръволока и за който, отдавна съм се убедил, има запазен отделен котел в ада, където ще се пържи до края на дните.  Днес наследниците на неговата кръвожадност много обичат да късат косите си за атентата в \"Св. Неделя\", но тази жестокост никога няма да бъде разбрана напълно, ако не знаем какво точно се случва на 9 юни и за морето от кръв след тази дата. Гражданската война в България започва през 1918 година, когато юнкерите (издънките на богаташки фамилии) смазват войници от собствената си армия край Владая. Вече 100 години България се пържи в кошмара на една необявена, но дълга гражданска война и 9 юни е един от забележително жестоките моменти в нея.  Както и годините след това изпълнени с дружинки от \"безотговорни фактори\", които тъпчат всяка съпротива.Земеделците са партия с реална народна подкрепа и превратът по същество е насилие над цялата народна воля в онзи момент. Погазване на естествения порив на хората и техния стремеж към възмездие над тези, които потопиха България в две национални катастрофи.  Александър Стамболийски не е безгрешен, нито съвършен, но кошмарната му кончина го вписва завинаги в историческия пантеон на жертвите. И, да, комунистите тогава правят една грешка - да наблюдават процеса отстрани. Опитвам се да ги разбера - те нямат никакви причини да харесват Стамболийски. Достатъчно е да отворите сатиричните творби на Смирненски, за да видите какъв карикатурен образ рисува той на министър-председателя, който присъства в тях единствено и само с името Сандо. Според мен те не са оценили докрай, че първата кървава вълна ще е срещу земеделците, но рано или късно дружинките от жестоки психопати са щели бъдат пуснати срещу тях.  Кървавият преврат на 9 юни предопределя цялото кошмарно десетилетие, което сполетява България. Но тихата битка срещу жертвите продължава неумолимо. Достатъчно е днес да видите табелите по бул. \"Александър Стамболийски\" в столицата на които стоят надписи, че управлението му имало авторитарни тенденции.  Преди време журналистът Калин Първанов написа една статия за тази война на табелите, но, разбира се, те не бяха махнати, нито променени. Защото на власт са идеологическите наследници на Цанков, а те се опитват да градят политическа църква, кръстена на Кръволока.  Народната памет обаче е удивително дълга и помни напук на историческите бури. Вече 30 години се опитват да ни убедят, че чудовището от миналото е светец, но Цанков завинаги ще е известен като Кръволока. Име, което заслужава напълно.  ", "date": "2018.06.09", "title": "Александър Симов: Днес ни управляват наследниците на кръволока Александър Цанков "}
{"url": "http://epicenter.bg/article/Iliyana-Yotova--Izklyuchvaneto-na-balgarite-zad-granitsa-e-golyam-propusk-na-evropredsedatelstvoto-/156380/2/0", "text": "Изключването на българите зад граница е голям пропуск на българското европредседателство. Това каза за обзорното публицистично предаване „Метроном“ на Радио „Фокус“ вицепрезидентът на Република България Илияна Йотова.  Тя отчете необходимостта чрез културна дипломация да бъде показано на българите в чужбина, че България е узряла да прави политика не за тях, а заедно с тях.  „Те можеха да бъдат добрите рекламни агенти в най-добрия смисъл на думата на собствената ни държава. Можеха да се направят различни мероприятия, в които тези общности бяха готови да се включат. За съжаление, обаче те не влязоха в полезрението на програмата на Българското председателство на Съвета на ЕС. Опитваме се частично да компенсираме този пропуск. С най-голямо удоволствие и много отговорност ще се включа в дискусия на 12 юни, вторник, организирана от вицепремиера Валери Симеонов, Министерски съвет и Агенцията за българите в чужбина, на която сме поканили представители на българските общности на страните от Западните Балкани, за да чуем те какво имат да ни кажат“, обясни вицепрезидентът.  Илияна Йотова уточни, че на тази среща ще бъде обсъдена новата идея за създаване на Български културен институт, по която вече тече експертна работа. Вицепрезидентът допълни, че чрез тази инициатива ще може да се провежда т.нар. културна дипломация.  Крайно време е България да има реалистична програма за бъдещето си, каза вицепрезидентът в отговор на въпрос за очакванията ѝ във вътрешно-политически план след изтичане на Българското председателство на Съвета на ЕС. Тя обясни, че е необходимо да погледнем 5 или 10 години напред, за да не се прави политика на парче. По думите ѝ не е добра политика да се изваждат пари от бюджета, за да се успокояват хората временно.  „Имаме много проблеми, които трябва да решаваме в страната и това хората го споделят на всяка крачка – мизерията, бедността, демографската катастрофа. Вижте какви данни бяха изнесени през последните дни – 571 села в България или нямат жители изобщо, или ако имат те са буквално няколко човека. Всеки четвърти българин е под прага на бедността, без перспектива. Как икономически се развива България? Връщам се на вчерашната новина, която гласи: „Ще получим повече европейски средства“. Дали тези европейски средства ще създадат нова икономическа атмосфера в страната, дали хората ще получат перспектива за работа и ще накараме младите да се огледат и да видят, че в държавата ни също има перспектива те да останат? Ето това са най-тежките въпроси, които предстоят пред всички нас“, коментира вицепрезидентът Илияна Йотова.  Тя изрази надежда българската политика да се завърне в страната.   „Извън политическите страсти трябва да се помисли как по-добре да живеят хората в България“, добави вицепрезидентът.  ", "date": "2018.06.09", "title": "Илияна Йотова: Изключването на българите зад граница е голям пропуск на европредседателството "}
{"url": "http://epicenter.bg/article/Boil-Banov--Bez-protektsionizam-kulturata-v-Evropa-ne-mozhe-da-se-razviva-/156382/2/0", "text": "Без протекционизъм културата в Европа не може да се развива. Не е такъв пазарът. Това каза министърът на културата Боил Банов в предаването \"Седмицата\" по \"Дарик радио\".  \"За нас Европа е нещо много голямо, но в рамките на света една Европа е нещо по-малко дори от Китай. Когато си малък и ценен, трябва да има протекционизъм, иначе се рискува да се унищожат ключови неща от развитието на човечеството\", заяви Банов.  \"Когато говорим за протекционизъм в Европа, не може да говорим за липса на протекционизъм в България. Ние имаме още по-голяма нужда от това изкуствата да бъдат подкрепяни от държавата, без разбира се да затваряме американския модел. Европа винаги е била балансьор и това винаги е било силата ѝ. Оттам идва и това, че континентът е винаги е бил носител на най-важните ценности в света\", добави министърът.  Европейското финансиране в областта на културата е недостатъчно, призна Боил Банов. Той обясни, че европейски средства за култура идват основно по линия на програма \"Творческа Европа\". Министърът отбеляза, че в новия програмен период по програмата се предвиждат повече средства, но въпреки това те са недостатъчни.  \"Недостатъчни са парите. Европейското финансиране в областта на културата е недостатъчно - това се отчита ясно на всички нива. Поне е успех, че програмата се задържа. Поне е успех, че бюджетът се вдига. Все още предстоят преговори. Аз се надявам, че ЕК и Европейският съюз като цяло ще обърне освен на думи и на дела по-голямо внимание на културата\", коментира министър Банов.  \"Много повече пари сме искали винаги, защото културата влиза в същинската си роля в последните години - роля на обединител, на носител на духа, на ценности, на визионерство, на перспективи. В този объркан свят се оказва, че културата наистина в същинското си качество е много важна. Продължавам да твърдя, че тя е недофинансирана на европейско ниво\", добави министърът.   ", "date": "2018.06.09", "title": "Боил Банов: Без протекционизъм културата в Европа не може да се развива "}
{"url": "http://epicenter.bg/article/Korneliya-Ninova--Ideite-na-Blagoev-sa-aktualni-i-dnes---solidarnost--spravedlivost--ravenstvo--mir-/156383/2/0", "text": "България, Европа и светът са изправени пред същите предизвикателства, защото пропастта между бедни и богати расте, заяви лидерът на социалистите  „Съвременно, актуално и човешко е делото и словото на Димитър Благоев – Дядото. Времето показва истината - тези идеи за солидарност, справедливост, равенство, мир, помощ на слабите, на онеправданите, са вечни“. Това заяви председателят на БСП Корнелия Нинова по време на честването на 162 години от рождението на Димитър Благоев-Дядото, съобщиха от пресцентъра на партията.  Според нея и днес България, Европа и светът са изправени пред същите предизвикателства, защото пропастта между бедни и богати расте.  „Защото големите продължават да експлоатират и мачкат малките. Защото чиновничеството и бюрокрацията взе връх над истинската грижа за човека. Защото нараства напрежението в света и все повече трябва да мислим и говорим за мир“, каза още тя.  „Радвам, че днес тук са опитни хора, с бели коси, които са отдали живота си на това дело. Но и много млади хора, които с присъствието си показват, че са готови да поемат същата кауза и да я предават на поколенията след себе си“, допълни председателят на БСП.  Според нея най-голямото признание към Дядото ще бъде да видим идеите му реализирани в живота си.   Преди малко повече от 100 години, в царска България, Димитър Благоев се е борил за неща, които и днес звучат актуално – спиране на трамвайната концесия, строителството на общински жилища и срещу корупцията сред чиновниците, посочи в изказването лидерът на БСП – София Калоян Паргов. Акцент в словото си Паргов, който е и председател на групата на БСП в СОС, постави върху един по-малко коментиран аспект от обществената дейност на Димитър Благоев – работата му като общински съветник в София. \r\n „По време на мандата си 1911 – 1915 година той неотклонно защитава интересите на своите избиратели, пледира за достъпен обществен градски транспорт, жилищна политика, всеобщо образование и здравеопазване“, припомни председателят на БСП – София. \r\n   \r\n „Днес – след почти 30 години дясно управление на София, ние, общинските съветници от БСП, се борим за сходни неща. От всички нас зависи, на следващите местни избори след година и половина, да спечелим доверието на софиянци и да претворим в реална политика това, за което е мечтал основателят на нашата партия Димитър Благоев“, заяви Калоян Паргов. \r\n   \r\n Според него тази година не може да се говори за делото на Благоев без да се направи паралел с 200-годишнината от рождението на Карл Маркс. Той отбелеза, че Дядото е най–верният български последовател на Маркс. „Той започва политическата си дейност като завършен марксист. И такъв остава до края на живота си - последователен, безкомпромисен и праволинеен“, категоричен бе лидерът на столичните социалисти. \r\n   \r\n По време на честването Калоян Паргов и председателят на НС на БСП Корнелия Нинова връчиха електронните членски карти на 26 новоприети социалисти, сред които бе и параолимпийката Стела Енева. Новите членове на партията получиха и книгата „Ален мак самотен. Биография на Димитър Благоев“ на Мерсия Макдермот. \r\n  ", "date": "2018.06.09", "title": "Корнелия Нинова: Идеите на Благоев са актуални и днес - солидарност, справедливост, равенство, мир "}
{"url": "http://epicenter.bg/article/-quot-Pohod-za-semeystvoto-quot--Vsyako-dete-se-nuzhdae-ot-mayka-i-bashta-/156387/2/0", "text": "„Полът е биологична даденост, а не избор”, „Не на джендър пропагандата в училищата”. „Добрите политици слушат народа си!”, „Всяко дете се нуждае от майка и баща”. Такива послания отправи с плакатите „Поход за Семейството” в София, предаде репортер на БГНЕС.  Той започна в 14 ч. на площад \"Независимост\". Организаторите приканиха в него да се включват хора, подкрепящи традиционния брак и християнските семейни ценности.  „Поход за семейството, защото ние искаме да възстановим традицията за подкрепа на семейството, да възстановим вярата на хората в това, че бракът е едно добро нещо за децата и за семейството като цялото”, каза Ивайло Тинчев, който е сред организаторите на похода. Той обясни, че такъв вид събитие е правено в Бургас вече от 2013 г.  „И ние решихме да продължим по същият начин. От самото началото е направено като контрапункт на гейпарадите, които се организират. Решихме да не променяме това и да продължим по същия начин”, посочи той. В 5 града има поход - София, Пловдив, Варна, Бургас и Русе.  Тук беше и Иван със семейството си, защото подкрепят традиционното семейство между мъж и жена. Според него трябва да има такива походи за семейството. „Те не са алтернатива на гей –парада, те са, за да изразим нашата позиция по темата за семейството”, посочи мъжът.  Шествието тръгна от площад \"Независимост\", продължи по бул. \"Цар Освободител\", премина покрай сградата на Министерския съвет, а оттам по бул. \"Княгиня Мария Луиза\" и по бул. \"Витоша\" до Националния дворец на културата.   Стотици хора от Пловдивско и Пазарджишко се включиха в Националния поход за семейството, предаде БНР.  Облечени в розови и сини фланелки, с балони и плакати в ръце с надписи \"Здраво семейство=на здраво общество\" и \"Само християнските ценности ще спасят Европа от саморазрушение\", те преминаха спокойно през главната улица, за да заявят, че семейството е най-ценната инвестиция и се противопоставят на опитите за посегателство върху децата чрез въвеждането на джендър-политики.  В похода се включиха цели семейства с малките си и пораснали деца, както и младоженци със сватбени одежди. Шествието спря пред Централна поща, където бе прочетена декларация, призоваваща управляващите да приемат политики и въведат мерки за укрепване и насърчаване на брака и семейството с цел излизане от демографската криза, да се противопоставят на опитите за редефиниране на традиционните семейни ценности:  \"Да защитим брака като съюз между един мъж и една жена\".  \"Да научим децата да бъдат добри, да дават любов\" - заявиха участниците в похода.  Родители с деца от Варна, Добрич и Шумен се включиха в инициативата \"Поход за семейството\". Те се събраха в Морската градина във Варна в защита на традиционните ценности:  \"Каузата е да подкрепим семейството като ценностна институция. Дава сигурност, любов и грижа за малките деца\".  \"Я си представете, ако в това общество няма двойки между мъж и жена, кого ще осиновяват другите еднополови двойки? Няма да има деца\" - казаха участници в иницативата \"Поход за семейството\".  ", "date": "2018.06.09", "title": "\"Поход за семейството\": Всяко дете се нуждае от майка и баща, полът е биологична даденост!"}
{"url": "http://epicenter.bg/article/Tsvetan-Tsvetanov-prisastva-na-praznika-na-gornooryahovskiya-sudzhuk-/156390/2/0", "text": "Председателят на ПГ на ГЕРБ и заместник-председател на партията Цветан Цветанов присъства на празника на горнооряховския суджук. Уникалното кулинарно изложение се провежда за поредна година в Горна Оряховица. Заедно с Цветанов бяха кметът на Велико Търново Даниел Панов, народните представители от ГЕРБ-Велико Търново Клавдия Ганчева и Станислава Стоянова, областният управител проф. Любомира Попова, домакинът на събитието и кмет на града Добромир Добрев, заместник-областният управител Детелина Борисова и кметът на Лясковец Ивелина Гецова, съобщиха от пресцентъра на партията.  „Традиционният за региона горнооряховски суджук е една от първите защитени географски марки у нас – нещо, което успяхме да постигнем в първия мандат на ГЕРБ. Географското разпределение на подобни продукти е наша идентичност и популяризирането на тази марка води до още по-голяма разпознаваемост на региона и превръщането му в добра туристическа дестинация“, посочи Цветан Цветанов.  Заместник-председателят на ГЕРБ поздрави кмета Добрев за това, че през годините съхранява тази традиция, превърнала се в емблема на Горна Оряховица.  „С работата си, екипа си и подкрепата, която има от общинските съветници и правителството, заедно с европейската солидарност, кметът Добрев ще развива града, за да става все по-хубаво и приятно място за живеене“, категоричен бе Цветанов.  Председателят на ПГ на ГЕРБ подчерта, че вече са видими и резултатите от реализирания проект на стойност 5.5 млн. лв. за подобряването на градската среда.  „Близо 2 милиона лева от тях са вложени в парк „Детски кът“, който стана наистина фантастичен“, изтъкна той.  По време на празника Цветан Цветанов имаше възможността да разговаря и с десетки жители и гости на Горна Оряховица. По-късно той се наслади и на изпълненията на местни и гостуващи самодейни състави, чиито концерти са част от богатата културна програма на събитието.  ", "date": "2018.06.09", "title": "Цветан Цветанов присъства на празника на горнооряховския суджук "}
{"url": "http://epicenter.bg/article/Korneliya-Ninova--Ne-ni-natrapvayte-Istanbulskata-konventsiya-i-gey-brakovete--Shte-ima-obraten-efekt-/156392/2/0", "text": " Ще има обратен ефект.\" Това заяви лидерът на БСП Корнелия Нинова в предаването \"Седмицата\" на Дарик радио, като след това публикува основните тези от интервюто си във Фейсбук.  „Българското общество е традиционно, християнско и държи на семейните ценности и този натиск ще има обратен ефект.  “, призова Корнелия Нинова. По думите ѝ никой друг лидер не е излязъл да заяви своето конкретно мнение от страх да не разсърди някого, но трябва да се запази българското семейство и българските деца.   \" \", подчерта Нинова като уточни, че БСП има проблем по темата с   срещу насилието над жени.   Като уточни, че говори от свое име, лидерът на БСП каза:  . Тя каза, че о     Запитана защо въпросите на опозицията към премиера Бойко Борисов са твърде малко (двайсетина за 1 година) Нинова отговори, че те са много повече,   \"Председателят на парламента злоупотребява с правата си и ни връща всички въпроси, не били от неговата компетентност и то се оказва, че той не е компетентен по всички въпроси. Има много проблеми, за които носи отговорност, но се крие\".   Нинова даде пример и с вчерашното поведение на Борисов, който участва в парламентарния контрол за пръв път от 11 месеца с думите: \" , и за това била виновна опозицията\".    Не може държавата постоянно да се изтегля от най-важните си сектори на сигурност и да иска да успее“, изтъкна лидерът на БСП. Тя подчерта, че всички инвеститори, които са заявили интерес, искат държавни гаранции, защото толкова години правителствата си сменят позициите по този проект, което води до несигурност у инвеститора.     които е внесъл министър Каракачанов, защото са изпълнили двете условия на БСП – да не се достига 2 на сто от БВП и да се ангажира българската промишленост. „Не казваме нито от коя страна, нито кой тип самолет трябва да се купят. Нека кажат хората, които разбират, да предложат варианти, финансова обосновка, да минат през МС, да влезе в парламента и тогава вече да направим избор“, каза още тя.  По повод кандидатстването ни за чакалнята за Еврозоната Корнелия Нинова подчерта, че отвън мнението е, че не сме готови.    , подчерта тя. По думите й трябва да се търсят съюзи и да се втвърдява тонът в защита на нашите интереси. „Споделям такова мнение и за това бях на среща с лидери на партии от Вишеградската четворка. Трябва да продължим да настояваме за влизане в Шенген. Както и за единни стандарти при храните\", категорична е Нинова.     Пакетът „Макрон“ унищожава българския транспортен бранш и около 12 000 транспортни фирми. Затова застанахме в подкрепа на всички мерки този пакет да не бъде приет. По-конкурентоспособни сме в този бранш, затова искат да ни елиминират от европейския пазар“.  Корнелия Нинова обясни, че проектобюджетът на ЕС за следващия програмен период предвижда с 5 на сто да се намалят парите за кохезия. По думите й обаче така ще се задълбочат различията. „Кохезионната политика в Европа не трябва да се намалява, а трябва поне да се запази същата\", заяви тя и поясни, че при определяне на парите за бъдещ период се вкарват нови критерии – демографска катастрофа и бедност.   \"Къде е справедливостта и солидарността? Така ние ще изостанем още повече“, заяви тя.  Председателят на левицата подчерта, че в  а нашите земеделци взимат най-малко субсидии и продукцията ни е най-неконкурентоспособна, а на Литва, Латвия и Естония се увеличават с 13 процента. Нинова посочи, че страните от Вишеградската четворка, заедно с Хърватска, Румъния и Словения, са подписали документ, че не искат да се намалява кохезията и земеделските субсидии и са поканили и България.    От какво си неутрален, от националния интерес на България ли? Кой председател е бил неутрален и не си е защитил националния интерес?“, попита тя. Като друга важна тема, по която не сме защитили националния си интерес, лидерът на БСП посочи и въпроса за миграцията, където други лидери са заявили ясно позиции, а у нас министър Радев казва: „Разглеждаме предложението на ЕК“.   като алтернатива на управлението на ГЕРБ - битката за качеството на храните, в образование, здравеопазването, икономиката. По повод на парламентарния контрол тя обясни, че председателят на НС злоупотребява с правата си и връща всички въпроси, отправени към премиера Борисов, с аргумента, че не са от неговата компетентност.   попита тя и коментира, че това е повод той да не идва в парламента и да не отговаря на въпрос, защото знае, че има много проблеми. По думите й той се крие от парламента. „Това отдавна не се е случвало – премиер да дойде в НС, да говори две минути абсолютни небивалици и да се измъкне през страничния вход, за да не отговаря на журналистически въпроси“, подчерта тя.     Ако има оставка на правителството, отиваме на избори. Там ще се види какво иска народът, стига да не са като тези в Галиче“, заключи Корнелия Нинова.  ", "date": "2018.06.09", "title": "Нинова: Не ни натрапвайте Истанбулската конвенция и гей браковете. Ще има обратен ефект (ВИДЕО)"}
{"url": "http://epicenter.bg/article/Dzheyhan-Ibryamov--Darzhavata-mnogo-zakasnya-s-modernizatsiyata-na-armiyata-/156399/2/0", "text": "Като държава сме закъснели изключително много с модернизацията на армията ни, както и усилията българските военни да се почувстват оценени. Това заяви в предаването \"Офанзива с Любо Огнянов\" на Канал 3 депутатът от ДПС Джейхан Ибрямов по темата за избор на нов изтребител и нова техника за сухопътните войски.  \"На Консултативния съвет за национална сигурност миналата година се възприе ускорено модернизиране на техниката. В момента се предлагат две решения - за ВВС и Сухопътни войски, забравихме флота\", посочи Джейхан Ибрямов.  Той поясни защо новото решение е по-добро от предишното. \"Ще има разсрочено плащане както за бойния самолет, така и за сухопътната техника за нашите войски за следващите години. Това не бе включено в предишния проект, затова той бе върнат и отменен, и сега предстои рестарт на това решение\", каза Джейхан Ибрямов.  \"Новият самолет и техниката за военните ни трябва да съответстват на рамките на НАТО - да са съвместими в рамките на НАТО. А кой е самолетът, от коя държава - всичко е въпрос на оферта, правилна преценка и особеностите в проекта: изплащане, офсет, индустриален ефект за държавата и икономиката ни\", продължи депутатът от ДПС.  Той отказа да посочи предпочитанията си към определена марка самолет, но едно от основните неща, за които настояваше ДПС, е \"за индустриалния ефект за българската икономика\". \"Дейностите да се правят в България, а не да търсим съдействие на други държави и фирми, които да идват и да ремонтират нашата военна техника. Ние имаме такива възможности и това е заложено в новия проект\", подчерта Джейхан Ибрямов.  За престрелките между премиера Борисов и президента Радев, депутатът бе категоричен: \"Имаме много коментари по тази тема, още когато започнаха т. нар. престрелки между \"Дондуков\" 1 и 2, това не говори добре за българската демокрация, руши авторитета й, показва ниво на авторитаризъм, когато те се обстрелват, няма как да има стабилни институции, които да си взаимодействат и да има контрол\".  Ибрямов продължи: \"Ние виждаме, че коалицията скърца, тя е неправилно създадена. ГЕРБ направиха огромна грешка - не българският народ, а те избраха за коалиционен партньор крайни националисти в изпълнителната власт. През последните дни ни заливат с престрелки между министри и вицепремиери - без коментар!\"  ", "date": "2018.06.09", "title": "Джейхан Ибрямов: Държавата много закъсня с модернизацията на армията "}
{"url": "http://epicenter.bg/article/-quot-Sofiya-Prayd-quot--i-dve-kontrashestviya-blokiraha-Sofiya--OBZOR--VIDEO--/156401/2/0", "text": "Гей парад и две контрадемонстрации блокираха центъра на София в съботния ден. Стотици полицаи бяха вдигнати на крак заради събитията, предаде Нова тв.  11-ото издание на \"София Прайд\" се проведе под мотото „Различни хора, равни права!“. За пореден път организаторите и участниците настояват за равни права на всички, независимо от сексуалната им ориентация и техния избор. От кадрите, излъчени по телевизиите се видя, че те все пак са били застигнати от \"проклятието\" на евродепутата Ангел Джамбазки. Дъждът, който се изсипа над центъра на столицата, намалил участниците до няколкостотин, признаха организатори на събитието. Участниците в парада настояват за законови промени, които да позволяват на хомосексуалните да получават медицинска информация за партньорите си, да могат да ги наследяват при смърт, както и да осиновяват деца.  Шествието беше подкрепено от общо 24 дипломатически мисии у нас, включително тези на Великобритания, Белгия и дори Австралия, която няма посолство в София.  В отговор на „София Прайд” 2018 се проведоха две други шествия. Едното – „Поход за семейството\", защитава традиционния брак и християнските семейни ценности. Другото бе под мотото „Да запазим децата от разврата\" и се организира от движение „Национална съпротива\".  Полицията и жандармерията взеха всички мерки, за да не допуснат маршрутите на шествията да се пресекат.  ", "date": "2018.06.09", "title": "\"София Прайд\" и две контрашествия блокираха София (ОБЗОР, ВИДЕО) "}
{"url": "http://epicenter.bg/article/Karakachanov--Blagodarya-na-deputatite-ot-BSP-za-podkrepata-im-za-samoleta-i-boynata-mashina-za-BA-/156402/2/0", "text": "Ще започна с благодарност към депутатите на БСП за подкрепата тим за проектите за нов самолет и нова бойна машина за пехотата. Това заяви за \"Офанзива с Любо Огнянов\" вицепремиерът и министър на отбраната Красимир Каракачанов в свое импровизирано пряко включване по телефона. проектите.  \"Ако се бяха увлекли по Марешки, щяхме още да си играем на леви и десни, сини и червени. Благодарим за подкрепата, темата на срещата беше точно това - уж имало спекулации, тайни преговори, но всички те бяха в зала Запад. Сега съм длъжен да благодаря на колегите от БСП, че подкрепиха проекта\", продължи Карачанов в отговор на намеците на Атанас Зафиров, член на ИБ на БСП, че в коалицията имало завист \"кой е по, по, най\", и отсъствието на министъра при гласуването на проекта в НС в четвъртък, уж като доказателство за тезата му.  Министърът на отбраната призна, че изпитва опасения дали е траен интереса за продажба на Ф-18. \"По отношение на опасенията им, аз също имам за Боинг Ф-18, дали са трайни интересите им, дали ще се включат в цените. Имам опасения как ще се подходи към въпроса за желанието ни част от поддръжката да става в нашите военни заводи. Но това ще го решим с обща помощ и разбиране от страна на всички, за да може парите на българския данъкоплатец да остават тук\", каза Красимир Каракачанов.  Той коригира Атанас Зафиров, който изрази опасения за качеството на самолетното гориво за българските изтребители на служба. \"По отношение на горивата - г-н Зафиров бърка: не беше за горивата, а за маслата, и случаят бе от преди няколко месеца. В Русия са влезли нови регулации, маслата сега са заменени с френски - тук не е въпрос за горивата. Те са специализирани, доставят се от няколко фирми. В България, за съжаление, не се произвеждат такива горива\", отбеляза Каракачанов.  \"За изтребителя изискването ни е да се поемат част от ремонтните дейности в България. Това е по-сложно, защото нашият завод в Пловдив няма лиценз за поддръжка дори за руска техника, тъй като е изтекъл. Заводите ни в Пловдив и София пък нямат лиценз за поддръжка на западна техника. Иначе руските хеликоптери и в момента се ремонтират. България има своите способности - не само поддръжката на бойните ни машини за пехотата, но и сглобяването на машините ще е в България, целият жизнен цикъл - в България. Поне 3 от заводите \"Терем\" могат да извършват това. За самолетите проблемът е по-сложен, защото в България никога се е ремонтирала западна бойна техника\", призна Каракачанов.  По думите му сегашните изтребители МиГ-29 и Су ще се ползват през следващите 10 г. до придобиването на нова въздушна ескадрила.  \"За бройката на новите самолети - преди пишеше, че имаме 8 или 9 самолета да купим. Сега сме написали минимум 8 самолета, а ако сега някой ни предложи 10, 11 или 12 за същата цена, тогава \"берекет версин\", както казваме ние\", пожела си военният министър.  Той твърдо подкрепи предложенията на другия вицепремиер от ОП - Валери Симеонов, за предложенията му за намаляване на шума в курортите. \"По отношение на шума за българските граждани - да. По отношение на т. нар. преместваеми проекти, където той (Валери Симеонов) е заложил площ до 15 кв. м, това не е нормално. Но той е съгласен да коригираме нещата преди проектът да влезе в НС\", поясни Красимир Каракачанов.  ", "date": "2018.06.09", "title": "Каракачанов: Благодаря на депутатите от БСП за подкрепата им за самолета и бойната машина за БА "}
