{"url": "http://epicenter.bg/article/tazi/202287/2/0", "text": "Тази нощ е тайнствена. Тази нощ е свята. Предвечният Бог слиза от небесата, за да се сбъдне великата тайна на Боговъплъщението. Този ден се нарича \"Бъдни вечер\", защото молитвено се пожелава всичко най-добро за в бъдеще (бъднини).   Не само богоизбраният народ - древният Израил, но и античният гръко-римски свят имат от векове предчувствието за идването от небесата на Месия като централно събитие в живота на човечеството. Цицерон (106-43 г. пр.Хр.) се позовава на прастаро предание, според което ще се яви небесен Избавител, Който ще спаси целия човешки род. На Бъдни вечер християнският свят очаква Рождество Христово   В свое стихотворение Хораций (65-8 г. пр.Хр.) разсъждава: \"Кой е в състояние да ни примири с Небето? Никой смъртен, дори и най-праведният. Само Бог може да осъществи това велико дело. Нека слезе Той от небесните висини, като вижда нашите бедствия\".    Най-поразително е обаче свидетелството на Вергилий (70-10 г. пр.Хр.). Чрез Кумейската Сивила - загадъчна древна гадателка и прорицателка - той прави предсказанието:    \"Ще се роди тайнствено Дете, Син на Божеството, чрез Което ще се поднови всичко създадено. То ще убие змията-звяр, ще премахне греха и ще въдвори мир в цялата земя...\"    Античният свят е бил обхванат от дълбока криза. (Впрочем в много отношения тя наподобява духовните търсения и на нашето съвремие - историческите паралели очертават сходството.) Това е била цивилизация, която е започнала да изяжда самата себе си. Тя е поставила материалното над духовното. Това е бил свят, разтърсван от слепи страсти - свят на демагогия и излъгани тълпи, на разпътство, на омраза и безчовечност. В него обаче е бил дълбоко стаен копнежът по истинния Бог...    И в тази безнадеждна действителност - през оная Велика нощ на Ориента - идва Божествената Любов. Идва тихо и незабележимо. В спокойно величие и тържественост.   Не с грозната мощ на оръжието, не с бързопреходния блясък на политическата власт и не с проникновението на рационалното познание. Вечният Живот навлиза в тленността на нашия свят. Висшата реалност обновява в потока на относителното безусловните ценности на човешкия живот. Хвърлен е мост, който съединява Бога с човека, висшето с нисшето.    Във вид на невинен Младенец, роден от Девица в пещерата край Витлеем, Бог идва на земята, повит и положен в ясли, за да се сбъдне предсказаното от старозаветните пророци.    Бог се явява в плът като най-обикновен Син Човечески. А Неговото учение, най-кратко изразено, е: \"Обичайте се, хора! Това е единственият път на вашето спасение!\"    Дълбокият поврат трябва да стане вътре в самите нас - да ни изтръгне от стихията на зверските инстинкти, да ни преобрази със силата на любовта и човечността, с добротата и душевната хармония.    \"Ако Иисус се роди сто пъти във Витлеем и нито веднъж в самия тебе, в твоето сърце, напразен е твоят живот\" - възкликва мистикът поет Ангелус Силезиус (1624-1677).    А църковният отец и мислител св. Ефрем Сириец (IV в.) с проникновението на източен мъдрец пише:  \"Днешният ден е ден на спасение. Той ни учи на мъдрост. Днешната нощ носи мир и тишина на вселената. Тази нощ принадлежи на Кроткия. Нека всеки да превъзмогне своята ярост и суровост.    Тя [днешната нощ] принадлежи на Смирения. Нека всеки да обуздае гордостта си и да смири високомерието си. Днес е възсиял денят на милостта. Нека никой не преследва другия с отмъщение за нанесената му обида.    Настъпил е денят на радостта. Нека никой да не причинява печал и скръб.    Това е ден на благоволението. В него няма място за жестокосърдечност. Това е ден, безоблачен и ясен. Нека всеки обуздае гнева, нарушаващ мира и хармонията.    Това е денят, в който Бог е слязъл сред грешниците. Нека се засрами праведникът, който лицемерно се гордее пред грешника...    Днес Самото Божество се е вселило в човешката природа, за да се устреми и тя към всичко свято\".   В навечерието на Рождество Христово Негово Светейшество Неофит - Българският патриарх и Софийски митрополит, ще оглави празничното богослужение в храм-паметника \"Свети Александър Невски\".  Нашата християнска вяра отново ни пренася под грейналите небеса на светата Витлеемска нощ и по традиция стотици богомолци ще посрещнат заедно вечерта на Бдението в патриаршеската катедрала.  От 18:00 часа ще бъде отслужено празничното богослужение. По традиция тази вечер в патриаршеската катедрала ще бъде отслужена утринната служба - богослужението, което утре на Рождество Христово ще бъде извършено в другите православни храмове в страната. Това е така, за да може българският патриарх пръв да отправи посланието си за мир и да поздрави българския народ.    ", "date": "2019.12.24", "title": "На Бъдни вечер християнският свят очаква Рождество Христово"}
{"url": "http://epicenter.bg/article/Koleda-bez-snyag---s-vyatar-i-dazhd/202288/2/0", "text": "Днес от северозапад с умерен и временно силен вятър ще продължи да нахлува студен въздух. Ще преобладава облачно време и на места ще превалява слаб дъжд, а в планинските райони слаб сняг. Температурите ще се понижат още и минималните ще бъдат между 2 и 7 градуса, а максималните - между 5 и 10 градуса.   Атмосферното налягане ще продължи да се повишава, но ще остане по-ниско от средното за месеца.   Над Черноморието ще преобладава облачно време, но само на отделни места ще превали слаб дъжд. Ще духа умерен и временно силен северозападен вятър.   Максимални температури на въздуха 9-11 градуса. Температура на морската вода е 12-14 градуса. Вълнението на морето ще бъде 2-3 бала.   Над планините ще е предимно облачно и на места ще превалява слаб сняг. Ще духа силен до бурен северозападен вятър. Максимална температура на височина 1200 метра около 1 градус, на 2000 метра - около минус 4 градуса.   И в сряда ще преобладава облачно време, на места с превалявания, предимно слаби.   През деня те ще са предимно от дъжд, а сняг ще вали в планините и планинските райони.   Във вечерните и ранните сутрешни часове на места в Западна България и Предбалкана дъждът ще се примесва със сняг. Ще продължи да духа умерен вятър от запад-северозапад. Жълт код за опасно време за вторник е обявен за по-голямата част от страната.   Според синоптиците силният вятър ще обхване 19 области от Централна и Западна България. Възможни са пориви на вятъра до 100 километра в час. Единствените области, в които вятърът няма да е толкова силен, са: Перник, Кюстендил, Смолян, Варна, Бургас, Ямбол, Шумен, Силистра и Добрич.   ", "date": "2019.12.24", "title": "Коледа без сняг - с вятър и дъжд"}
{"url": "http://epicenter.bg/article/Badnikat---simvol-na-razhdashtiya-se-Bog/202289/2/0", "text": "Денят преди най-големия и тържествен зимен празник Коледа българите наричат Малка Коледа, Суха Коледа, Бъдни или Каден вечер, Малото Коледо (в Софийско), Крачун (в Плевенско и крайдунавските селища), Неядка (в Дупнишко), Бъдник, Коледа, Детешка Коледа, Мали Божич.    Във всеки дом започва подготовка за Бъдни вечер, когато всички ще се съберат около празничната трапеза в очакване на голямото събитие в християнския свят - раждането на Христос.   За тракийските селища Бъдни вечер е втората кадена вечеря, а за останалите български краища - първа кадилка, откъдето е и названието Каден вечер, разказва етнологът доц. д-р Валентина Шарланова от Института за етнология и фолклористика с Етнографски музей при БАН.    Стопанките отделят особено внимание и умение на приготвянето на бъднивечерските и коледните хлябове. Те са три вида, според предназначението им в обичаите. Едните са посветени на Коледа - големи кръгли пити, наричани боговица, богова пита, божичник, светец. Върху тях има пластична украса от тесто, като най-често се изобразява кръст и цветя. В Западна България стопанките омесват и пита със сребърна пара или с други белези в нея - сламка, мънисто и по тях гадаят за бъдещето.    Вторият вид хлябове са посветени на селския поминък - земеделие, скотовъдство, и на къщата. От тесто се моделират предмети, свързани със селскостопанската дейност в съответния район и оттам хлябовете се наричат гумно, харман, рало, орач, кошара, бъчва. Момите приготвят обредни хлябове, наричани вит-превит кравай, за избраниците си - коледарите, като сплитат пръчки тесто като плитка и ги обграждат с обръч. За малките коледарчета се омесват коледни кравайчета, колачета, пупки.    Из селото тръгват коледарчета - момченца на възраст от 6-7 до 10-12 години, заради което празникът е познат и като Детешка Коледа. Те са разделени на групи и с преметнати през рамо шарени торбички и дрянови тояжки в ръце, наричани кофръжалка или коледница, влизат от къща в къща, изричат благословии и пеят песни, с които пожелават плодородна година. Стопаните ги посрещат със сито, пълно с жито, с което посипват коледарчетата. Още при прекрачването на прага на къщата те казват: Бог се роди, Коледо! и питат домакините:    Славите ли млада Бога?. А те им отговарят: Славиме!    Стопаните даряват коледарчетата със сланина, сушени плодове, орехи, с дребни монети, със специално приготвените кравайчета, които децата нанизват на дряновите си тояжки.    Важен момент от бъднивечерската обредност е приготвянето, запалването и обичаите около празничния огън. Момък отсича здраво буково или дъбово дърво, което миросват при огнището - мажат го с осветено в черквата масло, пробиват дупка в дебелия му край и в нея наливат масло, вино, слагат тамян и я запушват с дървен клин. Така дървото става бъдник, коладник и е символ на раждащия се през тази нощ млад Бог. После го увиват в бяло ленено или конопено платно и го оставят край огнището.    Вечерта стопанинът тържествено запалва бъдника в огнището и там той гори през цялата нощ на Бъдни вечер, а и през останалите коледни нощи. Ако огънят загасне, това се приема за много лоша поличба.    На бъднивечерската трапеза се слагат нечетен брой постни ястия - варено жито, варен фасул, сарми с ориз или булгур, пълнени чушки с фасул, ошав, орехови ядки. Според народната вяра на трапезата трябва да има от всичко, което е произведено през годината.    Бъднивечерската трапеза се нарежда на земята, като под нея разстилат слама, защото у слама се е намерил, т.е. родил Младенецът. Върху нея се слага кълчищен чувал за жито, а отгоре постилат шарен месал, трапезник - домашно тъкана покривка. До трапезата поставят палешника и ремъка от ралото, ръкавица, пълна с жито, кесия с пари.    Бъдни вечер преминава в тесен семеен кръг и не може да започне, ако всички не се съберат около трапезата, като оставят място и за покойните роднини. Следва задължителното прекадяване на ястията, на помещенията в къщата и на стопанските постройки в двора, което прави най-възрастният мъж в семейството. Той кади с палешника от ралото или с керемида, в които са сложени няколко въглена и тамян. Прекадяването се прави три пъти и е съпроводено от благословии.    В Западна България на Бъдни вечер изнасят на двора трапезата и викат:  Джермане, Джермане, облаче! Дойди да вечерамо. Сега да дойдеш, а летоска очи да ти не видимо, ни на нива, ни на ливада!    Тази покана е отправена към Джерман, който според народната вяра е един от градушкарите.    Стопанинът и стопанката на къщата издигат високо над главите си обредния хляб - боговицата и пожелават:    Толково да е житото, да се ражда гроздето, ечемикът и царевицата! Да се плодят агнетата, козите и кравите!    После разчупват питата и дават на всички по едно парче. Първото парче винаги оставят за Света Богородица или го слагат под домашната икона. На когото се падне сребърната пара от питата - той ще бъде здрав и честит. На трапезата се спазват забрани и се изпълняват обредни действия, които имат за цел да осигурят плодородна година. Никой не трябва да става по време на вечерята, за да не стават и квачките от яйцата, докато ги мътят. Само на стопанина е позволено да става, но трябва да ходи приведен, за да се превиват и житата от зърно.    Гадаене за берекет и здраве    На Бъдни вечер се гадае за това какво ще бъде времето през различните месеци на годината. Взимат се 12 люспи от лук, във всяка от която поставят сол и я наричат на съответния месец. Ако люспата остане суха, то и нареченият на нея месец също ще е сух и топъл. Месецът, чиято люспа се навлажни, ще бъде дъждовен.   Гадае се и за здраве. Разчупват орех и гледат какъв е отвътре: ако ядката му е здрава - и човекът ще се радва на здраве, но ако е изгнила - лоша болест го чака. Всеки хвърля в горящия огън дрянова пъпка или зърна жито и ако те пукнат и подскочат - това означава, че човекът ще бъде здрав. На Бъдни вечер се правят и момински гадания за предстоящо задомяване. Девойките слагат първата хапка от трапезата под възглавницата си и вярват, че ще сънуват кой ще е бъдещият им жених.    Преди всички да се наредят около трапезата или преди изгрев слънце на Коледа заплашват, засичат дръвчетата, които не дават плод. Някой от семейството заплашва с брадва, че ще отсече фиданката, а друг го възпира с обещание, че през другата година дръвчето ще роди богато. На някои места се среща заплашване на нераждали жени, на домашен добитък и на малки деца, които не са проходили навреме.    След демократичните промени у нас през 1989 г. се възобнови официалното честване на Бъдни вечер и Коледа. Днес това са едни от най-почитаните семейни празници, на които се събират роднини, някои от които задължително пристигат и от чужбина, където живеят, за да бъдат с най-близките си хора на тези големи християнски празници. Изпълняват се и повечето от традиционните обичаи, характерни за Бъдни вечер.", "date": "2019.12.24", "title": "Бъдникът - символ на раждащия се Бог. Обредните хлябове са с кръст и цветя"}
{"url": "http://epicenter.bg/article/Poveriya-za-Badni-vecher--Moma-za-zhenene-ne-biva-da-mesi-pita--a-koyto-se-oglezhda--skoro-shte-pobelee/201896/2/0", "text": "  В народните обичаи могат да се открият различни традиции, някои от които езически и съответно несъвместими с християнството и православната вяра.    Вечер всички членове на семейството сядат на масата.  Трапезата на Бъдни вечер е тържествена и постна тъй като е последният ден от Рождественския пост. На нея трябва да има 7, 9 или 11 ястия – нечетен брой. Това са три от свещените числа на древноюдейската Кабала.    На трапезата трябва да има: варено жито, варен фасул, сърми, пълнени чушки с боб (или ориз), ошав, туршии, лук, чесън, мед и орехи, вино. В някои краища правят също тиквеник, зелник и малка пита, в която е скрита паричка (на когото се падне, ще бъде щастлив цялата година).    В четирите ъгъла на стаята се поставя по един орех. Това се прави, за да се осветят четирите краища на света.    При разчупване на обредния хляб първото парче символично се оставя за Богородица и починалите, после за къщата, а следващите се раздават на всеки член от семейството според възрастта, както и на домашните животни. След приключване на вечерята трапезата се оставя неприбрана, в символ на очаквания гост.    Под софрата се слага слама, напомняща за Витлеемските ясли, в които е родила Дева Мария. Най-възрастният представител от рода прикадява с тамян трапезата и къщата и прочита молитва. В огъня през цялата нощ трябва да гори дъбово или крушово дърво, наричано бъдник, което с топлината и светлината си символизира раждането в света на Христос. По традиция, най-старият мъж в семейството гадае по бъдника каква ще е следващата година. През нощта коледари тръгват по къщите и пеейки народни и църковни песни разнасят радостна вест за Христовото Рождество.    В езическите традиции денят е свързан с плодородието и с началото на нарастването на деня, надвиването на нощта. Затова се и чества, като на трапезата се поставят храни, които при приготвянето набъбват. Извършват се магически действия (гадаене) за плодородие, за здраве и благополучие на всеки член от семейството.      Ако сребърната пара е в парчето, отделено за Богородица или за къщата, годината ще е много добра за всички.    Мома или момък могат да узнаят името на годеника или годеницата си, с които им е отредено да бъдат. Затова трябва да успеят да станат незабелязано от трапезата и да подслушат какво си говорят съседите. Първото мъжко или женско име, което чуят, е името на човека, когото ще срещнат още по празниците.    Листата на бръшляна от трапезата, сложени под възглавницата, могат да предскажат здравето на този, който е преспал върху тях. Ако са останали свежи и зелени до сутринта, човекът ще е здрав през годината.    Зад палешника се оставят живи въглени, неречени за различни селскостопански култури. На сутринта се гледа дали въглените са изгорели. Колкото повече пепел има, толкова по-голямо ще е плодородието. Ако въглена е почернял, предсказанието не е добро.    На въглен може да се предскаже и времето през годината. Наричат се 12 въглена за 12-те месеца и отново пепелта показва дали ще бъдат благоприятни за реколтата и човека.    За изобилието на месеците през годината се гадае и с лук и сол. След като всички си легнат, домакинята разрязва глава кромид лук и слага в 12 люспи 2 – 3 щипки сол. Нарича ги на 12-те месеца и ги качва на покрива на къщата.    На сутринта гледа дали солта се е стопила или не. Ако се е стопила, съответният месец ще е дъждовен и плодороден. Ако солта е останала и се е втвърдила, месецът ще е сух и неплодороден.    Ако пепелта от бъдника на сутринта е много, много ще е и плодът по земята и стоката.    На Бъдни вечер се разчупват орехите, които са наречени на всеки още на Игнажден. Ако при счупването те останат цели, ако са бели и едри, човекът ще е здрав и ще му върви през годината.      Каквото е времето на Бъдни вечер, такова ще е и през юни    Ако на Бъдни вечер времето е облачно, пролетните култури ще са добри и пчелите ще носят повече мед. Ако целият ден е облачен, ще има болести през годината.    Ако на Бъдни вечер вали сняг, пчелите ще се роят много.    Ако времето е мъгливо, такова ще е то и през годината.      Моми, на които им е време да се омъжват, не месят хляб, защото се вярва, че ако се омъжат през годината, ще изнесат плодородието от къщата.    Пепелта от бъдника и сламата не се изхвърлят.    Който седне на трапезата, не бива да се оглежда много, защото рано ще му  побелеят косите.", "date": "2019.12.24", "title": "Поверия за Бъдни вечер: Мома за женене не бива да меси пита, а който се оглежда, скоро ще побелее"}
{"url": "http://epicenter.bg/article/Kmetat-na-Strelcha-e-otstranen-vremenno-ot-posta-si-/202300/2/0", "text": "Отстраниха кмета на Стрелча Стойно Чачов от поста на градоначалник. Това стана с решение на Общинската избирателна комисия, предаде Нова тв.    Причината за отстраняването е търговското му дружество „Българска асоциация по белот\" ЕООД, от чието управление нито е излязъл, нито търговската дейност на фирмата е прекратена.    „За“ предсрочно прекратяване на пълномощията му гласуваха общо 10 члена на ОИК.    Настоящото решение подлежи на обжалване пред Административен съд - Пазарджик по реда на чл. 459 от Изборния кодекс.   „Общинската избирателна комисия не може да отстрани от длъжност, тя може да прекрати правомощия. Не знам защо въпросната ОИК взима такова решение. Правомощията не са ми прекратени, аз ще обжалвам в 7-дневния срок, който комисията е написала. Със сигурност ще предприема действия. Нещата не са добре и не мисля, че така трябва да се случват”, заяви Чачов.  ", "date": "2019.12.24", "title": "Кметът на Стрелча е отстранен временно от поста си, участвал в асоциация за белот"}
{"url": "http://epicenter.bg/article/-quot-Spasi-Pernik-quot----s-shestvie-i-moleben-sreshtu-bezvodieto-/202305/2/0", "text": "Гражданско шествие и молебен за преодоляване на безводието в Перник организира Инициативният комитет „Спаси Перник”. Събитието ще се състои в неделя – от 12.30 часа, предава БНР.    Шествието ще тръгне от Съдебната палата, ще мине по улица „Търговска” до площад „Кракра”, където ще бъдат огласени исканията на гражданите.    Участниците в шествието ще бъдат облечени с жълти светлоотразителни жилетки.    В 13.30 часа в централния пернишки храм „Св. Иван Рилски” ще бъде отслужен молебен.    Заради драстичното намаляване на водата в язовир „Студена” и доближаването до мъртвия му обем на 21 декември в Перник бе обявено бедствено положение, в сила е и нов по-строг воден режим, като водата се пуска и спира веднъж дневно.    И през празничните дни продължават аварийно строителните дейности. Вчера бе възстановен нарушения праг на Владайския канал, а днес ще бъде извършен оглед и преценка за изграждане на тръба над „гъбата“ от тиня за довеждане на водата до водното огледало на язовира.    До 27 декември трябва да бъдат извършени спешни аварийно-възстановителни работи при Клон 2 на водопровода в Перник с цел намаляване загубите от течове по трасето.    Всички планирани за изпълнение дейности са описани със срокове и отговорници в заповед на кмета Станислав Владимиров, която е допълнение към заповедта, с която бе обявено бедственото положение.  ", "date": "2019.12.24", "title": "\"Спаси Перник\" - с шествие и молебен срещу безводието "}
{"url": "http://epicenter.bg/article/Borisov-pozdravi-Zoran-Tegeltiya-za-izbiraneto-mu-na-posta-premier-na-Bosna-i-Hertsegov/202306/2/0", "text": "Министър-председателят Бойко Борисов изпрати поздравителна телеграма на Зоран Тегелтия по повод избирането му на поста председателстващ Съвета на министрите на Босна и Херцеговина. Това съобщиха от правителствената информационна служба.    „Убеден съм, че с Вашия личен принос и дългогодишен професионален опит Босна и Херцеговина ще постигне напредък, който ще бъде видим и ще отговори на високите очаквания на гражданите за социални и икономически реформи, ще издигне върховенството на закона и борбата с корупцията в основни вътрешнополитически приоритети“, пише в телеграмата премиерът Борисов.    Българският министър-председател подчертава, че в рамките на съпредседателството на Берлинския процес през 2020 г. България ще продължи да подкрепя Босна и Херцеговина в европейската й интеграция и в трансформацията на Западните Балкани в мирен и проспериращ регион.    В поздравителната телеграма премиерът Бойко Борисов изразява и задоволството си от активния политически диалог през последните години както на двустранно, така и на международно равнище.    Вицепремиерът и министър на външните работи Екатерина Захариева също изпрати поздравителна телеграма до новоизбрания вицепремиер и министър на външните работи на Босна и Херцеговина Бисера Туркович, съобщиха от пресцентъра на Министерството на външните работи.    „Убедена съм, че с Вашия дългогодишен дипломатически опит Босна и Херцеговина ще постигне видим напредък в процеса на европейска и евроатлантическа интеграция, като по този начин ще отговори на високите очаквания на гражданите“, пише Захариева.    Българският външен министър препотвърди подкрепата на България за европейската интеграция на страните от Западните Балкани и изтъкна, че традиционно добрите приятелски отношения между България и Босна и Херцеговина допринасят за просперитета и стабилността в Югоизточна Европа.  ", "date": "2019.12.24", "title": "Борисов поздрави Зоран Тегелтия за избирането му на поста премиер на Босна и Херцеговина"}
{"url": "http://epicenter.bg/article/Prezidentat-i-saprugata-mu-shte-prisastvat-na-blagotvoritelniya-spektakal--quot-Balgarskata-Koleda-quot--/202307/2/0", "text": "Президентът Румен Радев и неговата съпруга Десислава Радева ще присъстват на традиционния благотворителен спектакъл „Българската Коледа“ на 25 декември, сряда. Това съобщиха от прессекретариата на държавния глава.    Концертът ще се проведе от 20.00 часа в Народния театър „Иван Вазов“ и ще бъде излъчен пряко по Нова телевизия, Българското национално радио и БНТ Свят.    Седемнадесетото издание на благотворителната инициатива си поставя за цел да подпомогне лечението на конкретни деца и да осигури високотехнологична медицинска апаратура за диагностика, лечение и рехабилитация. Тази година спектакълът се реализира от екипa на „Dream Team Productions”. Oт сцената на Народния театър изявени български музиканти, танцьори, спортисти, актьори и журналисти ще подкрепят благородната кауза.    Наум Шопов и Петър Милошев ще бъдат водещи на спектакъла „Българската Коледа“, а в благотворителния концерт ще вземат участие известните български изпълнители Миро, Орлин Горанов, Графа, Любо Киров, Люси Дяковска, Фондацията, Теодосий Спасов, Веско Ешкенази, Виктория Георгиева, Печенката и Деси Тодорова, Еделина Кънева, танцьорите Джорджия Кънчева и Антон Кандауров, вокална група Бон-Бон, Детски хор на Българското национално радио и солисти от „Северняшки ансамбъл“ Плевен.    Актрисата Диана Димитрова, певицата Поли Генова, актьорите от Народния театър – Деян и Дарин Ангелови, Бойка Велкова, Радина Кърджилова и директорът на театъра Мариус Донкин, д-р Неделя Щонова и Националният ансамбъл по художествена гимнастика също ще са сред застъпниците, които ще призоват за съпричастност и подкрепа.    Участие в спектакъла ще вземат и журналисти от Нова телевизия, Българската национална телевизия и бТВ. По време на концерта ще бъдат разказани историите на деца, чието лечение и рехабилитация се подкрепят от благотворителната инициатива.    Допълнителна информация за „Българската Коледа“, както и начините, по които може да бъде направено дарение, са посочени на интернет-страницата на благотворителната инициатива:  .  ", "date": "2019.12.24", "title": "Президентът и съпругата му ще присъстват на благотворителния спектакъл \"Българската Коледа\" "}
{"url": "http://epicenter.bg/article/S-pari-ot-chuzhbina--Tseli-sela-i-kvartali-u-nas-zhiveyat-sas-sredstva-na-rodnini-zad-granitsa--VIDEO-/202311/2/0", "text": "Над 920 милиона евро са насочени към България от емигранти, които работят зад граница за първите 9 месеца на годината. Много домакинства у нас разчитат на близки зад граница и за осигуряването на пари и за Коледа и Нова година, предава бТВ.    Справката на БНБ показва, че най-много средства идват от Германия - почти 190 милиона евро. Следват парите от САЩ и Испания.    Оказва се, че за деветмесечието парите от емигрантите надскачат значително преките чуждестранни инвестиции    Парите от българи, които работят зад граница и изпращат пари у нас, нарастват за изминалите години - от 880 милиона през 2017-а до 922 милиона тази година.    У нас има цели села и квартали, чиито жители разчитат на свои близки, работещи зад граница.    Синът на семейство Жекови от години живее в Германия и изпраща пари. Там е и семейството му. Марианка и Георги са пенсионери с месечен доход от общо 500 лева. Казват, че без парите от сина трудно ще оцелеят.    От чисто икономическа гледна точка няма голямо значение откъде идват парите - дали от тук, или от чужбина. Важното е, че влизат в икономиката като потребление, а това потребление стимулира бъдещи инвестиции, смятат икономистите.    Голяма част от чуждите инвестиции не са и съвсем инвестиции. Това са заеми, отпуснати от компаниите майки на българските им дружества, които ще трябва да се връщат.    Разликата между емигриращите зад граница българи и тези, които се връщат се свива. Въпреки това онези, които напускат, все още са повече.  ", "date": "2019.12.24", "title": "С пари от чужбина: Цели села и квартали у нас живеят със средства на роднини зад граница (ВИДЕО)"}
{"url": "http://epicenter.bg/article/Kak-da-opazim-doma-si-ot-kradtsi-po-praznitsite--/202299/3/0", "text": "С наближаващите Коледни и Новогодишни празници хората, заразени с настроение и празничен дух, стават малко по-непредпазливи. Купуването на подаръци е приятно занимание, което трябва да донесе радост на всички и затова е важно да се положат максимални усилия за превенцията на джебчийските кражби.                      Почивните дни около Коледа и Нова година, освен емоции и богати трaпези, предоставят възможности за пътуване в страната и чужбина. И тази година много българи ще напуснат домовете си, за да гостуват на свои близки и приятели.    Добре е да се вземат мерки за предпазване на жилището и ценните вещи преди заминаване. Ежегодно от полицията припомнят на всички граждани да бъдат предпазливи, отговорни и да не допускат небрежност към имуществото си.                     ", "date": "2019.12.24", "title": "Как да опазим дома си от крадци по празниците? "}
{"url": "http://epicenter.bg/article/-quot-Vzglyad-quot---quot-Severen-potok-2-quot--shte-bade-zavarshen---po-edin-ili-drug-nachin-/202292/4/0", "text": "След като Вашингтон обяви санкции срещу \"Северен поток 2\", Русия е принудена да търси нови изпълнители, за да завърши газопровода. Според руски и западни анализатори Москва има няколко начина за решаване на проблема. Но всеки от тях има своите предимства и недостатъци, коментира руският вестник “Взгляд“    Проектът за изграждането на газопровода \"Северен поток 2\" ще бъде реализиран въпреки американските санкции. Това обяви в неделя руският външен министър Сергей Лавров. Според министъра решението на Вашингтон за нови санкции е \"много трудна за разбиране ситуация\". „Никога не съм мислил, че политиците могат да вземат такива решения, които не правят чест на сериозни политически фигури“, добави Лавров.    „Той (проектът) е заплашен. Казах, че така или иначе ще се случи, въпреки всички тези заплахи. Първо, убеден съм, че европейците разбират техния търговски интерес. Второ, има интерес от гледна точка на осигуряването на дългосрочна енергийна сигурност. Трето, разбира се, те бяха унижени. Все пак се чуха мнения, включително от Берлин, което показва, че чувството за собствено достойнство сред нашите европейски партньори все още е запазено“, каза министърът.    Изданието припомня, че в събота президентът на САЩ Доналд Тръмп подписа военния бюджет, като задължи администрацията му да наложи санкции срещу изпълнители за изграждането на \"Северен поток 2\" и \"Турски поток\". След това швейцарската компания Allseas, която полага тръбите „Северен поток-2“, обяви спирането на строителството в териториалните води на Дания.    Според американската агенция S&P Global Platts Analytics, тази ситуация принуждава Русия да търси нови изпълнители, за да продължи работата. S&P счита кораба за полагане на тръби „Фортуна“, която се намира в германското пристанище Мукран на 60 морски мили от датския участък на газопровода, за най-вероятния претендент.    Но има техническа пречка за това - по искане на Копенхаген такива съдове трябва да имат динамична система за позициониране, която позволява автоматично да се задържат в положение чрез използване на двигатели и тласкачи. Фортуна не отговаря на тези изисквания.    Вторият кандидат за завършване на работата може да бъде корабът за полагане на тръби „Академик Черски“, който се управлява от флота на „Газпром“ и е оборудван с динамична система за позициониране. Но сега корабът е в пристанище Находка и ще може да пристигне в датски води едва два месеца по-късно.    Вестникът припомня, че по-рано компанията Nord Stream 2 обеща да завърши изграждането на газопровода през 2020 година. А руският вицепремиер Дмитрий Козак обяви, че газопроводът ще бъде пуснат в средата на следващата година. Сега обаче крайните срокове за завършване на строителството и въвеждане в експлоатация на „Северен поток-2“ може да се изместят до края на 2020 г., каза Игор Юшков, водещ експерт в Националния фонд за енергийна сигурност. Според него сега Русия има три плана, в съответствие с които е възможно да продължи работата по газопровода.    „План А“ е опит за лобиране на отлагането на налагането на санкциите срещу „Северен поток-2“ за 30 дни, което е допустимо от американското законодателство. Allseas започна да проучва този въпрос, въпреки че корабите му вече са напуснали строителната площадка “, каза Юшков пред вестника. Той добави, че през следващата седмица всички заинтересовани играчи ще се опитат да разберат подробностите за санкциите от Министерството на финансите на САЩ, въз основа на опита на ExxonMobil и купувачите на ирански петрол, които вече са получили подобни забавяния при изпълнение на договорите си.    „Но в този случай американците ще започнат да изискват отстъпки от Русия и Германия във всичко - от Сирия до Донбас. Затова трябва да помислим за това, което е по-малко болезнено за нас: да откажем сътрудничеството си с Allseas или да изпълним други изисквания на американците? “- каза Юшков.    \"План Б\" е използването на собствени тръбополагащи кораби като \"Фортуна\", \"Академик Черски\" и някои други. Вярно, „Фортуна“ има технически ограничения, а „Академик Черски“ бездейства на пристанище Находка от октомври. Тогава санкциите срещу „Северен поток-2“ ще се прилагат и по отношение на „Газпром“, което може да доведе до изтласкване на руската компания от европейския пазар на газ“, коментира експертът.    „План В“ – да се потърси помощ от Китай. „Основният плюс на тази опция е, че Пекин традиционно игнорира американските санкции. Най-яркият пример е китайски кораб, полагащ енергомост от Кубан до Крим. Що се отнася до минусите, това е отдалеченото местоположение на китайските плавателни съдове и допълнителни разходи за заплащане на тяхната работа “, добави експертът.    Ако Русия не успее да изпълни „План А“ (тоест завършването на „Северен поток-2“ от швейцарската компания в рамките на 30 дни), крайните срокове за въвеждане в експлоатация на новия „Северен поток“ ще бъдат изместени до края на 2020 г., смята Юшков.    На същото мнение е и директорът на Институт за национална енергетика Сергей Правосудов. Според него изграждането на тръбопровода, който е 90% изграден при всички случаи ще бъде завършено. Единственият въпрос е времето на изпълнение на проекта.    „Най-лесният вариант е да се изгради „Северен поток-2“ самостоятелно. За да стане това, е необходима подмяна на оборудването с \"Фортуна\", така че да отговаря напълно на изискванията за работа в териториалните води на Дания. Или да да бъде докаран „Академик Черски“ от Находка. Това е въпрос на време “, каза Правосудов пред вестник „Взгляд“.    В същото време, според експерта, евентуалното разширяване на санкциите срещу \"Газпром\" няма да повлияе на окончателното изпълнение на „Северен поток-2“. „Да, има шанс за налагане на санкции срещу \"Газпром\", но те най-вероятно ще засегнат следващите проекти. Например, ако една компания възнамерява да изгради подобни подводни тръбопроводи или „Северен поток 3“, обясни Правосудов.    Но във всеки случай руските компании трябва да разберат, че „санкционното въже ще бъде затегнато по-здраво и по-здраво“, казва Юшков. „Време е не само „Газпром“, но и други компании да предприемат подходящи защитни мерки. Например, да се откажат от операции в долари, защото те стават твърде рисковани и да преминат поне към еврото“, заключи Юшков.  ", "date": "2019.12.24", "title": "\"Взгляд\": \"Северен поток 2\" ще бъде завършен - по един или друг начин "}
{"url": "http://epicenter.bg/article/Kevork-Kevorkyan--Svetlo---i-lazhlivo-/202290/11/33", "text": "Очаква се срещу Рождество човек да напише нещо ведро, нещо светло, нещо, което да пробуди надежда – с една дума, нещо лъжливо.  Много коварно е несмислено да продаваш надежда, да се наредиш в редицата на ония, които спекулират с нея.  Надеждата е най-опасния ни враг – Екзюпери говореше за „мъчението на Надеждата“.  Царе сме на дуращините, но все се надяваме Надеждата да ги поправи.  Никак не съм сигурен обаче, че тя има време за глупаци и бездарници.    Кръстят най-пропадналия квартал в някой град „Надежда“ – и са убедени, че всичко ще се оправи само. Може би дори са решили, че има някакъв Бог на Надеждата, специално предназначен да обслужва тукашните будали-властници.    Обаче дори един от милионите клетници у нас - които оцеляват някак под границата на бедността - да си легне гладен и все така отчаян в Светлата нощ, пак е достатъчно да не сме изобщо приповдигнати.    Ето, и катастрофата в Перник – тези хора там как ще се чувстват на Бъдни вечер? И коя година ще посрещнат те след няколко дни – може би 1920-а?  Празнувай Рождество – очаквайки чешмата на прокапе.    Преди време бившата вече областна управителка на Перник Ирена Соколова нарече възмутените от апартаментната афера на елита на ГЕРБ „социопати“.  Как ще се нарече сега самата тя след погрома над перничани?  Да започва от „социопат“ и да дълбае надолу в калта.    Все се втренчваме в отделни персони – за да скрием позорния факт, че общата нагласа на Властниците е причина за бедите ни – арогантна жажда за безотговорност, допълнена с предизвикателна глупост, тя пък сякаш не може да бъде изчегъртана по никакъв начин.    Патетично съобщават по телевизията, че на Бъдни вечер водният режим на перничани ще бъде облекчен – е, с какво се отличавате от толкова омразния ви „онзи“ режим, когато за Нова година пускаха мандарини.    Вижте сега, в какъв Рай сме затворени: язовири, които се източват и оставят цели градове без вода – и язовири, които преливат и давят близките села. И смятате, че това ще се промени някой ден – никога няма да се случи.    Защото за удавеното село Бисер не беше осъден никой, дори и докрай не разбраха, чия собственост е язовирът-убиец. Че как ще разберат, каквото и да е друго, то и не ги интересува.  Това създава образа на една налудна държава.    Същото е и с Аспарухово: ако следващият потоп издави отново десетина души, кметът Портних сигурно ще спечели изборите с 110 процента.    Така ще си караме: ту безводие – ту давене, ту суша – ту киша. А пък Гриша уж вече го няма. Навремето имаше такъв лаф: суша, киша, Гриша – комунистическия премиер Гриша Филипов здравата го подиграваха.  Ами сега – как е?    Свикнахме вече с всичко. Дори някой главанак и Рождество да отмени – и това ще приемем.    Сега масово рекламират едно устройство, което ти позволява да говориш на повече от 40 езика – с мигновен превод.  Трябва да измолим от японците да ни направят устройство, с което българи да говорят на български с българските Властници.    Чакаме нещата да се оправят някак от само себе си – след някакво разместване на тектонските плочи или друго някакво чудовищно намигане на Природата – готово, и сме оправени, друг шанс няма.    Най-големият подарък за Властниците, специално за Рождество, е опияняващият факт, че обикновеният българин е прекършен.    Нашата наивност е абсолютна, всепоглъщаща.  Не са виновни обикновените хора, но тяхната простосърдечност е много изгодна за Властниците.  Тия дни показаха по телевизията, как събират найлонови пликове и угарки от някакви дюни. Въображението им стига до дреболиите, за Големите Боклуци дори не смеят да помислят.  И едно детенце събираше фасове – и смятат, че по този начин то ще се добере до Надеждата.    Българинът не умее истински да състрадава дори самия себе си.  Все чака някакъв празник, който да го подсети, че е на опашката за чудеса, макар че тя е невъзможно дълга.    Задоволяваме се и се заблуждаваме с мимолетни морални жестове.  Но пък тия, които ни управляват/омърлят от десетилетия, състрадаваме щедро, те са амнистирани всякак, на тях Рождество не им е нужно.    „И вземеш луканка, и поканиш гости – и режеш, режеш, режеш“ – знаете тази реклама - докато нахраниш от екрана и някой клетник с едно виртуално парченце.    Телевизиите вършат някаква работа покрай „хуманитарната криза“, както нарече една жена бедствието в Перник.  По-правилно е да се каже обаче „умствена криза“, временна невменяемост на властите – много удобно състояние, което тук трае почти постоянно.    По Би Ти Ви щяха да представят – като някакъв феномен - едно момиче от чужбина, което виждало на обратно.  Че ние тук така си го виждаме света открай-време.    И всичко за празничната благотворителност отиде по дяволите с един репортаж на Теодора Трифонова /“Би Ти Ви Репортерите“/ за прословутите „къщи за гости“.  Всъщност, отиде на мястото си – за да ни покаже пълното примирение с онова, което представляваме.  Събиране на фасове - и кражба на десетки милиони.    Как се помиряват помежду си тия неща – това е нашето чудо.    А иначе си е пълна катастрофа на европейската идея за солидарност, крушение на стремежа да бъдем съвместими с нормалния свят.    При този провал, самата нагласа за състрадателност е обречена, рано или късно…    ***    Този текст стана доста гневен.  Но истинските приятели на страницата ми ще го разберат и, надявам се, приемат.    ЧЕСТИТО РОЖДЕСТВО ХРИСТОВО!    ***         ", "date": "2019.12.24", "title": "Кеворк Кеворкян: Светло - и лъжливо "}
{"url": "http://epicenter.bg/article/D-r-Borislav-Tsekov--Shte-pobedi-li-Tramp--quot-dalbokata-darzhava-quot-/202301/11/33", "text": "  Понятието „дълбока държава“ (deep state) обозначава наличието на координирана неофициална мрежа, която държи административни, политически, финансово-икономически и медийни ресурси, и е способна да насочва държавните дела според своите интереси, независимо от легитимираната чрез демократични избори политическа власт.    В САЩ се смята, че тази мрежа има своите агенти на влияние в държавни институции, специални служби, партии, медии. Още през 1956 г. известният американски социолог Чарлз Милс описва в „Управляваща класа“ съществуването на властова каста, която дирижира управлението често без оглед на волята на избирателите. Проф. Джейсън Линдзи от щатския университет в Минесота, писа наскоро, че „дълбоката държава“ е „царството на тайната власт, упражнявана от специалните служби“.    През 70-те години на ХХ век, тази мрежа успя да се разправи с Ричард Никсън, чието дългогодишно политически могъщество дразнеше „дълбоката държава“, изтласка традиционните американски консерватори в миманса и така отвори път на симбиозата на неоконсерватори и неолиберали, която превзе двете американски партии по времето на Роналд Рейгън.    Оттогава официалната политическа власт във Вашингтон действаше безусловно като върха на айсберга на „дълбоката държава“. Идването на власт на 45-ия президент на САЩ Доналд Тръмп обаче разтресе системата. Върхът на айсберга започна да се разпада, а най-влиятелният политически център във властовата структура на Америка – Белият дом – пое по самостоятелен път. Първоначално, глашатаите на статуквото, установено от „дълбоката държава“ – неолиберален модел на глобализация и еднополюсен свят, ръководен от САЩ – ехидно се подсмихваха, че Тръмп щял да бъде „опитомен“. Политиката на новия американски президент обаче ги опроверга – въпреки ожесточената война, която „дълбоката държава“ поведе, засега успява да отвоюва педя след педя властовата територия, окупирана от тайната власт.    Ефективно премахна неолибералните споразумения за свободна търговия, които предават цялата икономическа власт на транснационалната капиталистическа класа, за сметка на суверенните нации. Сложи прът в колелата на цитаделите на неолибералния глобализъм – Световната търговска организация, Г-7, Парижкото споразумение. Деескалира в известна степен напрежението с Русия, предоговаря отношенията с Китай, преформатира близкоизточната политика и прати в полагаемото им се регионално кьоше свикналите да се изживяват като „глобален фактор“ на гърба на американските данъкоплатци Германия и Франция, респ. ЕС.    Поредните епизоди от този сблъсък се случиха миналата седмица. Първият епизод беше останалото почти незабелязано в медийния дискурс унищожително становище на Държавния департамент на САЩ по занопроекта DASKA. Тази абревиатура означава: „Закон за защита на американската сигурност от кремълската агресия“. През 2018 г., група сенатори от двете партии го внесоха, за да усилят натиска срещу Тръмп относно диалога с Русия. Предвиждаше извънредно твърди санкции, които влизат в сила с приемането на закона. „Санкции от ада“, по думите на влиятелния сенатор от Републиканската партия – Линдзи Греъм, който иначе е твърд поддръжник на Тръмп. Този законопроект се търкаля оттогава из коридорите на Сената, не за друго, а заради категоричната съпротива на Белия дом. В становището, което сенаторите получиха миналата седмица, проектът е напълно отречен като „ненужен“ и „възпрепятстващ гъвките възможности“ на президентската администрация да ръководи външната политика, както изисква американската конституция.    Конкретният резултат е, че вносителите се принудиха да отстъпят и внесоха поправка, според която предвидените санкции не са задължителни и евентуалното им налагане няма да е по усмотрение на Конгреса, а само ако са изчерпани възможностите на президента да гарантира националната сигурност на САЩ. За пореден път Тръмп успява да вземе тактическо преимущество пред „дълбоката държава“, която продължава да тласка към остра конфронтация с Русия.    Вторият епизод от сблъсъка с „дълбоката държава“ разбира се е злополучният опит на опозиционното мнозинство на демократите в долната камара на американския Конгрес да повдигне обвинения срещу президента Тръмп. Журналисти от „Уошинтън поуст“ туитнаха в социалната мрежа аплодисменти и си честитиха събитието. Същото сториха и редица техни колеги от ляво-либералните медии начело със CNN. Тъжно свидетелство за упадъка на част от американската журналистика и свеждането на някога иконични със своята обективност издания до нивото на пропагандно дадзибао и инструмент на „дълбоката държава“ за манипулиране на общественото мнение.    Тръмп обаче удържа категорична победа, която ще му помогне по пътя към втори мандат. Какво се случи? Нефелният и правно, и политически маскарад на опозицията, наречен „импийчмънт на президента Тръмп“, се превърна в истинско ритуално самоубийство за демократите. Американската конституция предвижда улеснена процедура за повдигане на обвинение – всеки отделен конгресмен може да внесе проект, който може да се приеме с обикновено мнозинство от присъстващите. Това не е отстраняване от власт на президента. Единствената правна последица е, че Сенатът трябва да разгледа повдигнатите обвинения и да се произнесе.    Американската конституционна и политическа практика са установили, че за да бъде легитимна такава процедура, обвинението трябва да е подкрепено не само от едната партия, а и от възможно повече представители на другата, т. е. да има толкова сериозни и солидни юридически аргументи, че въпросът да не надхвърля партийните страсти. Не е нужно обвиненията да са свързани с извършено престъпление, но е ключово да са доказани толкова безспорни и тежки постъпки на президента, че и в двете партии да преценят, че оставането му на власт би увредило националния интерес. Несъгласията с политиката не могат да са основания за импийчмънт. Заедно с това обвиненията трябва да са за действия, свързани с правомощията на Белия дом, а не с личния живот на президента – затова Бил Клинтън беше оправдан по случаите с Моника Люински и Пола Джоунс.    В случая с Тръмп обаче имаме чисто партизанско гласуване само от опозицията, която контролира долната камара. При това дори те не са единни, а се разцепиха – трима конгресмени от Демократическата партия не подкрепиха импийчмънт-а – 2 „против“ и 1 „въздържал се“, а 1 подкрепи само едното обвинение. Въпреки истеричните манипулации на ляво-либералните медии по време на „разследването“ в Камарата на представителите не се появиха никакви доказателства, че Тръмп е сторил нещо нередно. Всичко беше „казаха ми, че един човек е чул, че президента бил казал“. И това, при наличие на официален документ – записа от разговора с украинския президент Зеленски.    Това автоматично означава, че Сенатът ще отхвърли без много дискусии несъстоятелното предложение на долната камара. Именно Сенатът е конституционният орган, който може да отстрани от власт както президента, така и много други висши длъжностни лица (министри, съдии, шефове на агенции и пр.). За да бъде отстранен от власт президентът, е необходимо квалифицирано мнозинство от 2/3 от всички сенатори. Нулева е вероятността такова мнозинство да бъде постигнато по отношение на президента Тръмп.    Екипът на Доналд Тръмп триумфира, но с цел да мобилизират до краен предел електоралната база на президента, публично заемат по-обрана позиция, за да изглеждат като жертва на партиен произвол от една анархистична опозиция. Иначе, политическите резултати от импийчмънт-а са изцяло в полза на Тръмп: Републиканската партия се консолидира като истинска крепост зад него – повече от 95%, което е рядко срещана мобилизация; общественото доверие в президента се повиши със средно 5 пункта от началото на процедурата, според различните проучвания.   В желанието на всяка цена да спасят Обама и Байдън от разкрития за гигантска корупция по украинския случай, демократите опитаха да отклонят вниманието чрез импийчмънт, но се самоубиха.    Това са само епизоди. Но за всеки непредубеден наблюдател е ясно, че Тръмп съумява не просто да се съпротивлява на „дълбоката държава“, но и печели ключови сражения. Нещо повече, в ход е демонтаж на старата мрежа, която нелегитимно се опитва да диктува официалната политика.   При евентуален втори мандат на Тръмп, ръцето му ще бъдат напълно развързани, а „дълбоката държава“ – подчинена на новите глобални реалности и политически приоритети на Белия дом. Дали това ще стане, зависи най-вече от неотслабващото доверие в Тръмп на средния американец, който е доволен от неговото управление. И все пак, голямата битка с „дълбоката държава“ тепърва предстои. Тръмп очевидно има и воля, и „амуниции“ да я води. Дали ще постигне окончателна победа?   Ще поживеем, ще видим.  ", "date": "2019.12.24", "title": "Д-р Борислав Цеков: Ще победи ли Тръмп \"дълбоката държава\"?"}
{"url": "http://epicenter.bg/article/ES-se-protivopostavi-na-startiraneto-na-zhelezopatniya-transport-po-Krimskiya-most/202291/7/97", "text": "На 23 декември президентът на Русия Владимир Путин официално откри железопътното движение по Кримския мост през Керченския проток, което според Киев е нарушение на териториалната цялост на Украйна, съобщава германското издание Süddeutsche Zeitung, цитирано от Агенция \"Фокус\".  ЕС също остро критикува стартирането на железопътния транспорт между полуостров Крим и континентална Русия. Върховният представител на ЕС по външните работи Жозеп Борел го нарече нарушение на украинския суверенитет.    Според него железопътната линия от Русия до Крим е още една стъпка към „принудителната интеграция“ на Кримския полуостров.    Европейският съюз остро критикува откриването на железопътна връзка между Русия и анексирания полуостров Крим, като го нарече \"още едно нарушение на суверенитета на Украйна\", предава AFP.    Изявлението бе направено часове, след като руският президент Владимир Путин откри експлоатацията на маршрута, започващ от град Керч в Крим, украинския полуостров, който Русия анексира преди пет години, според официалната позиция на ЕС    Железопътната връзка минава по 19-километровия мост, който е построен от компания, собственост на бизнесмен милиардер, съюзник на Путин.    В изявлението на ЕС се подчертава, че железопътната линия на Керченския мост е построена \"без съгласието на Украйна\" и е \"още една стъпка към принудителна интеграция на незаконно анексирания полуостров\".    Освен това, както се добавя в изявлението, „мостът ограничава преминаването на плавателни съдове през Керченския проток до украинските пристанища в Азовско море“, което трябва да бъде безпрепятствено, съгласно международното право.    \"Европейският съюз не признава и няма да признае незаконната анексия на Кримския полуостров от Русия\", се казва в съобщението.    Европейският съюз този месец удължи с още шест месеца икономическите санкции срещу Русия, наложени заради конфликта в Украйна.    Вчера руският президент Владимир Путин пусна движението на пътнически влакове по железопътната част на Кримския мост, съобщи кореспондентът на РИА Новости. Държавният глава лично премина през моста в кабината на локомотив в компанията на министъра на транспорта Евгений Дитрих.    \"Това е голямо събитие. Важно е не само, че след отварянето на автомобилния мост милиони автомобили вече преминаха по него, а и че милиони пътници ще бъдат превозвани през следващата година. По-важно е , че с Вашата работа, талант, постоянство, решителност показахте, че Русия е в състояние да прави такива инфраструктурни проекти от световна класа, защото това е най-големият мост не само в Русия по дължина, но и в Европа\", обърна се Путин по време на церемонията към строителите.    В 14:00 първият влак „Таврия“ потегли от Московската жп гара в Санкт Петербург за Севастопол. Той трябва да преодолее 2741 километра за 43,5 часа. Влакът ще премине през девет области, три града с федерално значение, един край, една република и ще пресече 118 реки, включително Волхов, Волга, Ока, Дон и Кубан.    От Москва до Симферопол и обратно от 24 декември ще се движат четири двуетажни влака с купейни и спални вагони. Пътуването е с дължина от 2009 км и отнема 33 часа.    През пролетта и до началото на туристическия сезон на 2020 г. се планира пускането на влакове до полуострова от няколко други региона на Русия. Както многократно отбелязват властите на Крим и Севастопол, началото на железопътната комуникация ще премахне всички транспортни ограничения и ще превърне полуострова в целогодишен курорт. Освен това самите жители на Крим ще могат да се стигнат с влак до съседния Краснодарски край или Ростов на Дон.    Кримският мост е най-дългият в Русия, дължината му е 19 километра. Автомобилния трафик бе пуснат по него през май 2018 г.  ", "date": "2019.12.24", "title": "ЕС се противопостави на стартирането на железопътния транспорт по Кримския мост (СНИМКИ, ВИДЕО)"}
{"url": "http://epicenter.bg/article/Rusiya-vaznameryava-da-uchastva-na-Olimpiadata-v-Tokio-pod-natsionalniya-si-flag-/202318/8/0", "text": "„Руският олимпийски комитет е пълноправен член на олимпийското движение. Следователно имаме всяка причина да вярваме, че ще съставим отбор за Токио'2020 и ще направим всичко възможно този отбор да се състезава под руския трикольор“. Това заяви президентът на Руския олимпийски комитет Станислав Поздняков, цитиран от БГНЕС.    Припомняме, че Световната антидопингова агенция (УАДА) наложи четиригодишна забрана на Русия извън спорта на 10 декември, включително Игрите в Токио през 2020 и Зимните олимпийски игри в Пекин през 2022, както и Мондиала в Катар през 2022, заради манипулиране на данни за допинг.    От УАДА обвиниха Москва във фалшифицирането на данни от тестовата лаборатория, които бяха предадени на разследващите по-рано тази година. Русия заяви, че ще обжалва санкцията, като президентът на страната Владимир Путин изригна срещу наказанието, определяйки го за „политически мотивирано“.    Говорейки във вторник, Поздняков потвърди, че Руският олимпийски комитет ще подкрепи решението на своя надзорен борд, за да се пребори със забраната на УАДА. Миналата седмица Руската антидопингова агенция (РУСАДА) сподели, че е „стигнала до решение да не приема“ четиригодишната забрана, наложена от УАДА.    Решението трябва да бъде съгласувано със Световната антидопингова агенция преди края на месеца, с оглед процеса на обжалване в Спортния арбитражен съд в Лозана.    Според санкциите, руските спортисти при мъжете и жените ще могат да се състезават на Игрите догодина и на тези в Пекин през 2022, но само под неутрален флаг и ако докажат, че не са били част от това, което според УАДА е било държавно-спонсорирана система за допинг  ", "date": "2019.12.24", "title": "Русия възнамерява да участва на Олимпиадата в Токио под националния си флаг "}
{"url": "http://epicenter.bg/article/Robart-Patinsan-otiva-v-pornoto--ako-se-izdani-kato-Batman-/202310/10/0", "text": "Ако филмът \"Батман\" се провали, ще започна да се снимам в порно, зарече се британският актьор Робърт Патинсън в интервю за вестник \"Гардиън“. Той ще играе супергероя от Готъм, като поема щафетата от Бен Афлек, предаде БГНЕС.    \"Нямам по-суров критик от мен самият, за това, ако Батман не бъде посрещнат добре от зрителите, ще започна да се снимам в порнографски филми, при това артхаус“, шеговито обяви актьорът, който е утвърден за главната роля в новата лента, посветена на човека-прилеп.    Говорейки за ролята, Патинсън подчерта, че иска да изиграе супергероя, защото се чувства свързан с него. Според него Батман е \"доста сложен персонаж“. Освен Патинсън във филма на Мат Рийвс се снимат Зои Кравиц, Пол Дано, Колин Фарел и др.    До появата му на екрана, обаче, трябва да почакаме доста - до 25 юни 2021 г. Снимките трябва да започнат в началото на 2020 г.  ", "date": "2019.12.24", "title": "Робърт Патинсън отива в порното, ако се издъни като Батман "}
{"url": "http://epicenter.bg/article/V-kolednoto-si-poslanie-Boris-Dzhonsan-prizova-britantsite--quot-da-ne-se-karat-mnogo-quot--/202293/7/0", "text": "Британският премиер Борис Джонсън призова в коледното си послание британците \"да не се карат много\", съобщи Франс прес, цитирана от БТА.    Във видеото той не произнесе нито един път думата \"Брекзит\", нито говори открито за излизането на Обединеното кралство от ЕС на 31 януари.    В това специално време в годината имаме повод да празнуваме за доброто, което предстои, и да прекараме време със семейството и приятелите си, каза Джонсън.    Застанал пред голяма елха, окичена с лампички, консервативният лидер призова британците да се сетят \"за християните по света, които търпят гонения\".    Той каза \"огромно благодаря\" на служителите на Националната здравна служба, която беше в центъра на кампанията преди изборите в Обединеното кралство на 12 декември. Джонсън бе обвинен от лейбъристката опозиция, че искал \"да продаде\" службата на САЩ.  ", "date": "2019.12.24", "title": "В коледното си послание Борис Джонсън призова британците \"да не се карат много\" "}
{"url": "http://epicenter.bg/article/Iztrebitel-Su-57-padna-v-Habarovskiya-kray-v-Rusiya-/202294/7/97", "text": "Изтребител Су-57 падна в тайгата в Хабаровска област в Русия, но няма пострадали, предават Нова тв и БТА.    Изтребителят падна при изпитания в тайгата. Пилотът успя да катапултира. Той не е получил травми, съобщи представител на администрацията на град Комсомолск на Амур.    Източникът уточни, че става дума за модел Т-50 (официалното наименование на Су-57) на авиационния завод в Комсомолск на Амур, който правел изпитания.    Руски изтребител принуди самолет на САЩ да се отдалечи от границите на страната (ВИДЕО)    Изтребителят от пето поколение Су-57 е предназначен да унищожава всички видове въздушни, наземни и надводни цели. Самолетът има свръхзвукова скорост на полета, вътрешнофюзелажно въоръжение, радиопоглъщащо покритие (стелт технология), както и най-новото бордово оборудване.    През август президентът Владимир Путин показа Су-57 на гостуващия в Русия негов колега - турския държавен глава Реджеп Тайип Ердоган и дори го качи в пилотската кабина на изтребителя.  ", "date": "2019.12.24", "title": "Изтребител Су-57 падна в Хабаровския край в Русия "}
{"url": "http://epicenter.bg/article/SASht-podpisaha-dogovor-za-stroitelstvo-na-dopalnitelna-infrastruktura-v-aviobazata-v-Indzhirlik-/202295/7/0", "text": "Министерството на отбраната на САЩ подписа договор с няколко турски компании за извършване на строителни работи в авиобазата Инджирлик в провинция Адана, Турция, за период до края на 2024 г. и на обща стойност от 95 млн. долара, предава TACC, като цитира пресслужбата на Пентагона.    \"С осем турски строителни компании бяха подписани договори на стойност 95 млн. долара за проектиране и строителни работи по изграждането на военна инфраструктура с общо предназначение в авиобазата на ВВС на САЩ в Турция. Работата ще приключи до 31 декември 2024 г.\", се казва в съобщението.    В авиобазата в Инджирлик в момента е разположена 39-та ескадрила от ВВС на САЩ.    Турският президент Реджеп Тайип Ердоган по-рано заяви, че страната му може да затвори базата, ако Вашингтон наистина наложи санкции срещу Анкара във връзка с придобиването на руски системи за ракетна отбрана С-400.    Това не е първият път, когато Турция говори за възможността за затваряне на авиобазата в Инджирлик за американските военни. Обикновено Анкара използва такава реторика след отправянето на различни заплахи от страна на Вашингтон. Въпреки това до сега Турция не е предприемала конкретни стъпки в тази посока.     ", "date": "2019.12.24", "title": "САЩ подписаха договор за строителство на допълнителна инфраструктура в авиобазата в Инджирлик "}
{"url": "http://epicenter.bg/article/Yens-Stoltenberg-izrazi-gotovnost-da-se-sreshtne-s-Vladimir-Putin-/202296/7/0", "text": "Генералният секретар на НАТО Йенс Столтенберг изрази готовност да се срещне с руския президент Владимир Путин. В интервю за ДПА Столтенберг поставя обаче и условия, за осъществяването на тази среща. „Във времена на кризи е важно да водим диалог“, казва генералният секретар на НАТО, като подчертава още, че: „Русия е нашият най-голям съсед“.    Думите му се приемат като протегната ръка към Кремъл, след като НАТО и Русия вледениха отношенията си след анексирането на Крим през 2014 година. От тогава не е имало и срещи на високо равнище.    Готовността за среща между Столтенберг и Путин идва, след като американският президент Доналд Тръмп призова за добри отношения с Москва.    „НАТО трябва да води диалог с Русия“, заяви Тръмп по време на срещата на върха на Алианса в Лондон. Тази позиция застъпват и Франция и Германия, но не се одобрява от някои източноевропейски партньори.    Те изразяват съмнение, че с Москва може да се градят добри отношения на фона на военните действия в Източна Украйна и анексирането на Крим.    „Дори и да не можем да подобрим отношенията си, не трябва да се отказваме от диалога“, допълва Йенс Столтенберг в интервюто си за ДПА.   ", "date": "2019.12.24", "title": "Йенс Столтенберг изрази готовност да се срещне с Владимир Путин "}
{"url": "http://epicenter.bg/article/Rudi-Dzhuliani--Soros-naznachava-poslanitsite-na-SASht-v-Ukrayna-/202297/7/96", "text": "Милиардерът Джордж Сорос стои зад назначаването на четирима посланици на САЩ в Украйна, включително и на Мари Йованович. Това заяви в интервю за списание „Ню Йорк“ адвокатът на американския президент Рудолф Джулиани, предава БГНЕС.    „Сорос постави всичките четирима посланици там. И той наема агентите на ФБР“, заяви бившият кмет на Ню Йорк.    Джулиани добави, че Сорос „контролира“ Йованович. Той смята, че медиите изпълняват заповедите на милиардера, разказвайки фалшиви истории за него.    Камарата на представителите по-рано внесе импийчмънт на президента Доналд Тръмп за превишаване на пълномощията и препятстване на работата на Конгреса.    Стопанинът на Белия дом е заподозрян, че за лични политически цели е настоявал украинските власти да разследват Хънтър Байдън, работещ за енергийната компания „Бурисма“. Неговият баща Джо Байдън е претендент за номинацията на Демократическата партия на изборите за президент през 2020 г.  ", "date": "2019.12.24", "title": "Руди Джулиани: Сорос назначава посланиците на САЩ в Украйна "}
{"url": "http://epicenter.bg/article/Darzhavniyat-departament--Ankara-i-Moskva-se-sblizhavat-zaradi-sanktsiite-na-SASht-/202298/7/96", "text": "Одобрените от американския Конгрес санкции срещу Турция заради покупката на ЗРК С-400 съдействат за сближаването на Анкара и Москва и могат да нанесат щети на турско-американската търговия във военната област. Това се казва в писмо на Държавния департамент на САЩ, изпратено до американските сенатори, пише вестник „Дейли бийст“, цитиран от Дарикнюз и БТА.    В писмото се критикува законопроекта за санкции срещу Турция, предаде Анадолската агенция.    Законопроектът в крайна сметка ще доведе до сближаването на Анкара и Москва, и Турция ще започне да разглежда „като доставчици на оръжия и други противници“. Този акт също така ще доведе до отдалечаването на Турция от НАТО, се подчертава в писмото.    Източник на Държавния департамент е заявил пред „Дейли бийст“, че американската администрация иска да укрепи отношенията си с НАТО. „Турция в продължение на 70 години прави НАТО по-силна и дава своя принос за алианса“, заяви той.    САЩ все още са разтревожени от придобиването на руските зенитно ракетни системи С-400 от Турция.    Държавният департамент също така е разкритикувал законопроекта за издаване на особени миграционни визи на членовете на YPG/PKK и Сирийските демократични сили, които в документа са наречени „кюрдски бойци, сражаващи се на страната на САЩ“.    Проектът на резолюцията за въвеждане на санкции против Турция заради покупката на руските ЗРК С-400 и действията на Анкара в Сирия е утвърден от Комитета по международни отношения на Сената. Той предвижда ограничения за дейността на турските отбранителни и финансови компании и институции.  ", "date": "2019.12.24", "title": "Държавният департамент: Анкара и Москва се сближават заради санкциите на САЩ "}
{"url": "http://epicenter.bg/article/Stachkite-vav-Frantsiya-nyama-da-spirat-za-praznitsite-/202302/7/0", "text": "Въпреки призивите на президента Еманюел Макрон, стачките във Франция няма да спрат за празниците. Вече близо 3 седмици продължава протестът срещу пенсионната реформа. А това се отразява много лошо на икономиката в страната, предава Нова тв.    От началото на декември Париж е може би най-сериозно засегнатият френски град от стачката срещу пенсионната реформа. Последицата е, че столицата губи много туристи и то в най-натоварения период на годината.    По данни на хотелиерски организации, заетостта в Париж е с 30% по-ниска в сравнение с декември миналата година. Още повече, че още тогава имаше спад заради протестите на „жълтите жилетки”.    Положението е подобно и при търговците в Париж, които също отчитат спад от 30 до 50 %. Обикновено през декември се правят най-големите обороти.    От последните събития страдат и много културни институции. Само от началото на декември националната опера в Париж е загубила приходи на стойност 8 млн. евро.  ", "date": "2019.12.24", "title": "Стачките във Франция няма да спират за празниците "}
{"url": "http://epicenter.bg/article/Sergey-Lavrov-i-Zhozep-Borel-obsadiha-urezhdaneto-na-konfliktite-v-Ukrayna-i-Libiya-/202309/7/97", "text": "Руският външен министър Сергей Лавров и върховният представител на Европейския съюз по въпросите от външната политика и сигурността Жозеп Борел обсъдиха уреждането на конфликтите в Либия и Украйна, предават TACC и Агенция \"Фокус\". Това се посочва в съобщение на руското външно министерство.    “Във фокуса на разговорите попаднаха въпросите за уреждането на ситуацията в Либия и в Украйна“, се казва в съобщението на министерството на външните работи на Русия.    Както бе посочено от руското външно министерство, разговорът се е провел по инициатива на ЕС.    Жозеп Борел стана върховен представител на ЕС по въпросите за външните работи и политиката на сигурност на 1 декември. На този пост той замени Федерика Могерини.    Освен това Лавров обсъди ситуацията в Либия и с египетския си колега Самех Шукри.    \"Проведе се обстоен обмен на мнения относно настоящата ситуация в Близкия Изток и Северна Африка с акцент върху ситуацията в Либия. Министрите потвърдиха намерението си да продължат тясното сътрудничество в интерес на преодоляването на кризисни ситуации и осигуряването на мир в региона\", информираха от дипломатическата служба.  ", "date": "2019.12.24", "title": "Сергей Лавров и Жозеп Борел обсъдиха уреждането на конфликтите в Украйна и Либия "}
{"url": "http://epicenter.bg/article/Putin--Orazhiyata-na-badeshteto-veche-sa-na-vaorazhenie-v-strategicheskite-ni-raketni-sili-/202312/7/97", "text": "Оръжията на бъдещето започнаха да се вливат в стратегическите ракетни сили, като пример за това са комплексите „Авангард“. Това заяви президентът на Русия Владимир Путин в свое изказване пред Националния център за управление на отбраната, пише вестник “Российская газета“, цитиран от Агенция \"Фокус\".    \"През 2019 г. в развитието на въоръжените сили настъпиха много качествени и системни промени. Делът на съвременните оръжия сред ядрените ни системи достигна 82%. Най-новата хиперзвукова ракетна система „Авангард“ започва да се присъединява към стратегическите ни ракетни сили. Това е оръжието на бъдещето\", каза Путин.    Предприети са важни стъпки за подобряване на системите за управление и комуникациия, разузнаването и радиоелектронната война. На първо място, това е така поради въвеждането на най-новите технологии в събирането, предаването и обработката на информация, според Путин.    Възможно е да се подобрят и характеристиките и възможностите на системите за управление и контрол на въоръжените сили, твърди държавният глава на Руската Федерация. Стандартните техники за отбрана се заменят с модерни дизайни, включително цифрови и такива, в които се използва изкуствен интелект. Роботизираните системи и безпилотните летателни апарати се въвеждат активно, според Владимир Путин. Войските изпълняват тактически сложни, нестандартни задачи по време на маневри, учения и внезапни проверки.    Руската армия продължава да играе ключова роля за постигането на мир в Сирия, като гарантира запазването на стабилността на тази страна, смята президента.    И благодарение на качествено увеличените си възможности, Русия уверено влиза в ново ниво на международното военно сътрудничество - полетите на самолетите Ту-160 над западната част на Индийския океан бяха извършени от летища в Южна Африка, военни патрули бяха проведени за първи път във въздушното пространство над водите на Източен Китай и Японско море, посочи Путин.  ", "date": "2019.12.24", "title": "Путин: Оръжията на бъдещето вече са на въоръжение в стратегическите ни ракетни сили "}
{"url": "http://epicenter.bg/article/Zoran-Zaev--Mozhe-da-otlozhim-izborite---VIDEO--/202313/7/51", "text": "Ако парламентът не приеме основните закони, важни за живота на гражданите, тогава изборите могат да бъдат отложени. Това заяви македонският премиер Зоран Заев и добави, че не иска това, предава БГНЕС.    „Сто пъти съм казвал досега, че изборите не трябва да се отлагат, но в същото време е гражданско и политическо задължение да не оставяме нищо да пречи на реализирането на това, което е в интерес на гражданите”, каза Заев, отговаряйки на журналистически въпрос, свързан със 120-те закона, които са в дневния ред на парламентарната сесия.    На пресконференция в сградата на Министерски съвет той призова депутатите от мнозинството да бъдат в парламента и да приемат важните закони навреме.    Заев подчерта, че наблюдава всеки ден какво се случва в парламента и че всеки носи отговорност – и депутатите, и правителството, и местните власти.  ", "date": "2019.12.24", "title": "Зоран Заев: Може да отложим изборите! (ВИДЕО) "}
{"url": "http://epicenter.bg/article/Putin-za-polskiya-poslanik-v-hitleristka-Germaniya-prez-1938-g--Izmet-i-antisemitska-svinya--/202316/7/97", "text": "Руският президент нарече \"изрод и антисемитска свиня\" посланика на Полша в хитлеристка Германия Юзеф Липски, който през 1938 г. обещал да издигне паметник на Хитлер във Варшава, ако нацисткият лидер изпълни немерението си да изсели евреите от Европа в Африка.    \"Изрод, антисемитска свиня, няма как да го неречеш иначе. Той напълно се солидаризира с Хитлер в неговите антисемитски настроения и нещо повече - за издевателствата над еврейския народ обещава да му издигне паметник във Варшава\". Това заяви Путин днес на заседание на колегиума на министерството на отбраната, коментирайки дневника на полския посланик в Германия Юзеф Липски преди Втората световна война.    \"Това, което ме потресе, казано честно, е как Хитлер и официалните представители на същата тази Полша са обсъждали т.нар. еврейски вопрос\", коментира президентът своята реакция, докато е чел архивни документи от Втората световна война.    Държавният глава припомни, че Хитлер е съобщил първо на външния министър, а след това и на псланика на Полша за своята идея да пресели евреите в колонии в Африка.    \"Представяте ли си, през 1938 г. - да преселиш евреите от Европа в Африка? На измиране! На унищожение!\", подчерта Путин, като отбеляза, че полският посланик е написал в докладна записка до министъра на външните работи на Полша следното: \"Когато чух това, аз му отговорих (на Хитлер, бел. ред.), че ако направи това, ние ще му издигнем великолепен паметник във Варшава\".    Путин подчерта, че този отговор е даден съзнателно и целенасочено.    \"Това не е написано без умисъл\", заяви Путин, като добави, че Русия притежава достатъчно материали, за да не позволи на никого \"да се гаври с паметта на нашите бащи, деди и на всички, които положиха живота си на олтара на победата над нацизма\".    Руският лидер обърна внимание на това, че именно такива хора, които са водили преговори с Хитлер, днес събарят паметниците на воините-освободители, на воините от Червената армия, които освободиха Европа и европейските народи от нацизма.    \"Това са техни последователи. В този смисъл, за съжаление, малко се е променило и ние трябва да го имаме предвид, включително и при изграждането на нашите въоръжени сили\", заключи Путин.    На същото заседание Путин нарече \"абсолютно бълнуване\" резолюцията на Европарламента за това, че СССР носи отговорност заедно с хитлеристка Германия за началото на Втората световна война:    \"Неотдавна нашите колеи в Европа, Европарламентът, приеха резолюция, която фактически обвинява Съветския съюз наравно с нацистка Германия за началото на Втората световна война. Това, разбира се, са абсолютни бълнувания\", подчертава Путин.     ", "date": "2019.12.24", "title": "Путин за полския посланик в хитлеристка Германия през 1938 г.: Измет и антисемитска свиня! (ВИДЕО)"}
{"url": "http://epicenter.bg/article/Amerikanska-mechta--16-000-noshtuvat-v-koli-v-Los-Andzhelis--kadeto-sredniyat-naem-e---2350-/202319/7/96", "text": "Като шофьор на Uber Лорън Къш се старае нейната \"Тойота Приус\" да е чиста и без петънце. Поддържането й безупречно чиста е и по друга причина - 36-годишната жена няма дом и както хиляди калифорнийци спи в колата си през нощта, превръщайки задната седалка в легло, предава Канал 3.    \"Обикновено се будя по няколко пъти вечер, за да се наместя или обърна\", споделя Лорън пред Си Ен Ен, като изважда чаршафи от багажника. \"Не е много конфортно - аз съм над 1,70 м висока, така че трябва да освободя място за краката си\".    Куш започва да спи в колата си, след като вече не може да смогне да плаща наема за жилище в Лос Анджелис, където средната месечна вноска за едностаен апартамент е 2350 долара (със $3700 месечно за едностайно жилище Сан Франсиско е най-скъпият град в Съединените щати).    Тя е сред още 16 000 жители в окръга, чийто дом е тяхното возило. Те са около четвърт от 60-те хиляди бездомници тук. Според американския Департамент за жилищата и градското развитие задълбочаващият се проблем с бездомниците в Калифорния е довел до увеличение от 2,7% на броя им в страната.    И докато автомобили, камиони и ванове предлагат евтин подслон в районите с най-високите наеми в САЩ, липсата на баня и тоалетна са огромно неудобство за хора с работа, но без дом.    Освен това пренощуването на повечето градски улици е незаконно, а нощта в колата ги прави уязвими за нападения. \"Постоянно ме тормозят, хора крещят или се бият\", спомня си Лорън Къш за нощите по улиците.    Голямата промяна за нея настъпва миналата година, когато започна да паркира своята Тойота на паркинг, наглеждан от специално нает пазач. \"Така не се безпокоя, че може да ме изнасилят, или че ще ме ограбят посред нощ\", споделя Лора Куш.    Въпросният охраняем паркинг се ръководи от организацията с идеална цел \"Сейф Паркинг Ел Ей\", която предлага \"сигурно и стабилно място за паркиране на возилото в хармония с местните закони, както и достъп до обществена тоалетна\".    \"Тези хора, които преспиват на тези места, идват от различни сфери\", изтъква Емили Кантрим, координатор на програмата, като добавя, че охраняваните паркоместа са истински рай за гимназиални преподаватели и общински служители, които нямат дом. В момента организацията вече има 8 парцела с около 120 паркоместа във втория най-многолюден град на САЩ.  ", "date": "2019.12.24", "title": "Американска мечта? 16 000 нощуват в коли в Лос Анджелис, където средният наем е $ 2350 "}
{"url": "http://epicenter.bg/article/Politsiyata-v-Honkong-izpolzva-palki-i-salzotvoren-gaz-sreshtu-demonstranti-/202321/7/0", "text": "Полицията в Хонконг използва сълзотворен газ по хиляди протестиращи в безредиците в търговски центрове и туристически квартали, след като антиправителствени митинги ескалираха в хаос на Бъдни вечер, предават Reuters и Агенция \"Фокус\".    Протестиращите влязоха в търговски центрове и хвърляха чадъри и други предмети по полицията, които реагираха, като пребиха някои от демонстрантите с палки. Полицията използва и сълзотворен газ, за да разпръсне протестиращите, които окупираха главни пътища пред търговските центрове и близките хотели.    Протестите, които продължават седем месеца, загубиха част от мащаба и интензивността си. Но по думите на организаторите, мирният протест по-рано този месец е успял да привлече 800 хил. души, което показва силната подкрепа за движението.    „Много хора пазаруват, така че е добра възможност да разпространим съобщението и да кажем на хората за какво се борим“, каза Кен – 18-годишен ученик.  ", "date": "2019.12.24", "title": "Полицията в Хонконг използва палки и сълзотворен газ срещу демонстранти "}
{"url": "http://epicenter.bg/article/Cherna-gora-priema-zakon--lishavasht-Srabskata-tsarkva-ot-vliyanie-v-stranata/202323/7/51", "text": "Законодателната комисия на черногорския парламент одобри правителствения законопроект за свободата на вероизповеданията. Членовете на управляващото мнозинство гласуваха в подкрепа на предложения закон, против се обявиха от опозиционния Демократичен фронт и СНП, съобщава изданието Vijesti, цитирано от БГНЕС.    Преди началото на заседанието пред парламента на протест се събраха сръбски духовници начело с митрополит Амфилохие.    „В Черна гора, както и другаде, където има върховенство на закона, собствеността върху имот може да бъде установена само чрез доказателство за собственост. Обявяването за юридическо лице може да стане само след регистриране в държавен орган. Публичните културни блага могат да се ползват само при спазването на закона”, заяви вицепремиерът Зоран Пажин.    Ключов момент в новия закон е проверката на легитимността върху собствеността на религиозните сгради. Законът предвижда, че религиозни обекти и земя, построена или придобита от държавата до 1 декември 1918 г., ще станат държавна собственост, освен ако няма доказателства за собственост на религиозната общност върху тези обекти, които в момента се използват.    Законът фактически ще лиши от влияние Сръбската православна църква, която е определяна от президента Мило Джуканович като най-важният инструмент на великосръбския хегемонизъм в балканската държава.    През последните десетилетия битува широкоразпространеното, но изключително погрешно мнение, че черногорците са изключително близки и най-верни от всички южнославянски народи на сърбите. Това не е точно така. Черна гора има дълъг държавен живот, преди да попадне в лапите на династията на Караджорджевичи след 1 декември 1918 г.    Важна роля за създаването на черногорската държава има местното православно духовенство. Фактическият водач на националноосвободителното движение в началото на 19 век е духовникът княз Данило, който създава теократична държава, в която черногорската църква има огромно значение и тя е водеща във всички сфери на живота.  ", "date": "2019.12.24", "title": "Черна гора приема закон, лишаващ Сръбската църква от влияние в страната"}
{"url": "http://epicenter.bg/article/Tramp-prizna--che-oshte-ne-e-kupil-koleden-podarak-na-Melaniya-/202325/7/96", "text": "Президентът на САЩ Доналд Тръмп поздрави в навечерието на Коледа американските войници, намиращи се в различни части на света, предават Нова тв и БТА.    Той говори по видеоконференция с представители на въоръжените сили на САЩ от частното си курортно имение \"Мар-а-Лаго\" във Флорида, където се намира на двуседмична ваканция.    \"Искам да ви пожелая една удивителна Коледа\", каза Тръмп на военните, сред които имаше морски пехотинци в Афганистан, пехотинци в Кувейт, представители на военноморска част в Аденския залив и на бреговата охрана в Аляска.    Тръмп беше запитан какво е купил на съпругата си - първата дама Мелания - за Коледа.    Той каза, че засега й е купил \"красива картичка\" и че \"все още работи по въпроса за коледен подарък\".    \"Накарахте ме да се замисля. Трябва да започна да действам по този въпрос наистина бързо\", призна той.  ", "date": "2019.12.24", "title": "Тръмп призна, че още не е купил коледен подарък на Мелания "}
{"url": "http://epicenter.bg/article/Klimatichnite-promeni---za-edni-vazmozhnost--za-drugi-apokalipsis-/202308/11/33", "text": "    Сигурно сте чули за Междуправителствения панел за климатични промени. Това е международна научна организация към ООН, която изследва климатичните промени, причинени от човека, последиците от тях и начините за тяхното предотвратяване. Характерно за изводите на тази организация е, че те винаги използват същите опорни точки и стигат до почти идентични заключения за промените в климата и техните последствия, каквито следва и известният Световен фонд за живата природа WWF.    Така например, организацията към ООН пресметна с абсолютна точност, че човечеството може да си позволи затопляне на планетата максимум до 1.5 градуса по Целзий над нивата преди индустриалната революция. Това според тях е „въглеродният бюджет“ на човечеството. В момента според учените от организацията, ние вече сме стигнали до затопляне от 1 градус. Минем ли посочената от тях граница, лошо ни се пише. Трудно е да изброим всички ужаси, които тогава ще връхлетят планетата и човека, но за да не бъдем многословни, ще кажем, че това ще бъде „Апокалипсис“.    Други изследователи, еколози с подобни възгледи, следвайки стриктно спуснатите им опорни точки, с голяма точност вече пресметнаха, че ни остават само още осем години до изчерпването на планирания „въглероден бюджет“. Целта на тези трудно поддаващи се на точни изчисления факти и научно необосновани изводи е да стресира обществото, за да може определени кръгове да се възползват от това. Или, иначе казано, ако климатът се променя, значи някой трябва да има определена изгода. Но нека хвърлим поглед и към мненията на други учени, чиито изводи сериозно се разминават с изводите на изследователите от ООН и WWF.    Общата площ на вечно замръзналата територия на Земята е 35 млн. кв. км, разположена основно в Русия, САЩ, Канада, Финландия и някои други северни държави. Интересно е, че ефектът от средногодишното повишаване на температурите на Земята започва да се проявява не от последните десет или двадесет години.    В доклад на Станфордския университет се отбелязва, че: „Финландия, Исландия, Канада, Норвегия и Швеция поне от 50 години се ползват от плодовете на глобалното затопляне“. Забележете, „ползват се“, а не страдат от него. В документа се отбелязва, че “Брутният вътрешен продукт на Финландия би бил към сегашния момент с няколко процента по-нисък, ако нямаше глобално затопляне“. Подобно е състоянието и в други северни страни. Учените от космическите лаборатории в САЩ и Русия отдавна са установили съществуването на 200-годишна цикличност на слънцегреенето, съобразно с което точно с такава периодичност се променя и климатът на Земята. По тяхна оценка, глобалното затопляне може да се смени със застудяване някъде около 2050 година.    Парадоксален е и фактът, че за апокалиптичните си видения западните еколози се позовават на Втория оценъчен доклад от 2015 г. на „Росгидромет“ (Федералната служба по хидрометеорология и мониторинг на околната среда на Русия). В доклада се отбелязва, че „средната температура на въздуха около Земята се е повишила със средна скорост от 0.43 градуса по Целзий за десет години.    Това явление се наблюдава от средата на 1970 г. Скоростта на затопляне в полярните и зад полярните зони превишава скоростта на световното, глобално затопляне около 2.5 пъти. Съгласно твърденията на ВВС: „от 80-те години на миналото столетие дебелината на ледовете в Арктическия басейн е намаляла средно с 40%“. От тук идва и тревогата на западните еколози, че вечните ледове се топят. Но по данни на същия този „Росгидромет“ „от средата на 90-те години увеличаването на средната дълбочина на сезонното топене на ледовете е между 1-2 см. в Западен Сибир и Якутия, и между 2-6 см. в европейската част на Русия.    Според учените обаче глобалното затопляне има и своя положителен ефект. В периода на размразяване на ледовете се освобождават нови обработваеми територии за селското стопанство и става възможна разработката на находищата на нефт, газ и ценни метали в полярните зони, които иначе няма как да бъдат използвани от човека. Анализаторът от National Interest Час Голдман прогнозира например, че „благодарение на топенето на ледовете и освобождаването на земи, Русия може да се превърне в селскостопанска свръхдържава“. Освен това изданието смята, че „транспортът от Китай до Европа по Северния морски път ще даде на Русия гигантско икономическо предимство“.    Затова американците искат да премахнат руския национален статут на контрол върху Северния морски път и да го обявят за международно притежание. Вярно, че тук Голдман разглежда Северния път като някакво поточе, в което децата си играят, като пускат корабчета. Той обаче не споменава за колосалните средства, които ще бъдат нужни за оборудване на пристанища, безопасен морски маршрут, логистични центрове и т.н.    Американската национална служба за разузнаване в доклада си „Глобални тенденции-2025 г. на променения свят“ още преди десет години пишеше, че „икономиките на Русия и Канада ще спечелят от глобалното затопляне, защото съсредоточените на север природни ресурси ще станат достъпни за разработка“.    По данни на Геоложката агенция на САЩ, „в Арктика лежат около 30 процента от нефта и 13 процента от газа на Земята, които и до настоящия момент си остават неизползвани“. Вярно е също така, че заедно с преимуществата от топенето на ледовете ще възникнат и определени проблеми. Например размекване на земните пластове, върху които е изградена инфраструктура, като жилища, заводи, газопроводи, пътища и ж.п. линии, което на свой ред ще изисква допълнителни инвестиции за решаване на този проблем. Освен това, на САЩ вероятно ще им се наложи да преместят и някои от военните си бази, попадащи в зоната на затоплянето.    Но е факт, че водещите държави бързат да използват периода на затопляне, за да изградят нефтена и газова инфраструктура, която да могат да използват в следващия период на охлаждане на климата. Самите обекти от инфраструктурата на добиващите отрасли (месторожденията на нефт и газ) са разчетени обикновено за експлоатационен период от 20-30 години. В този период няма да се случи нищо катастрофално, защото тези 30 години завършват през 2050 г., когато затоплянето ще премине в постепенно застудяване.    До 2050 г. European Green deal (\"Зелената сделка\" на Урсула фон дер Лайен и новата Европейска комисия) вече ще е успяла предсрочно да доведе Европа до точката на замръзване, а европейските компании отдавна ще са започнали да инвестират капиталите си в нови енергоресурси и суровини в северно направление. Докато световните икономики извличат ползи, като успешно адаптират бизнеса си, следвайки промените в климата, ЕС измисли програма, с която да води война с него, поставяйки си непосилната задача да обърне посоката на климатичните процеси, нещо което ни напомня идеята за промяната на течението на реките от времето на Сталин.  ", "date": "2019.12.24", "title": "Климатичните промени - за едни възможност, за други апокалипсис "}
{"url": "http://epicenter.bg/article/Makedonskata-Karvava-Koleda---hilyadi-izbiti-i-75-g--malchanie--VIDEO--/202314/11/61", "text": "За броени дни в навечерието на Коледа през 1944 г. на територията на днешна Македония са избити хиляди без съд и присъда. Тази трагедия, известна като “Кървавата Коледа”, 75 г. е най-голямото бяло петно в съвременната история на Македония.    \"Масовото избиване на хиляди учени, лекари, известни юристи, дипломати, офицери, журналисти е сред най-пазените тайни. Днес няма нито една книга, нито едно журналистическо разследване, няма нито един кръст за избитите, където близките да запалят свещ в тяхна памет!\", предаде репортер на БГНЕС.    По заповед на югославския диктатор Йосип Броз Тито хиляди македонци са товарени на камиони и избивани в дерета и горски местности. Така е в Скопие, Куманово, Щип, Велес, Охрид, Гостивар, Битоля, Владимирово, Берово и Прилеп. “Кървавата Коледа” не подминава и по-малките населени места, включително и селата, където на първо място са избивани кметовете, учителите и свещениците. Някои от поповете са влачени за брадите по площадите.    Операцията по избиването им се ръководи от комунистическия лидер по онова време в Скопие Лазар Колишевски. Той стриктно изпълнява нарежданията на Светозар Вукманович – Темпо, личния пратеник на диктатора Тито. Тук е мястото да припомним, че бащата на Колишев/ски/ е български опълченец, а самият Лазар пише писмо до цар Борис III /1918-1943 г./, в което определя себе си като българин. В избиването участват бивши сръбски четници, полицаи от времето на Кралска Югославия. Титовият режим връща обратно в Македония част от най-зловещите сръбски колонизатори за изпълнението на погрома.    В този период в Охридско и Преспанско са убити общо около 23 000 българи. Стотици хиляди са арестувани и изпращани в концлагерите на Титова Югославия. На площада в Скопие публично са линчувани над 100 души. Близо 900 души умират от мъчения в скопското Кале, където са разстреляни 70 офицери.    Днес в Словения, Хърватия, Босна и Херцеговина знаят за стотици хиляди избити от същия комунистически режим, както и за разкритите масови гробове. Но в Македония, където режимът на Груевски внушаваше нова идентичност и древно наследство с вдигането на паметници дори за Аминта III и Клеопатра, умишлено премълча и осъди на забрава жертвите на организацията /ВМРО/, чието име открадна неговата партия ВМРО – ДПМНЕ/.    И до днес близките не знаят съдбата на бащите си, братята си или братовчедите си.    “Сърбоманите крият и до днес истината. Всички хора в родния ми град Велес знаят за това клане, но не смеят да говорят. Страхуват се”, разказва пред БГНЕС Тодор Гулев, който през 90-те години на миналия век разкрива къде е било едно от масовите гробища край Велес, в местността Пуста кула.    “Там са избити най-видните велешани. Те бяха почтени и честни българи. Трайко Попов, един от комитите срещу сръбската окупация от преди Втората световна война, ми разкри къде се намира масовият гроб”.    Това е и единственият масов гроб от “Кървавата Коледа”, който е разкрит до днес в Македония. Техните кости са положени в обща гробници до църквата “Св. Спас”.    “Тук се намират костите на моя дядо Андреев, но сърбоманите от ВМРО-ДПМНЕ оскверниха тяхната памет. Те разрушиха паметника и изпотрошиха плочата с техните имена. Това са жертвите във Велес от “кървавата Коледа”, разказва Богдан Андреев през сълзи пред унищожената надгробна плоча с имената на 53-та убити през януари 1945 г.    За Драги Каров, един от учредителите на ВМРО-ДПМНЕ през 1990 г. във Велес, няма “никакво съмнение, че ВМРО-ДПМНЕ е създадена от сръбските спецслужби УДБА, с цел да съхрани сръбското влияние и подчинението на Македония и да сее омраза към България. Те не са македонци, те са македонисти, които работят в услуга на Белград. Сегашният лидер на ВМРО-ДПМНЕ Християн Мицковски е тежък сърбоман и няма никаква връзка с идеалите и ценностите на ВМРО. Той е обикновен изпълнител на големия престъпник и сърбоман Никола Груевски, който избяга в Унгария”, казва Каров.    За Андреев и Каров истината е една и тя трябва да се знае от всички в Македония, за да може младата република да бъде истински независима и свободна.  ", "date": "2019.12.24", "title": "Македонската Кървава Коледа – хиляди избити българи и 75 г. мълчание (ВИДЕО) "}
{"url": "http://epicenter.bg/article/Novi-21-tona-pileshko-sas-salmonela-ot-Polsha-u-nas--BABH-gi-postavi-pod-vazbrana-/202304/4/0", "text": "Българската агенция по безопасност на храните(БАБХ) е установила наличие на бактерии салмонела в пратка от близо 21 тона птиче месо, произведено в Полша, съобщават от ведомството, предаде БНР.    Цялото количество е поставено под забрана. Месото е било предназначено за българска фирма.    Изготвено е предупреждение по системата за бързо съобщаване за храни в рамките на Европейския съюз за уведомяване на полските власти за откритото замърсяване.    Агенцията по храните упражнява засилен контрол върху всяка пратка с птиче месо с произход Полша, след случая с над 100 тона полско пилешко със салмонела, което стигна до пазара у нас преди месец.  ", "date": "2019.12.24", "title": "Нови 21 тона пилешко със салмонела от Полша у нас, БАБХ ги постави под възбрана "}
{"url": "http://epicenter.bg/article/Patnite-sluzhbi-preduprezhdavat-za-opasno-vreme-i-zaledyavaniya-/202303/3/0", "text": "Предупреждение за опасно време. Пътните служби призовават шофьорите да бъдат особено внимателни заради усложняващата се метеорологична обстановка. В следващите часове и през нощта се очаква падане на температурите, което ще доведе до заледявания. Заради дъжда на места е възможно и образуването на опасния черен лед, предава Нова тв.    За следващите часове е в сила и жълт код за бурни ветрове в почти цяла България - 19 области. По високите части ще вали и сняг. Пътноподдържащите фирми са в готовност да реагират. От Агенция „Пътна инфраструктура” напомнят на всички шофьори да тръгват на път добре екипирани със зареден резервоар, заредени мобилни телефони, подходящи за условията гуми.    Същевременно КАТ засилва мерките и контрола в цялата страна. Над 3000 полицаи ще следят за нарушения. За пръв път цивилни коли ще дебнат дали водачите спазват правилата и ограниченията за скорост. Заради очакваните тапи АПИ въвежда забрана за движение на камиони над 12 тона между 16:00 и 20:00 часа.  ", "date": "2019.12.24", "title": "Внимание! Пътните служби предупреждават за опасно време и заледявания "}
{"url": "http://epicenter.bg/article/Koledniyat-stres---zhenite-izpadat-v-panika--obvinyavat-mazhete-i-svekarvite-si-/202315/2/0", "text": "Ако сте се събудили днес и сте се почувствали неподготвени за предстоящите големи празници, не сте единствени.    Коледният стрес достигна своя пик днес точно в 14.33 ч., когато пазаруването в последната минута и приготовленията за Бъдни вечер и утрешния коледен обяд вече дават своето отражение върху психиката, предава Нова тв.    Намирането на място в хладилника за всичката храна и притеснението дали алкохолът ще стигне за всички, се прибавят към неволите по Коледа. На днешния ден жените се оплакват още, че не са опаковали всички подаръци, а огромна част се питат дали децата ще ги харесат.    За съжаление повечето жени обвиняват съпруга или партньора си за тяхното паническо състояние, плътно следвани от свекървата.    „Стресът отслабва имунната система и ви прави по-податливи на грипове”, предупреждават експерти. Практиката показва, че дори и най-безгрижните и спокойни жени се превръщат в перфекционистки по Коледа. Учените съветват да правите нещата „достатъчно добри”, а не на всяка цена „перфектни”, за да защитите здравето си.    Според проучване 67% от майките намират Коледа за стресираща, като осем на всеки десет майки казват, че винаги се опитват да направят „твърде много неща едновременно”.    Седем от десет представителки на нежния пол определят коледните празници за най-стресиращото време от годината. Но колкото и напрегнати да са жените около празниците, всяка трета признава, че не би се доверила на партньора си в приготовленията.  ", "date": "2019.12.24", "title": "Коледният стрес - жените изпадат в паника, обвиняват мъжете и свекървите си "}
{"url": "http://epicenter.bg/article/Borisov-se-sreshtna-s-predstaviteli-na-krizisniya-shtab-na-Pernik-/202317/2/0", "text": "Това са блоковете 12 и 13 в квартал „Проучване“, където питейната вода не трябва да се ползва, а хората ще разчитат на количествата от водоноските. От местното дружество В и К са заявили, че водоснабдяването до тези два блока е прекъснато, а в момента извършвали ремонт. Въпреки това хората от блока си искат водата, дори с бактерията „Ешерихия коли“, пише изданието.   Жители на улица „Рашо Димитров“ също сигнализират за вода с цвят и мирис, различни от нормалното. Вероятно утре ще има някаква яснота от пробите там. Засега от домашните чешми на улицата не е открита „Ешерихия коли“. В момента храната за учебните заведения и детските градини се приготвя с вода от държавния резерв. Министър-председателят Бойко Борисов се срещна в Министерския съвет с представители на кризисния щаб на Перник, сформиран във връзка с бедственото положение в общината. Това съобщиха от правителствената информационна служба.    На срещата присъстваха вицепремиерът Томислав Дончев, министърът на икономиката Емил Караниколов, кметът на града Станислав Владимиров и областният управител Емил Костадинов.    В хода на разговора премиерът Борисов беше информиран за предприетите мерки във връзка с водната криза в района. Още днес започва обследването на загуби по мрежата по Клон 2, където по моментни изследвания се губят по около 90 литра в секунда.  За целта ще се направят изкопи през около 150-200 м. в участъка, за да се разбере дали става въпрос за авария или за нерегламентирано отклонение.    На 27 декември на р. Владая ще се постави табела, че изграденото съоръжение за отклоняване на водата към яз. „Студена“ е временно, до преминаване на бедствието.    Премиерът Борисов беше информиран и за предстоящия монтаж на разходомери на събирателна тръба след „Врелото“, на р. Кладница, на р. Матица, в участъка между Чуйпетлово и Боснек, на шахтата след ВЕЦ.   От съобщението на правителствената пресслужба не става ясно какво точно е разпоредил и какъв е планът му за управлението на тази криза.  Междувременно вчера стана ясно, че „Стомана Индъстри“ заплашва да изкара работниците си на протест в София, тъй като били неоснователни опитите вината за водната криза и за бедственото положение да се прехвърлят на завода.  ", "date": "2019.12.24", "title": "“Eшерихия коли” във водата в Перник.  Борисов се срещна с кризисния щаб на града (ВИДЕО)"}
{"url": "http://epicenter.bg/article/Patriarshesko-i-sinodalno-Rozhdestvensko-poslanie-/202320/2/0", "text": "        С неизказана радост и синовно преклонение пред дивния Божи промисъл, в святата нощ на Рождеството отново посрещаме Божия Син, Който се ражда за нас от пречистата утроба на Пресветата Дева. Ражда се и влиза в нашия свят, приел човешката природа, за да я възстанови и да я върне обратно в нейната първоначална чистота, да обнови нашето изгубено богосиновство и „да възкреси падналия образ\" (тропар на Предпразненството на Рождество Христово). Да освети човечеството, света и цялото творение с божественото Си присъствие и да засвидетелства по най-категоричен начин Божията жертвена любов към нас. Любов, достигаща дотам, че Бог „отдаде Своя Единороден Син, та всякой, който вярва в Него, да не погине, а да има живот вечен\" (Йоан. 3:16).    Посрещайки днес Богомладенеца, Който идва, за да ни помири с небесата, ние също ликуваме, заедно с небесното войнство, и казваме: „Слава във висините Богу, и на земята мир, между човеците благоволение!\" (Лука. 2:14). Със светлата радост и с удивлението на витлеемските пастири ние също притихваме пред нечуваната вест за Неговото раждане (Лука. 2:8-20) и подражавайки на мъдреците от Изтока, ние също Му се покланяме (Мат. 2:1-12), защото днес се изпълнява древното пророчество за спасението на човешкия род. Славим Го и изповядваме светото Му име, защото с Неговото Рождество за изстрадалия и потънал в грехове свят на нашите праотци започва нова епоха - епоха на светлината и на надеждата, епоха на Божието присъствие сред човеците, в която ние вече не сме сами, защото „с нас е Бог\" (Ис. 8:10).    В тази епоха живеем и ние днес, и затова от нас Той очаква да бъдем верни Негови изповедници и свидетели в нашия свят, съвременни Негови апостоли и носители на тази божествена светлина, която със Своето въплъщение Той донесе за всички: на светлината, която божественият евангелист свидетелства, че „... в мрака свети, и мракът я не обзе\" (Йоан.1:5). А не я обзе и не може да я обземе затова, защото тази светлина извира не от ръкотворен източник, а от Самия Извор на живота, Който от Син Божи днес става и Син Човешки, Богочовек. „Бог става човек, за да може човекът да стане бог\" - както казва през четвъртото столетие дивният отец на Църквата свети Атанасий Велики.    Нека в нощта на Рождеството всички ние, които сме Христови, сторим място на раждащия се заради нас и за нашето спасение божествен Младенец, като отворим за Него нашите домове и нашите сърца. Нека не само със слово, но и с дела на милосърдие да покажем принадлежността си към Неговата света Църква, като според силите и възможностите си се погрижим сред нас да няма вече страдащи и нуждаещи се, гладни и жадни, не само за храна или питие, а и за топла дума, за най-елементарно човешко внимание. Към това ни призовава не само в тази свята нощ, но и във всички дни от живота ни, християнската ни съвест, това очаква от нас раждащият се днес Господ и Спасител наш Иисус Христос.    Отечески приветстваме и поздравяваме с Христовото Рождество всички верни чеда на светата ни Православна църква, в Родината и далеч от нея, като на всички всесърдечно благопожелаваме душевно и телесно здраве, апостолски дух и богоблагословени успехи във всяко богоугодно и доброполезно начинание!    Благодатта и мирът на раждащия се днес Богомладенец, и общението в Светия Дух да бъдат с всички нас!    ЧЕСТИТО РОЖДЕСТВО ХРИСТОВО!            † Сливенски митрополит ЙОАНИКИЙ    † На САЩ, Канада и Австралия митрополит ЙОСИФ    † Великотърновски митрополит ГРИГОРИЙ    † Плевенски митрополит ИГНАТИЙ    † Ловчански митрополит ГАВРИИЛ    † Пловдивски митрополит НИКОЛАЙ    † Доростолски митрополит АМВРОСИЙ    † Западно- и Средноевропейски митрополит АНТОНИЙ    † Варненски и Великопреславски митрополит ЙОАН    † Неврокопски митрополит СЕРАФИМ    † Русенски митрополит НАУМ    † Старозагорски митрополит КИПРИАН    † Врачански митрополит ГРИГОРИЙ    † Видински митрополит ДАНИИЛ  ", "date": "2019.12.24", "title": "Патриарх Неофит: Поздравяваме с Рождество всички верни чеда на светата ни Православна църква!"}
{"url": "http://epicenter.bg/article/Izvanredno--Politsiya-nahlu-v-pernishkiya-zavod--Stomana--/202322/2/0", "text": "С багери и тежка техника полиция и експерти на икономическото министерство влязоха в пернишкия завод „Стомана”,      На място са и министърът на вътрешните работи Младен Маринов и министърът на икономиката Емил Караниколов.    Според информация на NOVA се търсят течове от водопровода, който минава през завода.    акцията е свързана с разследването около безводието в Перник.    Екипите на полицията трябва да осигурят достъп до тръба, част от която минава през територията на завод „Стомана“, и да се провери дали има опити за отклоняване и незаконно източване на вода.    По-рано днес премиерът Бойко Борисов се срещна в Министерския съвет с представителите на кризисния щаб на Перник. Стана ясно, че започва обследване, за да се разбере къде се губи водата в града. Това е причината за проверката в завода.    Ръководството на предприятието „Стомана” е съдействало по време на акцията.   Кметът на града Станислав Владимиров заяви за NOVA, че процедурата тече нормално, а крайната цел е да стане ясно дали става въпрос за авария, или за отклоняване на вода. ", "date": "2019.12.24", "title": "Извънредно! Полиция влезе в пернишкия завод „Стомана” (Допълнена, Видео)"}
{"url": "http://epicenter.bg/article/Dyado-Koleda-shte-razdade-podaratsi-na-detsata-v-Balgariya-okolo-22-00-ch--/202324/2/0", "text": "Вече 9 часа и половина Дядо Коледа обикаля света и неуморно раздава подаръци. Пътят на шейната по традиция се следи от Северноамериканското военновъздушно-космическо командване, предаде Нова тв.    Очаква се Добрият старец да прелети над България към 22.00 ч.    ", "date": "2019.12.24", "title": "Дядо Коледа ще раздаде подаръци на децата в България около 22.00 ч. "}
{"url": "http://epicenter.bg/article/Utre-se-ochakvat-slabi-valezhi-ot-dazhd--v-planinskite-rayoni---ot-snyag-/202327/2/0", "text": "Утре на много места ще има слаби валежи от дъжд, в планините и планинските райони – от сняг, като там ще се образува снежна покривка. Това съобщи за Агенция „Фокус” дежурният синоптик от Националния институт по метеорология и хидрология (НИМХ) Бояна Маркова.    В сутрешните часове и привечер в Западна България и Предбалкана дъждът ще се примесва със сняг.    Ще продължи да духа умерен временно и силен северозападен вятър. Температурите ще продължат да се понижават, минималните ще са от 0° до 5°, а максималните ще са между 3° и 8°.    Атмосферното налягане ще е по-ниско от средното за месеца и ще остане без съществена промяна.    През следващото денонощие облачността ще е предимно значителна, през нощта над Южна България временно ще се разкъса.    Над Черноморието облачността ще е значителна. Ще духа умерен северозападен вятър. Максимални температури на въздуха: 8°-10°. Температура на морската вода е 13°-14°. Вълнението на морето ще бъде около 2 бала.    Над планините ще е предимно облачно с валежи от слаб сняг. Ще духа силен до бурен северозападен вятър. Максимална температура на височина 1200 метра около 0°, на 2000 метра – около минус 7°.  ", "date": "2019.12.24", "title": "Утре се очакват слаби валежи от дъжд, в планинските райони – от сняг "}
{"url": "http://epicenter.bg/article/Korneliya-Ninova--Neka-Rozhdestvo-Hristovo-donese-toplina-v-domovete-vi-i-razbiratelstvo-v-semeystvoto/202328/2/0", "text": "Нека Рождество Христово донесе топлина в домовете ви и разбирателство в семейството. Желая ви светли празници с любимите хора, здраве и вяра.    С това пожелание се обърна към българите чрез профила си във \"Фейсбук\" лидерът на БСП Корнелия Нинова в навечерието на Рождество.    Тя публикува и снимка със съпруга си Димитър и сина им Рaфaeл, както и фотс от месенето на питката за Бъдни вечер.  ", "date": "2019.12.24", "title": "Корнелия Нинова: Нека Рождество Христово донесе топлина в домовете ви и разбирателство в семейството"}
{"url": "http://epicenter.bg/article/Borisov-publikuva-rozhdestvenska-snimka-s-vnutsite-Boyko-i-Ivan-/202329/2/0", "text": "Премиерът и лидер на ГЕРБ Бойко Борисов публикува във Фейсбук снимка с внуците си Бойко и Иван.    \"По традиция на Бъдни вечер в родната къща в Банкя\", написа премиерът в социалната мрежа.    Борисов и семейството на дъщеря му Венета и зет му Иван обичайно посрещат най-светлия християнски празник в дома му в Банкя.    Първородният внук на премиера, който е кръстен на него, е роден през януари 2016 г., а братчето му Иван - през юли 2018 г.  ", "date": "2019.12.24", "title": "Борисов публикува рождественска снимка с внуците Бойко и Иван "}
