{"url": "http://epicenter.bg/article/Chestita-2020-godina--Da-sme-zdravi-i-edinni--da-prebadem-kato-narod-/202766/2/0", "text": "Честита 2020 година! Да сме здрави, честити и единни, Да пребъдем като народ! С мъдрост и вдъхновение да вървим напред! Да тачим и да не забравяме корените, които ни държат изправени! Да имаме сила и дръзновение да надграждаме онова, което сме наследили от предците си. Да имаме самочувствие на българи, които са дали на Европа и на света култура, знания и са завоювали своето достойно място в световата цивилизация! Да обичаме ближния, да се радваме на успехите на другите, да бъдем милостиви и грижовни. Да намираме сила и упование в близки и приятели, да имаме любов и да раздаваме любов! Да раждаме живот и да съхраняваме живота! Да е благодатна, българска 2020 година! Нека 2020 бъде началото на едно пътуване в бъдещето, където където ще намерим хармония, мир и красота. Няма да е лесно, но когато сме единни, трудностите по-лесно се преодоляват. 2020 - да се осъзнаем като силен и сплотен народ, които е взел съдбините си в свои ръце! Ние го можем, българи! Благословена да е 2020!    честити на всичкки свои читатели, автори и приятели Новата 2020 година!      ", "date": "2020.01.01", "title": "Честита 2020 година! Да сме здрави и единни, да пребъдем като народ!"}
{"url": "http://epicenter.bg/article/Vasilovden-e-/202767/2/0", "text": "На този ден се отбелязва паметта на Свети Василий Велики - един от тримата отци на Вселенската църква.    Той бил епископ в Кесария, Мала Азия, философ и писател във време на църковни раздори и новопоявяващи се ереси. Посветил живота си на добротворството и борбата с арианството - ерес, която отричала божественият произход на Исус Христос.  В народните представи Свети Василий предпазва от зли сили, магии, уроки и душевни заболявания. Помага да надмогнем скръбта и отчаянието, да се противопоставим на грешните желания. Голяма част от ритуалите в навечерието на Васильовден са близки до тези на Бъдни вечер - отново се прикадява трапезата, стопанинът разчупва пита с пара и дава на всеки член на семейството, огънят трябва да гори през цялата нощ, а трапезата не се раздига.    Народната традиция свързва празника на Св. Василий с обичая сурвакане.    На Васильовден се събират млади мъже, които обикалят къщите през нощта и сурвакат техните стопани. На самия празник минават и групи от деца, които също сурвакат стопаните на къщите. За благодарност стопаните даряват децата със сушени плодове, сладки и дребни пари.   В същността си този ритуал е магия за здраве, плодородие и богатство. Всяко сурвакане започва със заклинанието: \"Сурва, сурва година!\", а самата сурвакница има роля на магически жезъл.    Сурвакането е уникален български обичай.    На Васильовден имен ден имат Васил, Василка, Веска, Василия, Василена, Веселин, Веселина, Весела, Василий, Васо, Влада, Властин, Властина, Властомир, Влайко, Въло, Въла, Въто, Царена, Царил, Царила.   \r\n На 1 януари (вторник), Нова Година, Православната църква чества празника Обрезание Господне и прославя един от стълбовете на православната вяра, св. Василий Велики. \r\n По този повод във всички епархии на Българската православна църква се отслужва света Василиева Литургия и Новогодишен молебен. \r\n", "date": "2020.01.01", "title": "Василовден е! Тръгват сурвакари за здраве и берекет..."}
{"url": "http://epicenter.bg/article/Kaloyan-Pargov--Da-bade-radost--shtastie-i-blagodenstvie-vav-vseki-edin-ot-predstoyashtite-366-dni/202769/2/0", "text": "Светът посрещна Новата 2020 г.  Приказно! Това написа лидерът на Градския съвет на БСП - София Калоян Паргов в профила си във \"Фейсбук\".   \"Да бъде радост, щастие и благоденствие във всеки един от предстоящите 366 дни! Честита Нова година! \", пише още Паргов. Към публикацията му са прикачени снимки от празничната нощ от различни краища на света.  ", "date": "2020.01.01", "title": "Калоян Паргов: Да бъде радост, щастие и благоденствие във всеки един от предстоящите 366 дни"}
{"url": "http://epicenter.bg/article/Ot-dnes-vliza-v-sila-610-leva-minimalna-zaplata-i-18--uvelichenie-na-uchitelskite-zaplati/202768/2/0", "text": "Промени в условията за пенсиониране, нов размер на минималната заплата и ръст на учителските възнаграждения, по-високи местни данъци в някои общини. Това са някои от новостите в законодателството, които влизат в сила днес.    Размерът на минималната работна заплата за страната (МРЗ) се увеличава с 8.9% на 610 лв. Едновременно с това нараства и приравненият към нея минимален месечен размер на осигурителния доход за самоосигуряващите се - също 610 лв. Запазва се максималния месечен размер на осигурителния доход на 3000 лв.    Минималните заплати на учителите ще бъдат увеличени с 18% от 1 януари 2020 г. Това предвиждат промени в наредба от 2017 г. за нормиране и заплащане на труда, предложени от Министерството на образованието. Предвижда се минималната заплата на педагогическите специалисти (учители, възпитатели, логопеди, психолози, педагогически съветници и др.) да стане 1085 от 1 януари при сегашни 920 лева. За старшите учители и старши възпитатели е предвидено минимално възнаграждение в размер на 1120 лева, а за главен учител или възпитател - 1176 лева.    Увеличава се минималният месечен размер на осигурителния доход за регистрираните земеделски стопани и тютюнопроизводители от 400 лв. на 420 лв.    Увеличава се и минималният осигурителен доход по икономически дейности и професии - средно с около 5.4%.    За дните в неплатен отпуск дължимата здравна осигуровка се изчислява върху 305 лв, а не 280 лв., колкото беше миналата година. Всички, които внасят здравни осигуровки за своя сметка (например трайно безработните и абитуриентите в месеците преди да започнат работа или да се запишат в университет), дължат месечно по 24.40 лв. на здравната каса.    Увеличава се изискваната възраст за пенсиониране и осигурителен стаж. Мъжете занапред ще се пенсионират при навършени 64 г. и 3 месеца, с един месец по-късно от миналата година, а изискването за стаж за тях нараства с 2 месеца до 38 г. и 10 м. За жените увеличението и на възрастта и на стажа е с по 2 месеца до съответно 61 г. и 6 м. и 35 г. и 10 м. Очаква се благодарение на това броят на пенсионерите да намалее до около 2 137 млн. души.    Столичната община преминава изцяло на електронни поръчки . т 1 януари Столична община минава изцяло към електронни поръчки. Това каза кметът на София Йорданка Фандъкова във връзка със стратегията за дигиталната трансформация на София на Столичната община, предаде \"Фокус\". Нови цени    С решение на Комисията за енергийно и водно регулиране са коригирани цените на ВиК услугите на операторите в 24 области на страната.    Вдига се годишният данък за колите, регистрирани в София , съобразно техния евростандарт и мощност с изключение на колите със стандарт Евро 5 и 6. За Евро 3 увеличението на коефициента е от 1 на 1.1.    От 1 януари се повишава данъкът върху всички сделки с имоти и коли, който от 2.5% става на 3% от цената на продажбата или от данъчната оценка. Данъкът се начислява върху по-високата сума от двете.", "date": "2020.01.01", "title": "От днес влиза в сила 610 лева минимална заплата и 18% увеличение на учителските възнаграждения"}
{"url": "http://epicenter.bg/article/S-patriarsheska-sveta-liturgiya-v--quot-Sv--Aleksandar-Nevski-quot--shte-zapochne-novata-2020-g-/202771/2/0", "text": "Патриарх Неофит ще отслужи света литургия и молебен за новата 2020 г. По традиция това ще стане на 1 януари в катедралата \"Свети Александър Невски\".  Начало на светата литургия е от 10:00 ч., а час по-късно ще започне и молебенът. От Светия синод приканват православните християни да вземат молитвено участие в тържествените богослужения. На 1-ви януари Православната църква отбелязва Господския празник Обрезание Господне и празника на св. Василий Велики. Имен ден утре празнуват всички с името Васил, Василка, Веселин и др.", "date": "2020.01.01", "title": "Патриарх Неофит ще отслужи света литургия и молебен за новата 2020 г. "}
{"url": "http://epicenter.bg/article/Dnes-slantseto-shte-se-pokazhe--no-sas-silen-vyatar-shte-nahluva-studen-vazduh/202772/2/0", "text": "НИМХ: Облачността ще бъде променлива - максималните температури ще са между 3° и 8°  Днес над страната ще има променлива облачност, над много райони често намаляваща до слънчево. Ще духа до умерен северозападен, в Източна България временно силен северен вятър, с който ще продължи да нахлува студен въздух. Максималните температури ще бъдат между 3° и 8°. Това съобщи дежурният синоптик Мартин Славчев от Националния институт по метеорология и хидрология (НИМХ).    Атмосферното налягане е по-високо от средното за месеца и през деня ще се повишава. Над Черноморието ще има променлива облачност, значителна в сутрешните часове. Ще духа умерен, временно силен северен вятър. Максималните температури ще бъдат между 6° и 8°, температурата на морската вода е между 9° и 11°. Вълнението на морето ще бъде 3 - 4 бала.    Над планините по-значителна облачност ще има в сутрешните часове, когато на отделни места ще превали слаб сняг. През деня облачността ще намалее до слънчево време. Ще духа силен и бурен северен вятър. Максималната температура на височина 1200 метра ще бъде около 0°, на 2000 метра – около минус 7°.  ", "date": "2020.01.01", "title": "Днес слънцето ще се усмихне за малко, но със силен вятър ще нахлува студен въздух"}
{"url": "http://epicenter.bg/article/Neofit--Da-badem-istinski-Hristovi-uchenitsi--Shte-se-pomolim-za-uspeh-na-balgarskiya-narod/202777/2/0", "text": "За много години - ще се помолим за успех на българския народ. Това каза Негово светейшество патриарх и Софийски митрополит Неофит пред журналисти, предаде репортер на Агенция \"Фокус\".  \"През новата година-нови успехи. Много радости в нашите усилия в спазването на Христовия закон. Да се обичаме, да си помагаме, да бъдем истински Христови ученици. За много години!\", каза Негово светейшество.   Десетки миряни се събраха на светата литургия в патриаршеската катедрала \"Св. Александър Невски\".    Празничен камбанен звън огласи площада пред патриаршеската катедрала и призова миряните да се включат в службата. Студеното време не попречи на хората да започнат първия си ден от Новата година в храма, за да присъстват на Светата Васлиева патриаршеска света литургия.   С вяра във Всемилостивия Бог и неизменно упование в Неговия благ промисъл за всекиго от нас и за цялото творение, изпращаме още една година от даруваното ни свише историческо време, за да влезем в следващото Новолетие с чиста радост и нова надежда - надежда за лично и обществено благопреуспяване, за мир и благоденствие на скъпия ни народ и прекрасното ни Отечество. Това се казва в обръщението на българския патриарх Неофит към българите за Новата 2020 година, предаде БТА. \"На границата между Старата и Новата година неизбежно правим равносметка на постигнатото и планове за предстоящото. Радваме се на успехите си, но не подминаваме и своите пропуски - всичко онова, което сме могли да направим и по-добре, но, поради една или друга причина не сме успели. Съзнаваме, че по човешки сме немощни и затова още по-усърдно молим Бога да ни укрепва в нашите добри начинания, защото без Него, както свидетелства Сам Той в Евангелието, не можем да вършим нищо. Той е лозата, а ние сме пръчките, и затова колкото повече и по-тясно пребъдваме в Него и съблюдаваме Неговите заповеди, толкова по-богат плод ще можем и да принесем /Йоан 15:5/\", посочва Негово светейшество. Патриарх Неофит ни пожелава, като православни християни, нека и през Новата 2020 година да полагаме усилия да разпознаваме благата Божия воля и да се стремим с всички сили да бъдем верни следовници и неуморни съработници на Всевишния, Който, отново според свидетелството на Неговия Син и наш Бог Исус Христос, никога не престава да работи за доброто и спасението на цялото Свое творение /Йоан 5:17/. Нека настъпването на Новата година ни вдъхнови за още по-усърден труд, който да бъде, първом, за Божия прослава, а заедно това и за още по-голям възход на Светата ни Православна църква и на нашата мила Родина. Такава е Божията повеля към нас, такъв е примерът и този е заветът, оставен ни през вековете от всички достойни наши предци, работили усърдно и отдавали всичките си сили за своята Църква и свидно Отечество, заявява българският патриарх. \"Благодатта, мирът и любовта на нашия Господ и Спасител Исус Христос да бъдат с всички нас! За много и благословени години!\", този благослов отправя патриарх Неофит към българите за Новата година.    На 1 януари, когато Българската православна църква отбелязва Господския празник Обрезание Господне и празника на Св. Василий Велики, в патриаршеската катедрала \"Св. Александър Невски\" бяха отслужени Света Василиева литургия и молебен за Новата 2020 година. Българският патриарх Неофит взе молитвено участие в Светата литургия, а след нея възглави молебена за Новата година и отправи своето обръщение към българския народ.", "date": "2020.01.01", "title": "Неофит: Да се помолим за успех на българския народ"}
{"url": "http://epicenter.bg/article/160-dushi-posreshtnaha-Novata-godina-v-Krizisniya-tsentar-na-Stolichnata-obshtina-/202778/2/0", "text": "Общо 160 души посрещнаха Новата година в центъра за кризисно настаняване на бездомни лица на Столичната община, съобщиха от общината, предаде Novini.bg.   В навечерието на новата 2020 г. министър на труда и социалната политика Деница Сачева посети центъра. Тя занесе баница с късмети за празничната вечеря и пожела на хората да са здрави.    За всички общината осигури празнична вечеря за посрещането на Новата година.    Кризисният център в ЖК \"Захарна фабрика\" и филиалът към него е изцяло финансиран от бюджета на Столичната община.    Всеки ден подкрепа в него получават около 170-190 души. Освен подслон, на настанените лица е осигурена топла храна и се предоставя съдействие от социални работници.    Всяка вечер дежурни лекари от общинските болници извършват медицински прегледи, а мобилни екипи на общината, съвместно с общинската полиция извършват обходи, с цел недопускане пребиваването на бездомни лица на улицата.", "date": "2020.01.01", "title": "160 души посрещнаха Новата година в Кризисния център на Столичната община "}
{"url": "http://epicenter.bg/article/Sled-skandal--Piyan-klient-na-stolichno-zavedenie-pomete-6-dushi-/202782/3/0", "text": "Пътната обстановка в страната е нормална към момента, очаква се по-засилен трафик следобед. Очаква се засилен трафик в района на Благоевград. На място екипи ще регулират автомобилите при нужда. Пътищата са проходими и почистени в цялата страна. Това заяви на брифинг инспектор Лъчезар Близнаков от „Пътна полиция“, предаде Novini.bg.    Ограниченията остават за товарни автомобили над 12 т в Троянския проход.    \"Водачите трябва да знаят, че проверките за алкохол са засилени с днешния ден\", каза още той и допълни, че ще се следи и за висока скорост.    \"В новогодишната нощ няма загинали на пътя. Въпреки това има инциденти след употреба на алкохол. Водач на 23-години е седнал с 1.82 се е преобърнал извън пътя край Хисаря и е ранен. Друг водач, също употребил алкохол, над 1.7 е катастрофирал в Хасково. Над 50 пияни водачи зад волана са хванати през последното денонощие. В района на \"Орлов мост\" е блъснат пешеходец\", допълни инсп. Близнаков.    \"Над 2300 са административни мерки са наложени през празничните дни. Повечето от произшествията за денонощието са станали в следствие на употреба на алкохол\", разкри още инспекторът от \"Пътна полиция\".    От 18 ч. до тази сутрин са станали 7 ПТП.    \"Преди няколко часа е имало и спречкване между охрана и посетители на столично заведение. Вследствие на спречкването един от клиентите е седнал пиян зад волана и е блъснал двама охранители и други четирима пред заведението. Над 0.5 е отчел дрегерът. Инцидентът е от 6 часа сутринта. Уточнява се дали охранителите са били блъснати умишлено\", завърши инспектор Лъчезар Близнаков.", "date": "2020.01.01", "title": "След скандал: Пиян клиент на столично заведение помете 6 души "}
{"url": "http://epicenter.bg/article/KEVR-shte-vzeme-okonchatelno-reshenie-za-utvarzhdavane-na-tsena-na-prirodniya-gaz-za-parvoto-trimesechie/202770/4/0", "text": "  КЕВР трябва да вземе окончателно решение за утвърждаване на цена на природния газ за първото тримесечие на 2020 г. Това сочи справка на сайта на Регулатора. Решението ще бъде бъде взето на закрито заседание днес.    На 19 декември 2019 г. на открито заседание КЕВР обсъди доклад във връзка с внесеното заявление на \"Булгаргаз\" ЕАД за утвърждаване на цени за І тримесечие на 2020 г., по които общественият доставчик продава природен газ на крайните снабдители и на лицата, на които е издадена лицензия за производство и пренос на топлинна енергия.   Предложението на \"Булгаргаз\" ЕАД е съобразено с последните приети промени в Закона за енергетиката, с които от субектите, които ще купуват природен газ от обществения доставчик по регулирани цени, отпадат клиентите, присъединени към газопреносната мрежа, с изключение на лицата, на които е издадена лицензия за производство и пренос на топлинна енергия.   Промените в ЗЕ въвеждат и задължението на обществения доставчик да предлага за продажба на организирания борсов пазар количества природен газ на годишна база за периода 2020 г. – 2024 г. в съответствие със споразумение за изпълнение на програма за освобождаване на природен газ.", "date": "2020.01.01", "title": "КЕВР ще вземе окончателно решение за утвърждаване на цена на природния газ за първото тримесечие"}
{"url": "http://epicenter.bg/article/Prof--Marko-Semov--Slovoto-dori-zagubi-silata-si--smisala-si--Nikoy-ne-zhelae-nikogo-da-chue-/202779/11/0", "text": "\r\n \r\n \r\n   \r\n \r\n Тези ми разсъждения могат да събудят и възражения. Не казвам, че те не могат да имат и известни основания. Каквито и да са основанията, обаче, гледката и последиците са повече от тревожни. \r\n Преди няколко дни рано една сутрин изпращах близък студент за Америка. На бригада. В 7 часа сутринта на всяка от 7-те опашки, които преброих, бяха застанали по над 100 души. Само за сутрин България се изпразни със 700 от най-образованите си, от най-детеродните си, от най-можещите си и жизнени деца… \r\n Не зная на хората, които ръководят съдбините на България, как би изглеждала тази гледка. Тази, всъщност, евакуация на България… Възможно е у някои от министрите ни, които изобщо не се прибират в България, тя да предизвика гордост – пътуваме, ставаме граждани на света. Други навярно ще кажат: какво лошо, да идат децата, свят да видят! Трети могат да уточнят: като няма тук работа и пари – да отиват там.. \r\n Къде там? Навсякъде, където от това „там”, фирмите могат да прибират добри пари. Някои от студентите се връщат със скътан долар. И свят наистина виждат някои от тях... Друг въпрос е какъв свят виждат, макар че какъвто и да е той, едва ли е по-лош от света, в който в България живеят. Трети се дисциплинират, научават се да работят – така както работят „там”...В крайна сметка ще каже човек: е хайде, доброто, изглежда, е повече от лошото!... \r\n Отговорът не е еднозначен. Но лошо има. Лошото е, че децата ни масово търсят спасение от Родина, в която не могат да работят и да изкарват потребните за що-годе човешки живот средства. \r\n Че бягат от държавата си, от хората, които я управляват, от тези, които в голямата си част самодоволно и сито преживяват в парламента. Бягат от университетите си, защото родителите им нямат пари да плащат таксите за следването. Защото да си асистент или млад научен работник в България вече не е привилегия, не е мечтано бъдеще, а унижение, на което издържат само най-призваните. Защото гледката на млади хора, напускащи Отечеството си по каквато и да било причина, е тъжна гледка. Дори когато има и добри страни... \r\n Защото тя е едно мълчаливо обвинение срещу живота, който живеем, срещу съдбата, която ни е пригласена. Защото сред нас са майките, които изпращат децата си и после дълго и скришом бършат сълзите си, а в погледа им един бог знае какви тревоги има – техните сълзи са обвинение. Може и мълчаливо да е – ние, българите, сме хора на мълчаливите обвинения – но е обвинение. И то жестоко – точно защото е мълчаливо. \r\n Защото Родината на тези млади хора само след 15-20 години ще е съвсем друга държава. В която българите ще бъдат само една екзотична част от населението. Езикът, на който ще говорят останалите да живеят тук, няма да е същият Вазов звучен български език, защото, макар и член на Европейския съюз, България най-вероятно нито ще е България, нито ще е равноправна европейска страна… \r\n Защото синовете и дъщерите на днешните мутри и миски ще бъдат утрешните депутати, министри и „аристократи на духа”… \r\n Държавата ни се тресе от скандали. Един незатихнал още, влизаме във втори. Ту шофьорите на най-висшите ни държавници и на най-големите ни престъпници се оказват едни и същи лица, ту убийците и разследващите ги са си чисто и просто първи братовчеди, ту цените на тока се вдигат само с нови 15 %... \r\n Радиата и телевизиите не спират да зоват за помощ – ту за едно болно дете, ту за друго умиращо. Държавата все я няма! Тя е в безсрочен отпуск... \r\n Така е: обществото е като скачени съдове. Каквото по болниците, такова и в парламента, такова и в образованието или културата ни. Такова и в полицията и в охранителните фирми. Такова се оказа и на най-високото на Земята – Еверест... Такова – уви! – е и в душите ни. Пълен хаос! Само някои от министрите ни – доволни и предоволни. \r\n И ако някой от наследниците ни някога реши да провери къде се явяват най-напред мазоли на българския политик, там трябва да ги търсят – на коленете. Това е обичайната стойка на българския министър, когато е изправен пред все едно кои поредни велики сили... \r\n Беше унизителна и показателна тази среща преди година, когато мадам Дрюйо – тази съвсем среднообразована французойка, седнала на едно от многобройните столчета за новоизлюпени бюрократи, разрешаваше на подбрани лично от нея български журналисти кога имат право да вземат думата, кога не, кой на кой пост колко години трябва да е... Дали би търпяла нейната наистина свободолюбива държава, ако чиновник от български произход би давал такива назидателни съвети на доказалата се с хуманизма и величието си френска журналистика? \r\n Нямам спомен дори пратениците на „великата съветска страна” така публично и така арогантно да са ни показвали мястото, на което трябва да стоим. Все пак го правеха, дори и за едната банална демагогия, по-деликатно... \r\n Какво ще стане с България, когато корупцията не секва на никакво ниво, напротив, и последната бабичка в последното опърпано и умиращо българско село разбра, че който може да откърши нещо, да приватизира друго – сега е моментът, утре ще е късно… \r\n Когато средствата за образование и култура са свити дотам, че човек не може да прочете какви проценти се отделят за тях – толкова жалки и нищожни са! Когато България постепенно се превръща в слугиня – ту на южни съседки, ту на по-далечни. Когато агресията, която излъчват нашите телевизии и вестници, е толкова мощна, че приехме за нормално децата ни да убиват както възрастни, така и други деца... \r\n Така – казват просветените в световните дела наши политици – било и в развитите демокрации. Някои вестници и някои от телевизиите реагират, подсещат, недоволстват, разсъбличат – ту едно престъпление, ту друго, ту един престъпник, ту друг. И идва отново най-страшният въпрос: И какво от това? Словото дори загуби силата си, загуби смисъла си. Никой не желае никого да чуе. И стана така, че по тези най-парливи и застрашаващи нацията ни въпроси, в парламента ни, в правителството ни – ни дума! Както и в т.н. гражданско общество, което по всичко личи, умря, преди да се роди... \r\n Важното е тези, които са на власт, да си изкарат мандата и да се докопат до следващия. \r\n Но така са изчезвали не само отделни държави, така са изчезвали цели империи. И ако днес не осъзнаем това, утре ще бъде наистина късно... -------------- \r\n   \r\n \r\n \r\n \r\n  ", "date": "2020.01.01", "title": "Проф. Марко Семов: Словото дори загуби силата си, смисъла си. Никой не желае никого да чуе..."}
{"url": "http://epicenter.bg/article/Ochakva-se-Balgariya-da-vleze-v--quot-chakalnyata-za-evrozonata-quot--do-april-/202774/4/0", "text": "До април се очаква България да влезе във валутно - курсовия механизъм ERM II, известен като \"чакалнята за еврозоната\". Заедно с това страната ни трябва да влезе в тясно сътрудничество с единния банков надзор. Това са две от най-важните стъпки по пътя на България към приемането на еврото, които ще бъдат емблематични за 2020 година. Според финансовия министър е напълно реалистично точно след три години да започнем да плащаме с евро, информира БНР.    За да се присъедини към ERM II, България трябва да изпълни всички критерии от договора от Маастрихт, които поставят ограничения на дълга и дефицита на всяка от държавите. Също така има критерий, свързан с инфлацията. Страната ни отговаря на всички тях от години. Финансовият министър Владислав Горанов: \"Единственото условие, което остава, е изпълнението на плановете за увеличаване на капиталовите буфери на две от българските банки\".    Мерките се очаква да бъдат изпълнени, включително и чрез набиране на капитал през борсата. Те бяха предписани от Европейската централна банка, която миналата година провери качеството на активите и направи стрес - тестове на шест банки. Петър Андронов, председател на банковата асоциация: \"Българските банки се представиха достойно. Проверката постанови и постави въпроси за решаване, но добрата новина е, че тези въпроси са в обхвата на възможностите на институциите\".    Тъй като българският лев е обвързан с еврото чрез валутния борд, най-важната функция от престоя в т.нар. чакалня за еврозоната е изпълнена: \"За нас това е религиозен въпрос, така че няма нещо, което можем да кажем с по-голяма сигурност от това: никаква промяна в паричния режим. Единствен изход от това, което имаме в момента като режим на фиксиран валутен курс ще бъде приемането на еврото\" - заяви гуверньорът на БНБ Димитър Радев.    България е първата държава, на която бе поставено изискването, за да влезе в ERM II, да се обвърже и с единния банков надзорен механизъм. То бе поставено и пред Хърватия, която също заяви намерение за присъединяване. За да се получи одобрение, трябва да има одобрението на всички държави - членки на валутно - курсовия механизъм - т.е. държавите от еврозоната и Дания, както и от Европейската централна банка.", "date": "2020.01.01", "title": "Очаква се България да влезе в \"чакалнята за еврозоната\" до април "}
{"url": "http://epicenter.bg/article/Dzhonsan--Neka-priklyuchim-s-Brekzit-i-da-slozhim-kray-na-razdeleniyata-prez-2020-g--/202773/7/0", "text": "Британският премиер Борис Джонсън заяви в новогодишното си обръщение, че тази година ще върне единството на разделената британска нация, предадоха Ройтерс и БТА. Чакат ни една страхотна година и едно невероятно десетилетие, каза британският премиер. Джонсън, който само преди броени дни спечели абсолютно мнозинство в британския парламент, изтъкна, че най-важната му задача е да гарантира осъществяването на Брекзит, повече от три години, след като британците гласуваха на референдум да напуснат Европейския съюз. \"Като се сбогуваме с 2019 г., можем да затворим страницата с разделението, омразата и несигурността, които доминират обществения живот и ни дърпат назад вече прекалено дълго време. Сега имам нов парламент, избран от народа, за да реализира неговите приоритети, който най-сетне ще се съобрази с референдума и ще осъществи Брекзит. Брекзит ще бъде осъществен преди края на този месец\", категоричен бе Борис Джонсън. Британският лидер вече спечели предварително одобрение за сделката си с Брюксел за Брекзит и последните етапи на нейното ратифициране ще започнат, когато депутатите възобновят своята работа след коледните и новогодишните празници.", "date": "2020.01.01", "title": "Джонсън: Нека приключим с Брекзит и да сложим край на разделенията през 2020 г. "}
{"url": "http://epicenter.bg/article/Ot-dnes-Harvatiya-poema-ofitsialno-predsedatelstvoto-na-Saveta-na-ES-/202775/7/0", "text": "От днес Хърватия поема официално председателството на Съвета на ЕС, въпреки че се наложи от 3 декември неочаквано да поеме ръководството на заседанията на съвета заради оставката на финландското правителство, предаде БТА. Хърватското председателство ще има четири основни приоритета: Европа, която се развива; Европа, която свързва; Европа, която защитава, и Европа, която е влиятелна. По време на хърватското председателство в Брюксел ще се състоят около 1400 срещи на всички равнища. В Хърватия ще има една среща на върха, на която ще се съберат премиерите и президентите на страните членки на ЕС, около 20 срещи и конференции на министерско равнище и около 200 срещи на техническо и експертно равнище.", "date": "2020.01.01", "title": "От днес Хърватия поема официално председателството на Съвета на ЕС "}
{"url": "http://epicenter.bg/article/Kitay-namalyava-mitata-za-nad-850-vida-vnosni-stoki-/202776/7/0", "text": "Китай намалява от днес, от 1 януари, митата за над 850 вида вносни стоки, включително замразено свинско и замразено авокадо, съобщи Ройтерс. Агенцията цитира комюнике на китайското финансово министерство, предаде БТА.   От 1 юли 2020 г. ще бъдат допълнително намалени и митата върху някои продукти от областта на информационните технологии. В съобщение на комисията по митническата и данъчната политика на Държавния съвет на КНР, цитирано от ТАСС, се посочва, че подобни мерки се вземат с цел да се удовлетвори нарасналото търсене от китайските потребители на чуждестранна продукция. Според данните, публикувани на сайта на финансовото министерство, ще бъдат намалени митата върху редица продоволствени стоки, продукти на химическата промишленост и нефтопродукти, включително керосин (от 9 на 0 процента) и дизелово гориво (от 6 на 1 процент), облекло и килими (от 6 на 5 процента), промишлено, телевизионно и специализирано оборудване, оптични прибори, някои видове трактори и електрогенератори.", "date": "2020.01.01", "title": "Китай намалява митата за над 850 вида вносни стоки "}
{"url": "http://epicenter.bg/article/Kim-Chen-un--Svetat-skoro-shte-vidi-novo-strategichesko-orazhie/202780/7/0", "text": "Севернокорейският лидер Ким Чен-ун заяви днес, че страната му ще продължи да развива ядрения си арсенал, предаде Ройтерс. Освен това КНДР скоро ще представи новото си стратегическо оръжие, след като Съединените щати пропуснаха срока, даден от Пхенян на Вашингтон до края на миналата година за възобновяване на преговорите за денуклеаризацията на Корейския полуостров, предаде севернокорейската информационна агенция КЦТА. Макар да обвини Вашингтон в отправяне на искания в гангстерски стил, Ким заяви на заседание на управляващата Корейска трудова партия, че обемът на разработване на севернокорейския ядрен арсенал ще зависи от бъдещото поведение на Съединените щати. По този начин севернокорейският лидер си остави вратичка за бъдещи преговори с Вашингтон, отбелязва Ройтерс.  ", "date": "2020.01.01", "title": "Ким Чен-ун: Светът скоро ще види ново стратегическо оръжие"}
{"url": "http://epicenter.bg/article/Borisov-chestiti-Novata-20202-godina-/202765/2/0", "text": "2019-а беше добра година за България. Работихме много и във важни посоки - за повишаване на доходите на българите, за ускоряване растежа на икономиката, за увеличаване на чуждестранните инвестиции, за разкриването на нови работни места.   Това написа в страницата си във Фейсбук в първите минути на Новата година премиерът Бойко Борисов.   И продължи: \"Страната ни придобива и най-модерните самолети на Балканите, с което за пореден път затвърдихме евроатлантическия път на България. Не липсваха и предизвикателства и проблеми. Правителството обаче положи всички усилия и предприе необходимите действия за решаването им. И през 2020 г. ще продължим да работим по изпълнението на основните ни приоритети. Инвестициите в образованието и здравеопазването едновременно с реформирането на двата сектора е водещата ни задача. Работата по изграждането на магистрали, газопроводи, жп линии, болници, читалища, училища, детски градини, храмове и спортни обекти също ще продължи. Решителността ни идва от доверието, което ни гласувахте и на двата избора през 2019 година. Още веднъж използвам възможността да Ви благодаря и да уверя, че отчитаме грешките си и се учим от тях. Моралните стандарти ще продължат да са водещи в отношенията ни с гражданите. И това, което мога да обещая е, че ще работим решително по всички проблеми пред страната и до края на мандата ще изпълним ангажиментите от управленската програма на правителството.  Пожелавам на всички много здраве, щастие и сили, за да се справим заедно с изпитанията през новата 2020-а година!  Честита Нова година!\"  ", "date": "2020.01.01", "title": "Борисов: Продължаваме да работим! Решимостта ни идва от доверието, което получихме 2 пъти на избори!"}
{"url": "http://epicenter.bg/article/SASht-shte-razpolozhat-dopalnitelni-750-voynitsi-v-rayona-na-Blizkiya-iztok-/202781/7/0", "text": "САЩ ще изпратят веднага около 750 американски войници в Близкия Изток в отговор на скорошните събития в Ирак, предаде Франс прес, цитира БТА. Това заяви американският министър на отбраната Марк Еспър след вчерашната атака срещу американското посолство в Багдад. \"Около 750 войници незабавно ще бъдат разположени в региона\", се казва в изявление на Еспър.", "date": "2020.01.01", "title": "САЩ ще разположат допълнителни 750 войници в района на Близкия изток "}
{"url": "http://epicenter.bg/article/Balgariya-i-Severna-Makedoniya-predsedatelstvat-Berlinskiya-protses-/202783/7/0", "text": "През 2020-та година България заедно със Северна Македония за първи път председателства Берлинския процес за сътрудничество със страните от Западните Балкани. Съвместното председателство е резултат от усилията на София и Скопие за решаване на двустранните спорове, раздиращи Балканите от десетилетия, заяви премиерът Бойко Борисов на срещата на върха на Берлинския процес в Познан. За първи път начело на инициативата застава и страна-кандидат за членство, информира БНР.    Кулминацията на съвместното председателство ще бъде среща на върха през юли, организирана съвместно от Скопие и София.    Берлинският процес е създаден през 2014-та по инициатива на Германия във време на умора от разширяването както в Европейския съюз, така и в страните от Западните Балкани. В региона се появиха нови играчи като Русия и Китай, а целта на инициативата е да пази европейската переспектива жива с развиване на регионалното сътрудничество. Министърът на външните работи Екатерина Захариева:    „Същественото в Берлинския процес е да надгражда механизмите, които има по разширяване - с включване на гражданското общество, на младите хора, на бизнеса, на учените, с много силни декларации за помиряване“.    През юли страната ни стана постоянен член на Берлинския процес, редом с Австрия, Хърватия, Франция, Германия, Италия, Словения и Великобритания, а само година по-късно ние заставаме начело на инициативата заедно със Северна Македония. Зоран Заев заяви:    „Искрено се радвам, че с моя приятел и колега Бойко Борисов заедно ще ги причакаме всички лидери на Берлинския процес и ще въведем нова практика на съвместно председателстване“.    Мирът, религиозната толерантност, борбата срещу организираната престъпност - това посочи като приоритети за региона Бойко Борисов и предложи за съвместното председателство:    “Да вкараме и екологията и всичко, което може да опази природата на Западните Балкани“.    И както в Триест през 2017-та на България отново се отрежда ролята да съживява европейската мечта за страните от Западните Балкани, след като Северна Македония и Албания бяха попарени от Франция и не получиха през октомври дата за начало на преговори за членство.", "date": "2020.01.01", "title": "България и Северна Македония председателстват Берлинския процес "}
{"url": "http://epicenter.bg/article/Ohranata-na-posolstvoto-na-SASht-v-Bagdad-izstrelya-salzotvorni-granati-po-proiranski-protestirashti-/202789/7/0", "text": "Охраната на посолството на САЩ в Багдад изстреля сълзотворни гранати, за да разпръсне стотици проирански протестиращи, които са се събрали около дипломатическия комплекс за втори пореден ден, предадоха световните агенции, съобщи БТА. Десетки проирански членове на иракски милиции и техни поддръжници лагеруваха в палатки пред посолството през изминалата нощ. Вчера десетки протестиращи проникнаха на територията на посолството в едно от най-тежките нападения над комплекса в последно време. Охраняващите посолството морски пехотинци изстреляха сълзотворни гранати, след като протестиращите запалиха покрива на приемната зона на комплекса. Демонстрантите хвърлиха коктейли \"Молотов\" и към една от вратите, която също се запали. Линейки закараха в болници пострадалите протестиращи, а полицейски подкрепления подсилиха иракските сили, които вече са разположени пред дипломатическия комплекс. Започналите вчера протести пред посолството на САЩ в Багдад бяха предизвикани от американски въздушни удари в неделя, в които бяха убити 25 бойци на подкрепяната от Иран милиция Катаеб Хизбула в Ирак.   САЩ заявиха, че ударите са ответна мярка на убийството миналата седмица на американски цивилен подизпълнител в ракетен обстрел на иракска военна база, който според САЩ е дело на тази милиция. В Ирак са разположени около 5000 американски войници в подкрепа на местните сили. Неделните въздушни удари засилиха призивите в Ирак за изтегляне на американските сили от страната, отбелязва Ройтерс. САЩ вчера обявиха, че изпращат още 750 войници в региона след вчерашния щурм на посолството им в Багдад. Те първоначално ще бъдат дислоцирани в Кувейт. Според американски официални източници е възможно в близките дни в региона да бъдат изпратени до 4000 войници, ако е необходимо.", "date": "2020.01.01", "title": "Охраната на посолството на САЩ в Багдад изстреля сълзотворни гранати по проирански протестиращи "}
{"url": "http://epicenter.bg/article/Tramp--Iran-shte-plati-golyama-tsena-za-pogubenite-zhivoti-/202790/7/0", "text": "Преди да пожелае щастлива Нова година, президентът на Съединените щати Доналд Тръмп заплаши отново Иран, като предупреди, че Техеран ще бъде отговорен за евентуални жертви или щети в американската дипломатическа институция в Багдад, която беше атакувана от протестиращи иракчани.    \"Посолството на САЩ в Ирак е безопасно от часове! Много от нашите велики военни, заедно с най-смъртоносната военна техника в света, веднага бяха разположени на мястото. Благодаря на президента и на премиера на Ирак за бързата им реакция\", написа президентът в Туитър, съобщи БНР.    \"Иран ще бъде изцяло отговорен за загубените животи или нанесените щети във всяко от нашите съоръжения. Те ще платят много ГОЛЯМА ЦЕНА! Това не е предупреждение, а заплаха. Честита Нова година!\", добави Тръмп.    Държавният секретар на САЩ Майк Помпейо заяви от своя страна, че атаката срещу американското посолство в Багдад е била организирана от \"терористи\".    \"Атентатът беше организиран от терористи - Абу Махди ал Мухандис и Кайс ал-Хазали - и подкрепен от иранските представители - Хади ал Амари и Фалех ал Фаяд. Всички те са на снимка, направена под послоството нив\", написа Помпейо в Туитър.    \"Днешната атака срещу американското посолство не трябва да се бърка с легитимните усилия на иракските протестиращи, които от октомври са на улицата, настоявайки в Ирак да бъде прекратена корупцията, която беше внесена в страната от иранския режим\", добави дипломатът.    Междувременно телевизия Forex News съобщи, че САЩ изпращат стотици допълнителни войски в Кувейт, след като иракски протестиращи в Багдад нахлуха в американското посолство.    Въздушнодесантната 82-ра дивизия на американската армия получи заповеди за разполагане в Кувейт, като поне 500 парашутисти вече са на път.    Иран отрече да е участвал в нападението над американското посолство в Багдад. Въпреки постоянните обвинения на Вашингтон, че Техеран е организирал инцидента в дипломатическото здание, говорителят на външното министерство на Иран Абас Мусави заяви, че \"американските служители имат поразителната дързост да приписват на Иран протестите на иракчани срещу вашингтонското дивашко убийство на най-малко 25 иракчани\".", "date": "2020.01.01", "title": "Тръмп: Иран ще плати голяма цена за погубените животи "}
{"url": "http://epicenter.bg/article/Avstraliya-se-mobilizira-za-spasyavaneto-na-hilyadi-dushi--blokirani-ot-pozhari-/202792/7/0", "text": "Спасителни екипи започнаха да оказват помощ на хилядите души, които потърсиха убежище по крайбрежни градове в Австралия от пожарите, които опустошават обширни райони на страната и са взели най-малко осем жертви през последните 48 часа, предаде Франс прес. Военни кораби и самолети бяха изпратени да доставят хуманитарна помощ и да направят оценка на щетите след един от най-тежките дни от началото на сезона на пожарите. От понеделник вечерта са загинали осем души, с което общият брой на жертвите на пожарите става 17 души от септември. Безконтролни пожари продължават да бушуват в югоизточната част на страната. Разрушени са над 200 къщи, а някои села са изцяло унищожени. От началото на сезона на пожарите през септември са разрушени над 1000 къщи. Засегнати са общо 5,5 милиона хектара, което е по-голяма площ от Дания или Холандия.   Хиляди туристи и местни жители са блокирани в крайбрежни селища в Югоизточна Австралия. Пожарите предизвикаха множество прекъсвания на електричеството, телефонните връзки и интернет.   Най-малко трима души са евакуирани по въздух от изолирани райони.   В крайбрежния туристически град Малакута 4000 души бяха хванати в капан на плажа, но останаха невредими под защитата на пожарникарски камиони. Възможно е обаче този град да остане отцепен в продължение на седмици. Там започна пускане на хранителни продукти по въздух, а днес пристигна и кораб с храна за две седмици.  ", "date": "2020.01.01", "title": "Австралия се мобилизира за спасяването на хиляди души, блокирани от пожари "}
{"url": "http://epicenter.bg/article/Papata-osadi-nasiliyata-nad-zheni-i-eksploatatsiyata-im-chrez-pornografiyata-/202794/7/0", "text": "Папа Франциск осъди като поругаване извършваните над жените насилия и експлоатирането на телата им чрез порнографията и потребителското общество. Това стана ясно от първата му проповед за 2020 година, предаде Франс прес, цитира Канал 3.   \"Жените са източник на живот. Те обаче постоянно биват обиждани, бити, насилвани и тласкани да се проституират и да премахват живота, който носят в утробата си\", заяви папата в словото си в базиликата \"Свети Петър\". Франциск подчерта, че \"възраждането на човечеството е започнало с жената\" и заяви, че \"всяко насилие над жена е поругаване на Господа, който е роден от жена\".    \"Разбираме доколко сме човечни по начина, по който се отнасяме към тялото на жената\", продължи той и изрази съжаление, че това тяло \"е жертвано на светските олтари на рекламата, печалбата, порнографията и се експлоатира като някаква повърхност за ползване\". \"То трябва да бъде освободено от консуматорската страст, трябва да бъде уважавано и почитано    Това е най-благородната плът на света, тя е заченала и родила Любовта, която ни спаси\", каза папата. Майчинството често пъти \"бива унижавано, защото единственият растеж, на който се придава значение, е икономическият растеж\", заяви Франциск. Папата, който е силно привързан към съдбата на мигрантите, отбеляза, че много майки \"поемат риска на опасни пътувания в отчаян стремеж да дадат по-добро бъдеще на плода на утробата си\".", "date": "2020.01.01", "title": "Папата осъди насилията над жени и експлоатацията им чрез порнографията "}
{"url": "http://epicenter.bg/article/Obstanovkata-okolo-posolstvoto-na-SASht-v-Bagdad-se-normalizira/202798/7/0", "text": "AFP: Про-иранските протестиращи се оттеглиха напълно от сградата на американското посолство в Багдад  Про-иранските демонстранти в сряда приключиха протеста пред американското посолство в столицата на Ирак след заповед на шиитската милиция „Хашид ал Шааби“, съобщи кореспондент на AFP, предаде Агенция \"Фокус\".    \"Изгорихме ги!\" скандираха демонстрантите, докато напускаха „Зелената зона“ точно толкова лесно, колкото влязоха в нея на 31 декември.    Камиони вдигнаха палатките и импровизираните барикади, които бяха донесени и поставени по време на протеста.", "date": "2020.01.01", "title": "Обстановката около посолството на САЩ в Багдад се нормализира"}
{"url": "http://epicenter.bg/article/Sled-Nova-godina-germanski-zoopark-zavari-vsichkite-si-maymuni-izpepeleni-/202801/7/0", "text": "Всички маймуни в германска зоологическа градина бяха убити от пожар, потвърдиха от зоопарка в Крефелд и заявиха, че най-лошите им кошмари са станали реалност, предава Би Би Си.    Работещите там изпаднали в състояние на шок, след като установили, че пожар е изпепелил до основи къщата на маймуните и че няма оцелели нейни обитатели.    В къщата на площ 2000 м2 живеели редки борнейски орангутани, шимпанзета и мармозетки, заедно с други животни.    Местни медии съобщават, че пожарът може да е бил причинен от новогодишни фойерверки. Тази инфомация не е потвърдена.    Къщата на маймуните е построена през 1975 г. и осигуряваше тропически климат на обитателите си.    След като новината доби публичност, много хора предложиха помощ, за което от зоопарка благодариха. Оттам обявиха, че няма да отворят на 1 януари и помолиха потенциалните си посетители за разбиране.", "date": "2020.01.01", "title": "След Нова година германски зоопарк завари всичките си маймуни изпепелени "}
{"url": "http://epicenter.bg/article/KEVR-utvardi-tsenata-na-prirodniya-gaz-za-parvoto-trimesechie-na-2020-g----44-04-lv-MWh/202791/4/0", "text": "Комисията за енергийно и водно регулиране днес проведе заседание, на което прие решение във връзка с подаденото от „Булгаргаз” ЕАД заявление за утвърждаване на цени за І тримесечие на 2020 г., по които общественият доставчик продава природен газ на крайните снабдители и на лицата с издадена лицензия за производство и пренос на топлинна енергия. Това съобщиха от пресцентъра на КЕВР. Приетото решение е съобразено с последните промени в Закона за енергетиката, с които от субектите, купуващи природен газ от обществения доставчик по регулирани цени, отпадат клиентите, присъединени към газопреносната мрежа, с изключение на лицата, на които е издадена лицензия за производство и пренос на топлинна енергия. Отчетени са и други законови промени, с които се въвежда задължението на обществения доставчик да предлага за продажба на организирания борсов пазар количества природен газ на годишна база за периода 2020 г. – 2024 г., в съответствие със споразумение за изпълнение на програма за освобождаване на природен газ.    Утвърдената от Комисията цена за I тримесечие на 2020 г. за продажба на природен газ на крайните снабдители на природен газ и и на лицата, на които е издадена лицензия за производство и пренос на топлинна енергия, е в размер на 44,04 лв./MWh (без цени за достъп, пренос, акциз и ДДС), което в сравнение с действащата цена за ІV тримесечие на 2019 г. е намаление с 0,81 лв./MWh или с 1,81%. В утвърдената цена на природния газ от 44,04 лв./MWh са включени компонента „цена на природния газ на входа на газопреносните мрежи“ в размер на 43,34 лв./MWh лв./MWh, компонента за дейността „обществена доставка“ по чл. 17, ал. 6 от НРЦПГ в размер на 0,56 лв./MWh и компонента за компенсиране на разходи, произтичащи от наложени задължения към обществото по чл. 11а, ал. 2 от НРЦПГ от 0,14 лв./MWh, покриваща разходите на \"Булгаргаз\" ЕАД за съхранение на количества в газохранилището Чирен в изпълнение на задължения по Плана за действие при извънредни ситуации.   В цената на природния газ не са включени цени за достъп и пренос през газопреносната мрежа и клиентите следва да ги заплащат на крайните снабдители по реда на Методиката за определяне на цени за достъп и пренос на природен газ през газопреносните мрежи, собственост на \"Булгартрансгаз\" ЕАД.    Компонентата „цена на природния газ на входа на газопреносните мрежи“ се образува от обществения доставчик като среднопретеглена стойност при отчитане на последно заявените прогнозни количества природен газ от внос за вътрешния пазар, от местни добивни предприятия и от запаси природен газ с цел продажба през следващия период, условията по договорите за доставка и за достъп и пренос на природен газ до българската граница.   Отчита се и движението на цената на петрола и на алтернативните на природния газ горива на световните пазари за последните 9 месеца, както и промяната в осреднения валутен курс на БНБ на лева спрямо чуждестранната валута, в която се заплаща внасяният в страната природен газ, за период от четиридесет и пет дни, предхождащи месеца на внасяне на предложението за утвърждаване на цени. В правомощията на КЕВР е да установи единствено дали заявлението на обществения доставчик \"Булгаргаз\" ЕАД отговаря на изискванията на Наредба № 2 за определяне цените на природния газ и на договора за доставка между \"Булгаргаз\" ЕАД и ООО \"Газпром Експорт\".   С утвърдената цена на природния газ за първото тримесечие на 2020 г. цените на топлинната енергия остават непроменени до края на отоплителния сезон. Без промяна остават и цените на електрическата енергия за битовите и небитовите потребители на регулиран пазар.  Преди утвърждаването на решението за цената на природния газ за първото тримесечие, в съответствие с нормативните изисквания на 19.12.2019 г. КЕВР проведе открито заседание за обсъждане на изготвения доклад във връзка със заявлението на „Булгаргаз“ ЕАД. В съответствие с изискванията за публичност и прозрачност на институциите откритото заседание беше излъчено онлайн на интернет страницата на регулатора.    Решението на КЕВР за утвърждаване на цената на природния газ за І-то тримесечие на 2020 г. е публикувано на интернет страницата на регулатора.", "date": "2020.01.01", "title": "КЕВР намали цената на природния газ с 1,81%"}
{"url": "http://epicenter.bg/article/Poevtinyava-rouminga-mezhdu-stranite-ot-Zapadnite-Balkani-/202797/4/0", "text": "Телефонните разговори в роуминг между страните от Западните Балкани поевтиняват от 1-ви януари.    Намалението е с между 9% до 35%, като без промяна остават цените само в Черна гора и Босна и Херцеговина, съобщи БНР.    Това е втората фаза от изпълнението на подписания миналата година договор между Сърбия, Черна гора, Босна и Херцеговина, Северна Македония, Албания и Косово. Роумингът между тях трябва постепенно да поевтинява до 30 юни 2021 година, след което да отпадне.    Споразумението е част от Цифровата програма за Западните Балкани, предложена от еврокомисар Мария Габриел по време на българското председателство на Съвета на Европейския съюз.", "date": "2020.01.01", "title": "Поевтинява роуминга между страните от Западните Балкани "}
{"url": "http://epicenter.bg/article/Petima-dushi-v-bolnitsa-sled-tezhka-katastrofa-v-Haskovo-/202784/3/0", "text": "1,7 промила алкохол е отчела проверката с дрегер на шофьора, който предизвика тежка катастрофа в Хасково в първите часове на новата година, предаде bTV.  Трима души са в болница след инцидента. Сред тях е и 22-годишна бременна жена, която загуби първото си бебе.    „Тя е с отлепване на плацентата, което е предизвикало загуба на плода, който е в напреднал девети месец. За съжаление, детето е починало. Освен кормената травма, има травма на белия дроб. Наложена е гръдна операция, но момичето е в тежко състояние”, каза директорът на МБАЛ-Хасково д-р Георги Гелов. 40-годишният водач, предизвикал катастрофата, е в ареста. Ще му бъде повдигнато обвинение. ", "date": "2020.01.01", "title": "Тежка катастрофа в Хасково! Трима души са в болница, бременна жена загуби детето си, шофьорът пиян"}
{"url": "http://epicenter.bg/article/Kmetat-na-Simitli-i-sinat-mu-uchastvali-v-mele-navrah-Nova-godina/202786/3/0", "text": "Полицията разследва масов бой в центъра на Симитли в новогодишната нощ, съобщи  . По информация на bTV кметът на Симитли и неговият син - депутат от ГЕРБ, са участвали в конфликта, при който един човек е по-сериозно пострадал.    Според очевидци, по време на хорото и зарята в центъра на града посетители на близко заведение са започнали да гърмят мощни бомбички близо до танцуващите.    Апостолов отишъл да им направи забележка, след това пръскане с шампанско довело до сбиването.    Има пет жалби в прокуратурата във връзка с инцидента.    Това не е първи подобен сюжет с участието на Апостолов. Той беше обвинен, че е участвал в бой на футболен мач преди няколко месеца, но по-късно стана ясно, че въобще не е бил на мястото.   „Не е имало масово меле в Симитли, имаше агресия, проявена спрямо мен и жителите на града, които се веселяха на площада в новогодишната нощ. Аз бях обект на атака от собственик на заведение, подал съм жалба, извадил съм си медицинско и съм се обадил на тел. 112 за инцидента“, разказа пред „Труд“ кметът на Симитли Апостол Апостолов.   Какво точно се е случило в полунощ на 12-тия час, ще установява полицията.   Кметът разказа, че в 12 часа е произнесъл приветствие към гражданите на Симитли на площада и е започнала заря и веселие. Хората са извили новогодишно хоро, на което се е хванал и кметът Апостол Апостолов, и синът му Стефан Апостолов, който е депутат от ГЕРБ. В един момент към хорото и хората са полетели пиратки с мощен заряд, което ги е изплашило и притеснило. Бомбите се хвърляли от терасата на кафене, което се намира до площада, от собственика – Методи Бачев, известен бизнесмен, чиято фирма „Агромах“ беше прекръстена на Громахолд. Кметът Апостолов заяви, че е отишъл да му направи забележка, разменили си реплики. „Методи Бачев ме удари, удари ме и сестра му. Не е имало въргал, както се твърди, нито пък че аз и синът ми сме се били. Обадих се на телефон 112, извадих си и медицинско за нанесените ми удари“, каза Апостолов.   От другата страна твърдят пък, че кметът нахлул в заведението и станал въргал и бой. Хората от площада обаче поддържат версията на кмета. И казват, че Методи Бачев и приятелите му били агресивни и пречели на веселбата на площада. В полицията има жалби, подадени и от двете страни, случаят ще се разследва. Между кмета Апостолов и Методи Бачев има стара вражда. Бачев преди няколко години пиян се изцепи по микрофон пред жителите на село Черниче, че кметът Апостолов е „е..л“ премиера Борисов. Заради унизителния грозен скандал кметът преустанови всякакви контакти с бизнесмена. Това не е единственият инцидент в новогодишната нощ в Благоевградско.    51-годишен мъж от Петрич е транспортиран към УМБАЛСМ \"Пирогов\" с травма на окото. Пострадал е от пиратка. Състоянието на окото е тежко, предаде БГНЕС.", "date": "2020.01.01", "title": "Масово сбиване в Симитли на Нова година с кмета и сина му депутат от ГЕРБ (допълнена)"}
{"url": "http://epicenter.bg/article/Pochina-Silva-Zurleva-/202785/2/0", "text": "Известната журналистка и бизнес дама Силва Зурлева е починала в дома си в село Ковачевица, съобщи  .   Сигнал е подаден до Спешния център в 9,50 часа тази сутрин. Тя се е строполила по стълбите на старинната къща и издъхнала. На място оглед прави и екип от полицията.    Не е ясно още каква е причината за смъртта, дали падането по стълбите или предшестващ инфаркт. Знае се само, че се    Нелепа е смъртта на известната журналистка и бизнесдама Силва Зурлева, която тази сутрин бе намерена мъртва от съпруга си до стълбите на къщата им в гърменското село Ковачевица. , пише Struma.com. Съпругът и е в шок от преживяното.   От МВР са категорични, че става дума за нещастен инцидент, сигналът, за който е подаден тази сутрин на тел. 112, съобщи БТА. Зурлева бе дълги години директор на Нова телевизия.   Силва Зурлева е родена на 26 февруари 1958 г. в Кюстендил. Завършила е СУ „Св. Климент Охридски“ със специалност българска филология и новогръцки език и литература. Университета завършва със златен медал и започва кандидатска дисертация на тема „Морето в съвременната гръцка поезия“. Преводач е на художествена литература, пише рецензии за новоиздадени книги от балкански автори. Работи като редактор последователно в БНТ и София прес, става кореспондент на гръцки вестници и списания.  През 1992 година започва дейност в консултантския бизнес – чужди инвестиции и приватизационни сделки. Работи по проектите на Делта, Никас, Гудис, Кока-Кола, Плевенски цимент и др. Нейно е рекламното послание „Делта – връх на сладоледа. Първо в София, а после и в други градове“. От 10 май 1999 г. е управител на медийната групировка „Антена България“, а от март 2001 г. - председател на Съвета на директорите на Нова телевизия. От 2009 е член на Управителния съвет. Напусна телевизията на 8 май 2019 г.    ", "date": "2020.01.01", "title": "Почина Силва Зурлева - при нещастен инцидент"}
{"url": "http://epicenter.bg/article/Karayancheva--Dano-sled-12-mesetsa-da-se-sabudim-po-smeli-optimisti-i-s-po-visoko-samochuvstvie-/202787/2/0", "text": "Честита Нова година - дано след 12 месеца да се събудим по-смели оптимисти и с по-високо самочувствие. Това казва председателят на 44-ото Народно събрание във видеобръщение към българските граждани в социалната мрежа „Фейсбук“. „Честита Нова година, скъпи приятели! Изпратихме една добра за България година. През изтеклите 12 месеца бяхме свидетели и участници и в избори, и в политически вълнения и в тържествени моменти, като отбелязването на 140-ата годишнина от Учредителното събрание и подписването на Търновската конституция.   През 2019 г. продължи плавното повишаване на доходите на работещите българи и пенсионерите. Когато на парламентарните избори през 2017 г. обещахме 1200 лв. средна заплата докрая на мандата, мнозина не повярваха, но ето, че това обещание на парламентарното мнозинство е факт година и половина преди поставения срок. Продължиха заявените мащабни инвестиции в образованието, инфраструктурата, здравеопазването. Макар и постепенно всичко това се усеща.   Бюджетът за 2020 г., който Народното събрание прие, е гаранцията за твърдото ни намерение да продължим по този път.    Според последните социологически данни оптимизмът на българите се повишава, песимизмът, макар и с малко се понижава. Може би това не е категоричният скок, който бихме искали да видим, но е знак, че страната върви в правилната посока. 1 януари винаги е повод за равносметки и планове за бъдещето. На всеки 1 януари правим списъци от цели за постигане, върхове за изкачване, недостатъци, които искаме да преодолеем. Дълбоко в себе си се надяваме, че от 1 януари започва нов етап от живота ни, в който няма да допускаме старите грешки, а ще сме по-добри, по-успешни и по-щастливи“, каза Караянчева. „В личен план пожелавам на всички вас да се случи точно това. Всичко, което ви тежи да остане затворено в отминалата година и всичко, за което мечтаете да дойде с новата. Вярвам, че политиките ни ще бъдат още по-фокусирани върху повишаване на благосъстоянието на българските граждани и ускоряване на растежа на икономиката на България. Дано след 12 месеца на тази дата да се събудим по-смели оптимисти и с по-високо самочувствие. Бъдете здрави, бъдете щастливи, бъдете успешни. Нека силата бъде с вас!“, пожела Караянчева.      ", "date": "2020.01.01", "title": "Караянчева: Дано след 12 месеца да се събудим по-смели оптимисти и с по-високо самочувствие "}
{"url": "http://epicenter.bg/article/Iliyana-Yotova-s-pozhelanie-za-Novata-godina--Da-badem-po-dobri--Da-ima-poveche-svetlina-i-nadezhda-/202788/2/0", "text": " Честита Нова година! Да е мирна, здрава и по-успешна за всички! Това написа вицепрезидентът Илияна Йотова в профила си във \"Фейсбук\".   \"Да бъдем по-добри! Да има повече светлина и надежда!\", пожела още вицепрезидентът.    ", "date": "2020.01.01", "title": "Илияна Йотова с пожелание за Новата година: Да бъдем по-добри! Да има повече светлина и надежда!"}
{"url": "http://epicenter.bg/article/Borisov-pred-kmeta-na-Ruen--Karadaya-se-bori-za-vas--karame-se-kato-schetovoditeli/202793/2/0", "text": "„Трябва да се каже истината - Карадайъ се бори за вас. Може да сме политически опоненти, да се караме, но като дойде време да видим какво да правим за селата и градовете, идва, сядаме, пишем и в общи линии нищо не му отказвам“, това каза премиерът Бойко Борисов вчера в разговор с кмета на община Руен Исмаил Осман.   Двамата обсъждаха последното правителствено постановление, с което на общините се отпускат средства. Близо 20-минутният разговор в кметския кабинет бе излъчен онлайн от Борисов на стената му във фейсбук.   В региона от 39 кметове, само един е на ГЕРБ, останалите са на ДПС. , каза Борисов пред кметовете. А на споменаването от кмета на Руен Исмаил Осман на „председателя“ Карадайъ реагира:  След което прекъсна благодарностите на кмета на Руен:   Относно отпусканите средства за общините и водените разговори с председателя на ДПС Мустафа Карадайъ, премиерът и лидер на ГЕРБ подчерта: „Карадайъ се бори за вас, караме се като счетоводители“. . Средствата са за: „Ремонт на улична мрежа и общински пътища на територията на община Ардино“ – 650 000 лв.; ”Ремонт на общински сгради“ – 250 000 лв.; Средствата са за „Ремонт на улична мрежа на територията на община Джебел“;  Средствата са за „Ремонт на улична мрежа и общински пътища на територията на община Кирково“; . Средствата са за: „Реконструкция, доизграждане и обновление на градски парк зона А“ – 856 545 лв.; „Реконструкция и рехабилитация на ул. „Кирил и Методий“, гр. Крумовград от о.т. 80 – о.т. 400 – о.т. 438 – о.т. 437 до о.т. 439“ – 100 000 лв.;  Средствата са за „Ремонт и реконструкция на улици в с. Широко поле, с. Чифлик, с. Мост, с. Опълченско, с. Костино, с. Бойно, с. Стремци, с. Перперек и с. Миладиново, и квартали в гр. Кърджали – кв. Гледка, кв. Горна гледка, кв. Боровец, кв. Възрожденци, кв. Байкал, община Кърджали“ – 1 000 000 лв.; „Водоснабдяване на населени места в община Кърджали – първи етап – с. Конево, с. Бяла Поляна, с. Черна скала, с. Болярци, с. Бащино, с. Долна Бленика и с. Мост – 800 000 лв.; „Водоснабдяване на с. Звиница“ – 100 000 лв.;  Средствата са за „Ремонт на общински пътища на територията на община Момчилград“;  Средствата са за частично финансиране на проект „Рехабилитация на общински път KRZ 1430 /1-5, Николово – Черноочене/ - с. Пчеларово – с. Минзухар – с. Драганово /III – 5071/”. Припомняме, че с Постановление на Министерски съвет се отпускат и 970 000 лева за строително-монтажни дейности по манастирския комплекс „Св. Йоан Предтеча“ в Кърджали.", "date": "2020.01.01", "title": "Борисов пред кмета на Руен: Карадайъ се бори за вас, караме се като счетоводители"}
{"url": "http://epicenter.bg/article/Prezidentat-izprati-saboleznovatelen-adres-do-semeystvoto-na-Silva-Zurleva-/202795/2/0", "text": "Президентът Румен Радев изразява съболезнования на семейството и близките на Силва Зурлева - журналист, преводач, дългогодишен ръководител на Нова телевизия. Това съобщиха от прессекретариата на държавния глава.    „Обществото ни и българската журналистика загубиха голям човек и професионалист със значим принос за развитието на телевизията в България“, посочва държавният глава.   По думите му близо двадесет години от професионалния си път Силва Зурлева е посветила на управлението и утвърждаването на Нова телевизия като една от най-големите и авторитетни български медии и е дала път на много млади журналисти да утвърдят имената си в професията.    Светла следа оставя и ангажираността на Силва Зурлева с общественозначими каузи като „Българската Коледа“, която всяка година дава своя принос за здравето и лечението на хиляди български деца, отбелязва още президентът Румен Радев.", "date": "2020.01.01", "title": "Президентът изпрати съболезнователен адрес до семейството на Силва Зурлева "}
{"url": "http://epicenter.bg/article/Nad-450-signala-v-Speshna-pomosht-v-stolitsata-prez-novogodishnata-nosht-/202796/2/0", "text": "Над 450 сигнала са получени в Спешна помощ в столицата в новогодишната нощ.    12 деца са потърсили медицинска помощ в празничната нощ. Нито едно от тях обаче не е било в състояние, което да застрашава живота му.    В София е станала една катастрофа с един пострадал човек, съобщиха още от Спешна помощ, предаде БНР.", "date": "2020.01.01", "title": "Над 450 сигнала в Спешна помощ в столицата през новогодишната нощ "}
{"url": "http://epicenter.bg/article/Premierat-Borisov-izrazi-saboleznovaniya-na-blizkite-na-Silva-Zurleva/202799/2/0", "text": "Българският министър-председател Бойко Борисов изказа своите съболезнования на семейството на починалата Силва Зурлева.    \"Бог да прости Силва Зурлева! Съболезнования на семейството и на близките ѝ\", написа той във Фейсбук.   Известната журналистка и бизнес дама Силва Зурлева почина при нещастен инцидент. Тя бе дълги години директор на Нова телевизия    ", "date": "2020.01.01", "title": "Премиерът Борисов изрази съболезнования на близките на Силва Зурлева"}
{"url": "http://epicenter.bg/article/Novi-smetopochistvashti-mashini-shte-podpomagat-chistotata-v-Obshtina-Kirkovo-/202800/2/0", "text": "Община Кирково се сдоби с два броя сметопочистващи машини модел ,,Форд – Карго 1833 ДС“, доставени от фирма „БУЛАВТО“ АД -официален вносител на Форд за България.   Лично кмета Шинаси Сюлейман прие ключовете и на двата автомобила, които са от най-ново поколение, с няколко цикли на почистване, последно поколение двигател - Екоторг с екологични емисии евро 6 С и мощност 330 конски сили. Новите сметосъбиращи машини са с вместимост 16 куб.метра. Автомобилите са закупени, съгласно проведена обществена поръчка, съобщиха от община Кирково.", "date": "2020.01.01", "title": "Нови сметопочистващи машини ще подпомагат чистотата в Община Кирково "}
{"url": "http://epicenter.bg/article/Momchentsa-sa-parvite-novorodeni-za-2020-vav-Veliko-Tarnovo-i-Targovishte--v-Shumen---momichentse-/202802/2/0", "text": "За първото бебе на новата година битката е между Пловдив и Варна.    Малкият Райчо е проплакал точно една минута след настъпването на Новата 2020 година в родилното отделение на пловдивската университетска болница \"Свети Георги\".    Новата година донася на 20-годишната Анка най-хубавият подарък. Новороденият Райчо се появява на бял свят пет седмици по-рано от очакваното.    „Първо детенце ми е, добре се роди, без никакви усложенния, аз просто искам да е изучен и да има средно образование”, споделя майката Анка Ангелова пред bTV.    Бебето е кръстено на свекъра. А бабите казват, че ще помагат в грижите.    В първата минута след полунощ проплаква и Елиса, но във Варна. Момиченцето е трета дъщеря на 25-годишната Антоанета.    \"Щастие, радост и да не се разболява. Все щастлива да бъде\", пожелава си майката Антоанета Илиева.    А малко преди полунощ се роди и последното бебе за 2019 г. – в „Майчин дом”. Малката Даная тежи 2 килограма и 800 грама и е дълга 48 сантиметра. И тя е избързала - по план е трябвало да се роди на 9-ти януари.    В последния ден на 31-ви декември в „Майчин дом” са проплакали 7 бебета.   Момче е първото бебе, родено през 2020 г. в УМБАЛ \"Св. Анна\"-София. Това съобщиха от пресцентъра на болницата. Момченцето е родено по нормален начин в 0.34 ч на 1 януари. Теглото му е 3850 гр.    Второто бебе за 2020 г., което е проплакало в болницата, също е от мъжки пол. Момченцето е родено в 1.43 ч чрез секцио, с тегло 2600 гр.   С 1019 бебета изпрати миналата година Отделението по акушерство и гинекология на Великотърновската болница. Първото бебе за тази година е родено 35 минути след полунощ. Момченцето е с размери 3700 грама и 52 см, предаде БНР.   Без пострадали от пиратки и тежки случаи са минали нощните новогодишни дежурства в Спешното отделение на областната болница и Центъра за спешна помощ. Без произшествия е започнала Новата година и за великотърновските пожарникари.    Първото новородено на 1-ви януари и в Търговище е момче, съобщиха за Радио Шумен от родилното отделение. Момченцето се е родило в 12:55 часа днес, тежи 3600 грама, 51 см и е второ дете на майката Дениса Денева от Търговище. Малкият юнак ще носи името Тома.    В 22:30 часа на 31 декември се е родило последното бебе за 2019 година в Търговище. То е момиченце, тежи 3150 грама, 50 см е и е първо дете за Екатерина Величкова от София, съобщиха от родилното отделение в болницата.    В Шумен първото бебе за тази година пък е момиченце. То се е родило в 13:15 часа на 1-ви януари, тежи 3580 грама и е първо за 28-годишната майка от Шумен. Последното бебе, родено в шуменската болница през 2019-та, е момче. То се е родило малко преди 16:30 часа вчера, тежи 2620 грама и е второ дете за 33-годишната майка от Шумен.    Няма новородени деца в новогодишната нощ в Силистренско, показва справка от родилните отделения в Силистра, Дулово и Тутракан. Пред годината в района са родени около 1000 деца. Най-много са новородените в Тутракан - 484, от които 13 двойки близнаци.   Раждаемостта в България през последните години намалява.    Последните данни на Националната статистика сочат, че през 2018 г. у нас са проплакали 62 000 бебета. Момчетата са с над 2000 повече от момичетата. Най-много са новородените в София - 13 000. През последните години тенденцията е твърдо надолу. Спадът за осем години е от над 10 000 бебета. През 2010 г. на бял свят са се появили над 75 000 бебета, информира bTV.", "date": "2020.01.01", "title": "Две бебета са се родили в първата минута на новата година - в Пловдив и Варна"}
{"url": "http://epicenter.bg/article/Kmetat-na-Simitli-za-boya-v-novogodishnata-nosht--Tragnah-kam-horata-da-gi-pozdravya-s-butilka-shampansko/202803/2/0", "text": "Новогодишен скандал в Симитли с участието на кмета Апостол Апостолов, сина му – депутатът Стефан Апостолов, и бизнесмена Методи Бачев.    Двете компании се скарали, стигнало се и до саморазправа. Полицията проверява случая. Според прокуратурата не става въпрос за бой, а за спречкване, информира  .    В новогодишната нощ в Симитли празнували със заря и пиратки. В този момент кметът е на хорото и отива към заведението, от което се гърми.    Така на площада в Симитли посрещат нова година – със заря и пиратки. Кметът е на хорото и отива към заведението, от което се гърми.    „Кметът отиде да им направи забележка, беше с една бутилка шампанско. Пръсна първо, после я хвърли по тях да престанат, защото хората играха хоро и раздаде по един-два шамара кметът на тия къде хвърляха пиратки”, разказа Георги, станал свидетел на инцидента.    „И после бой. Кметът е скочил и синът му с него и от заведението Тото и неговите хора, но това е, че сега всички гледат него да го оплюват, а той скача да защити хората”, каза друг очевидец.    На кадрите се вижда спречкване, в което участват кметът на Симитли, синът му депутатът Стефан Апостолов, жители на града, сред които и бизнесменът Методи Бачев.    „С много такива едри крачки и много настървено се качи към мен, удари ме, дойдоха негови хора, които го дръпнаха, дойде депутатът Стефан Апостолов, който ми нанесе няколко удара, душеше ме. Кметът Апостолов удари сестра ми, аз се опитах да ѝ помогна, той падна на земята”, каза пред bTV Бачев.    По традиция в първия ден на годината кметът на Симитли посреща кукери. Намираме го пред дома му.    „Хвърляха пиратки по хората, изместиха хорото от площада. Аз тръгнах към тях да ги поздравя с бутилка шампанско. Тръгнах да ги поздравя, те почнаха да хвърлят пиратки по мен, качих се горе на терасата, казах какво правите – глупости и така нататък, отнесох два- три шамара”, каза Апостолов.    На въпрос дали той е ударил някого, първоначално градоначалникът  подметна иронично: „Изтепах ги, бе, изтепах ги всички, там бяха 200 човека. Значи аз сам се качих при 200 човека и ги изтепах”.    После обаче добави: „Аз отнесох няколко шамара по стечение на обстоятелствата, защото бях с ръце отзад. Аз много обичам да ям шамари - животът ме е бил, бил, бил”.    Другият участник в инцидента – синът на кмета и депутат от ГЕРБ Стефан Апостолов заяви, че просто е отбранявал баща си. Кметът си е извадил медицинско, и от двете страни са пуснали жалби в полицията.    От областното ръководство на ГЕРБ казаха, че ще вземат отношение, след като приключи разследването.", "date": "2020.01.01", "title": "Кметът на Симитли за боя в новогодишната нощ: Тръгнах към хората да ги поздравя с бутилка шампанско"}
