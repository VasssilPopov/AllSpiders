{"url": "http://epicenter.bg/article/Yanaki-Stoilov-e-veroyatnoto-predlozhenie-na-BSP-za-konstitutsionen-sadiya/164207/2/0", "text": "Едно от обсъжданите в БСП имена за конституционен съдия е това на Янаки Стоилов. Това потвърди пред БНР Георги Свиленски от БСП.   \r\n Свиленски уточнява, че на този етап все още няма официална номинация. „Посланието е ясно - най-добрият конституционалист, най-добрият експерт, най-добрият специалист, който може да има в държавата, човекът, написал Конституцията, човекът, отстоявал и писал над 25-26 години закони - това, което ние можем да направим, е този човек да го предложим на българското Народно събрание за член на Конституционния съд, тъй като не вярвам да има по-добра и по-сполучлива кандидатура от Янаки Стоилов“, каза Свиленски. \r\n", "date": "2018.09.23", "title": "Янаки Стоилов е вероятното предложение на БСП за конституционен съдия"}
{"url": "http://epicenter.bg/article/Karayancheva--Svobodata-ne-e-trofey--a-otpor-sreshtu-buloto-na-zabravata/164173/2/0", "text": "Това обяви на тържествена церемония във Велико Търново председателят на Народното събрание   по повод честването на 110-ата годишнина от обявяването на Независимостта на България. В такива дни си спомняме думите на Ботев, че ,,българският народ може сам да гради бъднините си''. Ако днес не искаме да ни наричат патриоти от друго тесто, трябва с дързост да защитаваме нашата независимост. В основата на всичко е българският народ, който иска свобода, справедливост и спокойствие и ние като политици сме длъжни да им го дадем. Трябват лидери, които да не забравят думите на Каравелов: ,,Чуждото не щем, но не даваме и своето’’, завърши словото си Караянчева.", "date": "2018.09.23", "title": "Караянчева: Свободата не е трофей, а отпор срещу булото на забравата"}
{"url": "http://epicenter.bg/article/Karakachanov--Modernizatsiyata-na-armiyata-i-poddrazhkata-na-starata-voenna-tehnika-tryabva-da-varvyat-uspo/164183/2/0", "text": "От новите министри всички очакваме едно – и хората, и ние, техните колеги – да се работи бързо, енергично и в интерес на гражданите. Това каза в интервю за предаването \"Неделя 150\" по БНР вицепремиерът и министър на отбраната Красимир Каракачанов.   В коментар по критиките на президента Румен Радев за назначаването на Младен Маринов като нов вътрешен министър Каракачанов посочи, че „той разбира проблемите и знае как да ги реши\": \"Това мога да ви го гарантирам. В качеството ми на вицепремиер, отговарящ за сигурността, в мое лице той ще има пълна подкрепа за всяка негова стъпка, която ще бъде насочена към това да бъде ликвидирана, или поне обуздана битовата престъпност по селата, в малките населени места, в градовете, в които има гета и т.н.“   МВР не е нито хор \"Бодра смяна\", нито репресивният комунистически апарат от миналото, смята Каракачанов.   Проблемите на МВР са от много години и много от тях са свързани с политическото отношение към институцията, има редица натрупвания, които са довели до намаляването на ефективността на работата на полицията, смята вицепремиерът. \"Целият този натиск на обществото, едва ли не полицията да изпълнява ролята на някакъв хор \"Бодра смяна\", без да използва сила, а от друга страна полицаите се  страхуват да не бъдат обвинени, че са репресивният орган от бившата комунистическа държава доведе до това, че част от правомощията на полицая да респектира престъпният контингент, не се използваха пълноценно и това доведе до засилване на самочувствието на същия този престъпен контингент\", коментира той.   В коментар по темата за катастрофите Красимир Каракачанов заяви, че нещата не опират само до завишаване на контрола, а проблемът за поведението на пътя за цялото общество е и морален, и психологически: \"Основното нещо, което може да се направи и трябваше отдавна да се направи - това е видеонаблюдението. Не само на някои участъци, които са рискови и където традиционно се нарушават правилата. Да има един по-сериозен контрол по пътищата на страната, което между другото освен до предотвратяване на пътно-транспортни произшествия, би спомогнало и за борбата с другите видове престъпления, които се извършват.\"   Модернизацията на въоръжените сили и поддръжката на наличната техника трябва да вървят паралелно, категоричен е вицепремиерът. Относно модернизацията на армията вицепремиерът Каракачанов е категоричен, че процесите на закупуване на нова техника за въоръжаване на армията и поддръжката на наличната трябва да вървят успоредно. \"В българското общество все още има хора, които ей така говорят на едро: щом сме в НАТО, трябва да имаме западна техника. Тази западна техника не я раздават безплатно, като подарък, тя струва пари. Тази западна техника, за която говорят много хора, ей така, без да разбират, и говорят да си правят евтин политически пиар, тя струва много милиарди, тя струва 20 милиарда евро, ако искаме да превъоръжим армията. Ние ги нямаме като държава, а и би било неразумно да бъдат хвърлени наведнъж. При наличието на съществуваща техника и в авиацията - хеликоптери и самолети, и в сухопътни войски имаме танкове, бронирани машини, които могат да бъдат поддържани и обновлението във въоръжените сили да върви поетапно, това е разумният подход\", каза той в ефира на националното радио.   \"Нашият стремеж е парите, които са отделени за проектите за нова техника, ако не бъдат усвоени тази година, да бъдат усвоени за други дейности в съответния вид въоръжени сили - например за ремонт на самолети, на хеликоптери, които имаме. Не приемам аргумента, че след като били съветски, те не ставали за нищо\", допълни Каракачанов.   Страната ни трябва да подкрепи Унгария - случващото се срещу Унгария днес може да се случи срещу Полша или България утре, категоричен е той.   Вицепремиерът анализира предложението на \"Обединени патриоти\" страната ни да подкрепи Унгария, ако се стигне до евросанкции срещу Будапеща. \"Предложението, което ние сме внесли, и което се прие, е за изработване на позиция в подкрепа на Унгария, и когато този въпрос бъде поставен - а той няма да бъде поставен утре сутринта или след една седмица, България да заеме тази позиция да не подкрепя предлаганите санкции, отнемането на правото на глас на Унгария и т.н.\", подчерта Красимир Каракачанов, като потвърди опасенията на \"Патриотите\", че \"това, което днес се случва към Унгария, утре някой може да се опита да го наложи на Полша или на България\".    \"Аргументите бяха, че Унгария не заслужава да бъде наказана, защото това се прави по идеологически причини и може би в търсене на дивиденти за предстоящите европейски избори. Точно поради тази причина го правят някои кръгове в Европейският парламент, които смятат, че Европа може да продължи да се развива по същия начин - да заличава националното съзнание на хората, да ограничава националният суверенитет на държавите. Европа е съюз от суверенни държави, а не от провинции, които се управляват от чиновници в Брюксел - чиновници, които никой не е избирал, те са назначаеми. И именно срещу тази политика на определени кръгове в Брюксел се противопоставя премиерът на Унгария Виктор Орбан\", аргументира се вицепремиерът.   Оттук нататък Външно министерство трябва да изработи тази позиция и позицията на България да е в подкрепа на Унгария, подчерта Красимир Каракачанов.    ", "date": "2018.09.23", "title": "Красимир Каракачанов: Наказват Будапеща по идеологически причини!"}
{"url": "http://epicenter.bg/article/Georgi-Svilenski--Nikoga-ne-e-rano-za-predsrochni-izbori/164186/2/0", "text": "\"Има смяна на трима министри, без да има смяна на политиката\". Това каза Георги Свиленски, зам.-председател на ПГ на \"БСП за България\", пред БНР. Той бе гост в предаването \"Неделя 150\".   Свиленски изтъкна, че на новоизбраните министри не им бе дадена думата в Народното събрание да обяснят как смятат да управляват съответните министерства оттук нататък, което е показателно, че политиката остава същата. \"Това го заяви и предшественикът на сегашния вътрешен министър, който каза \"г-н Маринов ще продължи същата политика, която водих и аз\", подчерта народният представител. Свиленски припомни, че през месец януари БСП поиска вот на недоверие към правителството по тема корупция, а именно тя бе в основата на трагичните инциденти. \"Самото правителство и министри не знаят как да управляват държавата. Доказателство за това е, че Борисов не е успял да изкара цял мандат\", категоричен бе Свиленски.   \"БСП предложи намаление на ДДС на хляба и хлебните произведения на 5 %, а от другата страна, правителството обяснява как ще се моли на търговските вериги да слагат по- малка печалба\", коментира Георги Свиленски. Той каза, че вместо да се използват управленски инструменти и да се предприемат управленски действия и решения, се отива на някаква пазарлъци. \"Това е поредното доказателство, че правителството не може да управлява държавата\", убеден е той.     \"С избора на новите трима министри има продължаване на същата политика - политика, която обществото в голямата му част не приема\", заяви в предаването „Неделя 150“ Георги Свиленски. „Виждаме просто смяна на имена, без ясно заявена смяна на политиката. Българските граждани могат да очакват повече от същото“, посочи той. Относно изказването на президента Румен Радев, че това управление няма алтернатива, Георги Свиленски посочи: „Какво значи няма алтернатива? Алтернативата я казват българските граждани. Когато има избори, те с гласа си показват дали има алтернатива. Вероятно президентът визира случая, че в рамките на този парламент няма друга конфигурация, която да може да управлява“.   И направи следния извод: \"Никога не е рано за предсрочни избори!\"     За проекта \"Визия за България\" Георги Свиленски коментира, че народните представители от БСП непрекъснато се срещат с българските граждани. \"Хората са единодушни, че е крайно време в България да има документ като Визията, да има обединение около нова програма за развитие на държавата\", добави той. Народният представител припомни, че това е надпартиен документ, който, в същността си, цели да бъде протегната ръка за разговор в обществото: \"Радвам се, че толкова много хора внимателно и отговорно са прочели Визията и споделят с нас и плюсовете, и минусите, дори отправят препоръки, които ние много внимателно вземаме под внимание\". По темата за Административнопроцесуалния кодекс, който социалистите оспориха пред Конституционния съд, Свиленски посочи, че народните представители  имат правото да сезират и са сезирали Конституционния съд. \"Този, вече приет закон, ощетява всички български граждани и това не го разбраха само управляващите\", аргументира се народният представител. Той допълни, че законът, в този му вид, лишава българските граждани от административно производство.   Георги Свлиненски коментира, че номинацията на Янаки Стоилов за Конституционния съд е обсъждана и приета в рамките на парламентарната група. \"Не вярвам да има по-добра и сполучлива кандидатура от тази на г-н Янаки Стоилов, тъй като той познава в детайли Конституцията и знае как да я защитава\", каза Георги Свиленски. По казуса с наказателната процедура срещу Унгария в ЕП зам.- председателят на ПГ на \" БСП за България\" обясни, че най-важна е позицията на българския премиер, тъй като той има правото да гласува в Съвета на Европа. \"Притеснително е двойнственото му поведение. В България говори едно, в Европа друго. Това е характерно за Бойко Борисов, но проблемът е, че това не остава незабелязано и от другите държави\", заключи Георги Свиленски.    ", "date": "2018.09.23", "title": "Георги Свиленски: Борисов не знае как да управлява! Затова няма пълен мандат"}
{"url": "http://epicenter.bg/article/Tsvetanov-razkriva-kandidata-na-GERB-za-konstitutsionen-sadiya---Krasimir-Vlahov/164188/2/0", "text": "Красимир Влахов ще бъде кандидатът на управляващите за конституционен съдия, съобщи за БНР председателят на ПГ на ГЕРБ Цветан Цветанов.   \"Вече има проведени разговори в управляващата коалиция по бъдещата номинация за конституционен съдия и това ще бъде Красимир Влахов - доскоро заместник-председател на Върховния касационен съд\", каза Цветанов в предаването \"Неделя 150\".   Вторият човек в ГЕРБ обясни, че в партията са избрали тази кандидатура, защото не искат да бъдат обвинявани в политически назначения, а Влахов е признат от всички професионалист. \"Ще номинираме и ще предложим една действително достойна професионална кандидатура от средите на съдебната система\", подчерта Цветанов.   Кандидатурата му е съгласувана с коалиционните партньори. \"Говорили сме и с Красимир Каракачанов, Валери Симеонов и Волен Сидеров\", каза Цветанов. По думите му, номинацията ще бъде факт във вторник или в сряда след изслушвания в парламентарните групи на ГЕРБ и на \"Обединените патриоти\".      Красимир Влахов е съдия от Върховния касационен съд, бе зам.-председател на Върховния касационен съд. Подаде оставка, защото не бе съгласен с председателя на съда Лозан Панов. Изборът на нови членове на Конституционния съд трябва да приключи до края на годината. Освен квотата на Народното събрание (при нея се освобождава едно съдийско място), се очаква една номинация от квотата на президента Румен Радев, и две - от квотата на ВКС и ВАС.     „Днес имаме коалиционно споразумение, управленска програма и се движим по стъпки, които могат да гарантират четиригодишния управленски мандат. Ако не изпаднем в тази политическа криза, към която се стремят опозицията и президентът на БСП Румен Радев, нещата биха изглеждали съвсем различно след две години“, коментира още Цветан Цветанов, според когото \"президентът на БСП Румен Радев\" е доказал, че не може да бъде обединител на нацията, а може \"само да противодейства и да противопоставя институциите една срещу друга\".   Унгария трябва да бъде част от силна и обединена Европа - изолирането на държави може да доведе до тежка политическа криза, подчерта Цветанов, отговаряйки на въпроси за налагането на евросанкции на Будапеща. \"За нас като държава е най-важно да бъдем критични действително там, където има констатиран дефицит, но Унгария да бъде част от силна и обединена Европа, защото няма как ние да говорим за интегритет и за обща  политика на ЕС, ако започнем да изолираме някоя от държавите, което би могло да създаде тежка политическа криза в Европа\", каза още той.   \"Всичко това, което се случи с мигрантската вълна и с бежанския поток, който беше засилен през последните години - създадоха впечатления и усещане в хората, че всъщност Европа не може да реши проблема, когато е единна и започнаха да се появяват и националистически партии, които започнаха да фокусират вниманието си в националните си проблеми, но всъщност се дезинтегрираха от това, което всъщност е силата на Европа\", изтъкна Цветанов.   „В момента системата на МВР се стабилизира и резултатите от реализираните в последната година и половина политики трябва да се надграждат, а новият вътрешен министър Младен Маринов \"просто трябва да продължи започнатото\", подчерта Цветанов. От 2017 година, от третия кабинет \"Борисов\" са назначени 1700 нови полицейски служители, каза Цветан Цветанов. Резултатът според него е, че се дава възможност \"да бъдат сформирани 630 мобилни екипа, които да посещават населените места, които действително са отдалечени, но са с малко жители като население, да може действително да се покрива целия периметър и да има полицейско присъствие, което дава по-голяма сигурност и спокойствие на хората\".   В момента регионалното министерство разполага с бюджет около 300-320 милиона лева, а това е крайно недостатъчно, за да може действително да бъде рехабилитирана пътната инфраструктура, отбеляза Цветан Цветанов, анализирайки смяната на трима министри от кабинета, единият от които - на регионалното развитие и благоустройството: \"В момента с ТОЛ системата постъпленията ще бъдат милиард, милиард и половина, което означава, че ще имаме един по-справедлив модел, да може действително тези, които амортизират повече пътната инфраструктура, да плащат по-високи такси, да може действително да имаме този солидарен модел, с който да изграждаме и да рехабилитираме пътната инфраструктура.\"   \"За догодина предвиждаме увеличение на бюджетната сфера, което ще струва на бюджета един милиард и сто милиона лева. Тези пари обаче няма да увеличават дефицита. Те са на база добрите резултати, които имаме в икономиката и икономическият растеж в края на годината ще бъде четири процента\", допълни Цветанов.        ", "date": "2018.09.23", "title": "Цветанов: ГЕРБ и \"Обединени патриоти\" ще номинират Красимир Влахов за конституционен съдия"}
{"url": "http://epicenter.bg/article/Rabotnitsi-na-Minyo-Staykov-otnovo-izlizat-na-protest/164172/2/0", "text": "Над 300 работници от затворените фабрики за спиртни напитки, собственост на задържания Миню Стайков, се събраха днес пред сградата на Районния съд в Карнобат, съобщи БНР. Те очакват съдът да реши дали ще бъде удължен срока, в който фабриките да останат запечатани. По-рано днес протест на работниците имаше пред производствената база в село Церковски, а после за кратко протестиращи блокираха движението на колите на 3 пешеходни пътеки в Карнобат. Жандармерия охраняваше железопътната линия Бургас-София, която се намира в непосредствена близост до завода и вчера за три часа беше блокирана. С плакати и знамена протестиращите работници стояха пред портала на производствената база.   Те обвиниха в лъжа директорът на агенция „Митници“ в Бургас Валери Стефанов, който каза вчера, че има писмена заповед за запечатването на трите фабрики за спиртни напитки на „Винпром Карнобат“. Лъжа е, че има заповед за запечатването на фабриките, каза един от директорите на фирмата Танчо Драгиев. „Тази заповед е за проверка. Заводът беше запечатан преди да свърши проверката, проверката свършва, когато се напишат констативните протокол“, каза той. Според Драгиев този, които е излъгал, че има заповед е “шефът на бургаската митница\". Заповед има, но тя е само за извършването на проверка“, посочи Драгиев.   „Оставка“ и „Искаме да работим“ скандираха протестиращите. „Да. Гроздето може да влезе. Кой ще го преработи, как да го преработваме. Митницата лъже, държавата лъже“, каза една от демонстриращите жени. След близо час напрежението нарасна и работниците влязоха в сблъсъци със служители на жандармерията. „Не може да приемаме камионите с грозде“, потвърди и Стоян Стоянов, директор на винопроизводството: „Спрял съм приемането на грозде, заводът е пълен“.   Междувременно Юлиан Мирков, зам.-директор на агенция „Митници“ заяви на нарочно свикан брифинг днес, че е „дадена е възможност гроздовата реколта да бъде приета в складовите помещения, за да не се стигне до унищожаване на готовата продукция“. Според нето също така никой не е казал, че служителите на комбината не могат да ходят на работа, единствено има категорична забрана да се извежда готова продукция. Мирков обясни още, че в хода на проверката на данъчен склад на „ВИН. С. Индътрийс“ ООД е констатирано наличие на монтиран кран, от който може да се източва/извежда спирт - етилов алкохол, без да бъде измерен от средствата за измерване и контрол, като по този начин се избягва начисляването и заплащане на дължимия акциз. В хода на проверката въпросният кран е пломбиран в затворено положение, с цел да не се позволи източването/извеждането на спирт - етилов алкохол. В допълнение Юлиан Мирков съобщи, че АМ е поискала от Районния съд в град Карнобат удължаване на срока на обезпечителните мерки с 60 дни.   Над 300 служители на затворените от агенция „Митници“ фабрики за алкохол протестираха и снощи за два часа на централния площад в Карнобат с искане да бъдат запазени работните им места. Близо 10 милиона лева са загубите за двата дни, в които производството е спряно, каза търговският директор Емил Пилев. „Ние при това положение на практика затваряме бизнеса на цялата фирма и всичките тези хора остават на улицата. Това е половината град, плюс това около нас има много други фирми, които зависят от нас - доставчици на грозде, доставчици на материали, банки“, допълни той.     Пред завода отново са се събрали стотици хора, които се притесняват, че ще изгубят поминъка си.   Вчера служителите от фабриките, свързани с арестувания бизнесмен Миню Стайков, блокираха железопътната линия за София.  ", "date": "2018.09.23", "title": "Работници на Миньо Стайков отново излизат на протест (ОБНОВЕНА)"}
{"url": "http://epicenter.bg/article/Andrey-Novakov--Dokladat-sreshtu-Ungariya-shteshe-da-razdeli-Evropa-na-Iztochna-i-Zapadna/164191/2/0", "text": "Докладът срещу Унгария, с който се целеше да й се отнеме гласът, е опит за саморазправа и щеше да раздели Европа на Източна и Западна. Още колко да позволяваме това? Шенген, еврозоната, двойни стандарти при храните, а сега и това.   Това каза на извънреден брифинг евродепутатът от ГЕРБ Андрей Новаков по повод обвинението на лидера на БСП Корнелия Нинова, че премиерът Бойко Борисов води двойна външна политика - една в България и една навън. Тези ѝ думи бяха опровергани лично от Борисов, който каза, че разцеплението е именно в левицата, предаде репортер на БГНЕС.   „Съчувствам на Нинова, защото предполагам, че е тежко да виждаш, че основният ти политически опонент прави това, което говори. По отношение на Унгария считам, че сме изключително последователни, в това което направихме и нямаше нито един мой колега от ГЕРБ в европейския парламент, който да гласува в подкрепа на доклада, призоваващ за санкции срещу Унгария. Този доклад беше направен така, че да се използва за саморазправа срещу Унгария”, заяви Новаков.   Тома Биков беше категоричен, че изразената позиция от Нинова е лична, а не на партията, която вече не слуша лидера си. В доказателство на думите си депутатът посочи, че евродепутатите на БСП са гласували различно. \"Европейският лидер на г-жа Нинова г-н Станишев е подкрепил санкциите, г-н Неков, който попадна случайно в ЕП, е бил „против”, г-н Курумбашев е бил в залата, но не е гласувал, а г-н Пирински изобщо не е бил в залата, въпреки че според г-жа Нинова това е най-важната точка. Явно Нинова изразява лична позиция, а не на БСП. Още повече, че г-жа Нинова свиква партията си и взема позиция, след като е минало гласуването\", каза Биков. Той коментира, че му е крайно неприятно за пореден път да опровергава думи на един политик, станал известен с прозвището г-жа Лъжа, и добави, че това не е политически сблъсък, а сблъсък между една лидерка и реалността.   „Добре лъже, но все по-недобре с времето започва да се справя и с тази длъжност“, каза още той и отправи покана към Корнелия Нинова, ако споделя принципите на ГЕРБ да стане индивидуален член на ЕНП и да подкрепя техните е позиции. В заключение Биков каза, че не е ясно кога темата за санкциите срещу Унгария ще бъде поставена в Съвета на ЕС. Той добави, че това може да се случи след 1,2 дори 3 години.    ", "date": "2018.09.23", "title": "Андрей Новаков: Докладът срещу Унгария щеше да раздели Европа на Източна и Западна"}
{"url": "http://epicenter.bg/article/Kmetat-na-Karnobat--Opasyavam-se-da-ne-stane-golyama-belya--ima-seriozno-naprezhenie/164193/2/0", "text": "Възниква сериозно напрежение сред протестиращите служители на \"Винпром Карнобат“, страхувам се да не стане по-голяма беля\", каза Георги Димитров, кмет на Община Карнобат, цитиран от \"Канал 3\".   \"Постоянно разговарям с представителния щаб, който организира протеста, и с ръководството на МВР“, каза още Димитров. По думите му протестиращите са се насочили към Съдебната палата, а в момента там се намират митничарите и съдията.  По думите му се иска удължаване на мярката, а ако това се случи, реколтата няма да може да бъде прибрана и това, което е вътре, ще започне да се разваля, което автоматично означава - ликвидиране на завода.  \"Всичко е непредвидимо, а хората са притеснени и много разтревожени, цели семейства работят там. По отношение на пътищата – освободени са, всички се намират пред Съдебната палата, а там е пешеходна зона“, добави Димитров.   До обедните часове работниците останаха струпани пред входа на фабриката, където скандираха за оставки и коментираха съмненията си за фалит, за конфискуване и ликвидиране на бизнеса на работодателя им и други различни версии. Всички те обаче не се интересуваха от установените нарушения на арестувания Митю Стайков, а от собствените си работни места – единствен начин на препитание в региона.   \"Не сме престъпници и не работим за престъпници\", заяви работник. \"Държавата лъже, митницата лъже, да, гроздето може да влезе, кой ще го преработи?”, продължиха протестиращите. Началникът на Митница Бургас Валери Стефанов заяви още преди ден, че трите склада на винарната са запечатани заради открити тежки нарушения на акцизното законодателство. Договореното за прием грозде обаче можело да бъде прието и преработено. Според началника на отдел \"Винопроизводство“ към фабриката Стоян Стоянов, това било невъзможно. Към този момент предприятието вече е претърпяло загуби за милиони левове, а работата трудно ще възстанови производството си през следващите дни дори и сега да бъде отворен \"Винпром Карнобат“. \"Спрял съм приемането на грозде, заводът е пълен, трябва да се освободи някой от изходите. Изходите на тоя завод могат да се освободят чрез бутилиране на вина или чрез дестилация на тези вина за производство на ракия, и двата изхода са спрени”, коментира ситуацията Стоян Стоянов.   \"Този склад, който бутилира вината също е затворен, складът за дестилация също е затворен, абсолютно неадекватно е, не знам защо се прави, дори и сега да се разпломбират складовете, ние няма да можем в рамките на пет дни да започнем приемане на грозде, защото няма къде да го приемем”.   Предстои Бургаският административен съд да реши дали складовете ще останат запечатани за постоянно.       ", "date": "2018.09.23", "title": "Кметът на Карнобат: Опасявам се да не стане голяма беля, има сериозно напрежение"}
{"url": "http://epicenter.bg/article/Mitnitsite-iskat-udalzhavane-na-sroka-na-zatvorenite-predpriyatiya-v-Karnobat-/164192/3/0", "text": "Агенция \"Митници\" иска удължаване на срока на затворените предприятия. Това стана ясно от думите на заместник-директора на митниците Юлиан Мирков, който изложи становището на агенцията по казуса с данъчните складове в района на Карнобат, които бяха запечатани, предаде репортер на БГНЕС. Дадена е възможност гроздовата реколта да бъде приета в складови помещения, за да не се стигне до унищожаване на готова продукция, заяви Мирков. Той обясни, че работниците на заводите могат да продължат да ходят на работа, но изнасянето на стока от предприятията е забранена. Мирков съобщи, че при проверката във „Винпром Карнобат“ са обследвани множество тръбни връзки и е установен кран, от който може да се извежда етилов алкохол по нерегламентиран начин. По време на брифинга бяха показани видеоматериали от извършените проверки, които показват тръбните връзки и доказват наличието на въпросния кран.   След като митничарите запечатаха заводите на Миню Стайков, последва и недоволство от страна на работниците, които излязоха на протести. Складовете бяха запечатани в петък - спиртоварната, фабриката за вина и бутилиращото производство във Венец. Разлседването срещу Стайков започна в началото на септември, когато при акция на спецпрокуратурата той и още 10 души бяха арестувани. Обвиненията са в данъчни престъпления, пране на пари, производство на цигари без бандерол. Според митниците са открити сериозни нарушения.      ", "date": "2018.09.23", "title": "Митниците искат удължаване на срока на затворените предприятия в Карнобат "}
{"url": "http://epicenter.bg/article/Darzhavnite-industrialni-zoni-predstaveni-pred-vietnamskiya-biznes/164189/4/0", "text": "„Национална компания индустриални зони“ ЕАД и възможностите за инвестиции в България бяха представени на два Българо-виетнамски бизнесфорума във Виетнам – в Ханой и в Хошимин, – от изпълнителния директор на НКИЗ Антоанета Барес. Официалната българска делегация във Виетнам бе ръководена от министъра на икономиката Емил Караниколов.   Чрез механизъм за сътрудничество между двете държави България може да е врата на виетнамските стоки към Европа, посочи министър Караниколов на среща с вицепремиера по икономическите въпроси на Виетнам Ван Дон Хюе. По време на разговора Караниколов заяви, че България би подкрепила стимули за виетнамския бизнес, за да се насърчи търговията и инвестициите между двете страни.   „Българската страна е готова да окаже подкрепа на виетнамски фирми, които желаят да инвестират в България в сектори, в които имаме традиционни предимства и такива, които осигуряват висока добавена стойност и повишена конкурентоспособност на икономиката“, заяви министър Караниколов на откриването на Българо-виетнамския бизнес форум в Ханой.   Икономическият министър подчерта, че посещението му в азиатската страна цели да засили диалога и да активизира търговско-икономическитеотношения между двете страни. Той изрази категоричност по отношение на подкрепата на България към динамичния ход на преговорите по сключването на Споразумение за свободна търговия (ССТ) между Европейския съюз и Виетнам. „Такава подкрепа демонстрираме и днес за възможно най-скорошно подписване на това Споразумение, което ще изпрати силен сигнал за единодействието между Европа и Азия като цяло“, поясни още той.   На бизнес форумите в столицата Ханой и в Хошимин, най-големия икономически и бизнес център на Виетнам, българските компании имаха възможност да представят качествени и конкурентни стоки и услуги на виетнамския пазар, както и да реализират съвместни проекти и инвестиции.  ", "date": "2018.09.23", "title": "Държавните индустриални зони представени пред виетнамския бизнес"}
{"url": "http://epicenter.bg/article/Vasil-Vasilev-/164190/11/0", "text": "Коя е първата молба, която вярващите оправят към Бога в първата християнска молитва, обявена от Христос на учениците му - молитвата “ Отче наш “? “Хлябът наш насущний, дай ни го и днес“. Хлябът! На първо място, от хилядолетия насам. Най-вкусната дума ! А коя е най - зловещата ? Глад! Васил Василев показва как може да стане това. Всичко изглежда много лесно. Ще го видите в понеделник вечер в ”Не се страхувай“ от 20.00 по ТВ Евроком.   Василев призовава политическите партии да търсят единението на българския народ на основата на заветите на Левски. Името и идеите на Апостола за чиста и свята република могат да сплотят политиците и хората за спасяването на държавата, да привлекат към урните и тези, които са били разочаровани от политиката.   Корнелия Нинова първа прие предизвикателството и обяви, че БСП приема заветите на Левски за основа на националния проект “Визия за България“. Идеите на Апостола са моралната Конституция за всеки българин“, каза тя в срещата си с патриотични организации. Репортаж от нея ще видите преди голямото интервю с Нинова.   Предаването отделя специално място и на “Визия за България“. Василев тълкува силните и неубедителните страни на документа. Може ли той да се превърне в национална програма ?   Корнелия Нинова ще отговори пред вас на много от стотиците въпроси, изпратени за нея до Василев. Откровени, внимателни, остри, интересни, враждебни - българите искат да знаят мнението на лидера на най-голямата опозиционна партия в България, търсят отговори за себе си, за бъдещето на страната, за опасностите пред нас.   С какво едно ново правителство на БСП ще бъде различно от тези, които сме виждали ? Може ли да обещае, че ако управлява, след 4 години България вече няма да бъде най-бедната страна в Европейския съюз? Или най-корумпираната? Как се издържа, когато след толкова спечелени битки виждаш, че сраженията нямат край? Какво прави синът й в Америка? Кой го издържа? БСП приема или отхвърля натиска над Унгария? Ще води ли превантивна политика, за да предотврати случаите, когато правителството руши националния интерес - като концесията на летище София?   “Не се страхувай“ с Васил Василев, понеделник, 24 септември, 20.00, ТВ Евроком.  ", "date": "2018.09.23", "title": "Васил Василев: Хлябът е на първо място от хилядолетия насам!"}
{"url": "http://epicenter.bg/article/Evropeyskite-resheniya-za-migratsiyata-sazdavat-humanitarni-krizi/164195/11/0", "text": "Едно от главните решения на Европа за миграцията е пренаселеният нехигиеничен мигрантски лагер Мория в Гърция, където склонни към самоубийство деца живеят в условия, които психиатри сравняват със \"старомоден приют за душевно болни\". В друго решение за имиграцията, също остро критикувано, са затворени мъже и жени, които са били изведени от едно бойно поле, само за да попаднат на друго, където са уязвими и за трафиканти, и за нов тормоз.    Претъпканият лагер Мория на гръцкия остров Лесбос и опасните центрове за задържане на мигранти в Либия са сериозно напомняне към европейските лидери, че техният статистически успех в овладяването на миграцията към континента е породил нещо, което ООН и други заклеймяват като мащабен хуманитарен провал.    Пристигналите по море в Европа мигранти намаляха рязко през тази година, но сега всяко такова пътешествие повишава риска от смърт или задържане за неопределено време в мизерни условия. Над 1700 човека са загинали от началото на годината при прекосяване на Средиземно море.   Абас Елнасър, иракчанин, пристигнел в Мория преди три седмици, казва, че здравето на неговата осемгодишна дъщеря винаги е било крехко, а сега се влошило рязко в лагера, изграден за 3100 души, но сега събрал над 9000. \"Тя има проблеми с дишането през повечето време, тя има проблеми в дробовете\", казва той. По думите му палатката им е заобиколена от боклуци. Европа на практика е прехвърлила спасяването на мигранти в централно Средиземно море на либийската брегова охрана, която през тази година е върнала 13 000 мигранти в либийските центрове за задържане. В някои от тези центрове около столицата Триполи мигрантите се озовават на фронтовата линия между милиции, които се сражават за контрол върху града. В един момент на боевете задържаните, изоставени от надзирателите си дни наред, избягват от най-малко един от центровете и попадат в престрелка. Шестима са убити според Ибрахим Юнис, ръководител на либийската мисия на хуманитарната група \"Лекари без граници\".  Докато издействаното от ООН примирие в Триполи е пред провал, храната за задържаните там намалява. Либийски представители се оплакват, че и те, и мигрантите са до голяма степен изоставени от Европа. В центъра за задържане \"Джанзур\" около 900 души са струпани на площ, предназначена за два пъти по-малко хора. \"Имаме трудности в осигуряването на насъщни нужди, трудности в доставките на храна и трудности в настаняването\", казва старши лейтенант Джамал Хусайн. Правителството, което ръководи обекта, отказа да разреши на кореспондента на Асошиейтед прес да разговаря със задържани.    Официалният брой на кандидатите за убежище и бежанците в центровете за задържане в Либия е около 5000, но се смята, че още хиляди са в плен в складове и други сгради, откъдето идват множество съобщения за робство, сексуално насилие и други жестокости.   По-рано този месец ООН наруши мълчанието си относно политиката на Европа да остави на либийската брегова охрана да спира мигранти, като заяви, че тя е несъстоятелна и подлага хиляди хора на риска да бъдат затваряни за неопределено време в нечовешки условия. Като отправя подробни обвинения за изтезания, изнасилвания, насилие и \"кошмарни\" условия, агенцията на ООН за бежанците заяви, че Либия даже минимално не покрива критерия за \"безопасно място\".   Общо около 56 хиляди бежанци и кандидати за убежище са регистрирани от ООН в Либия и съседен Нигер. Двете страни са получили милиони евро в замяна на европейски обещания част от мигрантите да бъдат разселени. Но критици казват, че разселването на практика не се случва. До миналата седмица за разселване из Европа са били определени едва 657 човека измежду обещаните 3886 преди година за заселване в 11 европейски държави и Канада.   Междувременно центровете за задържане в Либия и Гърция продължават да се пълнят с мигранти и бежанци, които чакат година и повече за решаването на техните случаи. Това обаче е много удобно за антиимигрантски популисти в Европа. \"След като бе отправено изключително ясното послание, че няма да бъдат приемани нелегални икономически мигранти и че лодките ще бъдат връщани, животът на още хиляди и хиляди тъжни и отчаяни хора ще бъде погубен; и всичко това заради вашите добродетелни чувства\", каза Нейтън Гил, британски член на Европейския парламент, който миналата седмица обвини колегите си законодатели, че са мекушави спрямо имиграцията. \"Вие всъщност не помагате на хората\", каза той.   Ако мигранти са стигнали до гръцкия остров Лесбос, те вече са с една стъпка по-напред от блокираните в Либия. Но условията не са много по-добри. Канални води изтичат през главния вход на Мория, сметта се трупа около контейнерите, където спят мигрантите. Лука Фонтана, който работи за \"Лекари без граници\" на Лесбос, казва, че една четвърт от малолетните са извършили опити за самоубийство, склонни са към самоубийство или се самонараняват. \"Само през миналата седмица трябваше да зашивам китките на двама непридружени малолетни, опитали да прережат вените си в лагера Мория, казва той. Психиатърът Алесандро Барберо от \"Лекари без граници\" казва, че Мория е отблъскващ като старомодна лудница, каквато не може да се види в някои части на Европа от средата на 20 век.  Изчезнала е всяка надежда за намирането на лесно решение за дилемата с имиграцията в Европа. Паоло Кампаня, който е изследвал трафикантските мрежи през Либия, смята, че единственото възможно решение е отваряне на законната миграция в Европа при същевременно възстановяване на мир, стабилност и благополучие в поразените от насилие страни като Ирак, Сирия, Етиопия и Еритрея. \"Трябва да сме хуманни, но и прагматици\", казва той.    От началото на годината до миналата седмица в Европа по море са влезли 73 696 мигранти и бежанци с над 11 хиляди акостирания. През 2017 пристигналите по море са били 128 993, а през 2016 г. - 298 663.  През юни европейските лидери предложиха създаване на центрове в Северна Африка за обработване на молбите за убежище на мигранти, но правителствата бързо отхвърлиха идеята. Сега ЕС готви планове за укрепване на граничната полиция.   Миналата седмица крайнодесните вътрешни министри на Австрия и Италия призоваха за извършването на проверки на мигрантите още на борда на корабите в Средиземно море. Това повдигна нови въпроси кои кораби и къде да се проверяват предвид факта, че Италия забрани на хуманитарни организации да акостират със спасени в морето мигранти, като предпочете либийски кораби.   В опит за справяне с огромните проблеми в Мория Гърция се съгласи да прехвърли през този месец 2000 кандидати за убежище от Лесбос на континента. Този ход няма да бъда достатъчен за мигрантите там. Деветнайсетгодишният Али Саджад Файзи казва, че условията в Мория постоянно се влошават и обитателите трябва да чакат на опашка \"по четири или пет часа\", за да получат храна. \"Той е пълен до крайне предел\", добавя той.      ", "date": "2018.09.23", "title": "Европейските решения за миграцията създават хуманитарни кризи"}
{"url": "http://epicenter.bg/article/Tereza-Mey-gotvi-eventuabni-predsrochni-izbori-prez-noemvri/164171/7/0", "text": "Съветници на британския премиер Тереза Мей са започнали извънредно планиране във връзка с възможни предсрочни избори през ноември, за да спасят както брекзит, така и нейния пост, съобщи вестник „Сънди таймс”, цитиран от Ройтерс  и БТВ . Вестникът пише, че двама високопоставени представители на политическия екип на „Даунинг стрийт” са започнали да изготвят стратегии за спечелване на подкрепата на обществото за нов план в случай на избори тази есен.   През последните дни британският премиер е подложен на ожесточени критики в Европа, както и във Великобритания относно изготвения план за Брекзит. В официално обръщение тя определи като „неприемливо” ЕС да блокира предложението на Лондон без да се предлага ясна алтернатива. Към момента няма официално потвърждение от кабинета.     ", "date": "2018.09.23", "title": "Тереза Мей готви евентуални предсрочни избори през ноември"}
{"url": "http://epicenter.bg/article/Planiranoto-poseshtenie-na-Erdogan-v-Germaniya-predizvika-protesti/164179/7/0", "text": "Планираното посещение на турския президент Реджеп Ердоган в Германия вече разбунва духовете дни преди то да е започнало. В няколко града имаше демонстрации по този повод, предаде БНР, цитирайки ДПА. Митингите бяха свикани от организации, които са против Ердоган, включително кюрдски сдружения. По-големи протести са планирани в Берлин и Кьолн идната седмица. Очаква се турският президент да пристигне в германската столица в четвъртък, а в събота да се отправи към Кьолн.    ", "date": "2018.09.23", "title": "Планираното посещение на Ердоган в Германия предизвика протести"}
{"url": "http://epicenter.bg/article/Zashto-sudantsite-ne-napalnyavat--s-kakav-kufar-da-pretsakame-niskobyudzhetnite-kompanii-/164148/10/0", "text": "Онези от вас, които са слушали миналото издание на Покана за пътуване, си спомнят обещанието да продължа разговора с журналистката от БТА Оля Ал Ахмед, която разби всичките ни представи за Судан, като последната страна, където човек би прекарал доброволно отпуската си. Предишната неделя тя изясни, че държавата „просто“  Судан е мирна и изобилна с  исторически паметници и  природни красоти. И не бива да се бърка с Южен Судан, където летуването наистина не е препоръчително. Оля ни разказа за нубийските пирамиди и за призрачния град Суакин, където кози нагъват риба с наслаждение.   Днес г-жа Ал Ахмед дава пояснения по парливия за повечето дами въпрос „Как суданците не напълняват, въпреки опасно вкусната си кухня?“   Судан е страна на горди, сякаш изваяни от къс черен мрамор нубийци и на… отлични възможности за гмуркане и излежаване на плажа, за които не подозираме. Оказва се, че това е една от първите страни в Африка, в които жените са добили право на глас и туристките не бива да се боят, че ще ги карат да се забулват. Самите суданки също не носят хиджаб.   Ето какво разказва Оля: Судан е една от най-добрите дестинации за дълбоко гмуркане -\"diving\" в Червено море. След като проверих как е там горе на планината Джабел Ас-Сит в местността Аркаиут, реших, че е редно да знам и какво става там долу, на кораловите рифове . Два дни прекарани на супер модерна яхта с уникално весел и в същото време професионален екипаж беше кулминацията на престоят ни в Порт Судан. Перфектно обслужване, пълен инструктаж за гмуркане, съпровождане до рифовете и под водата, танци, прекрасна храна и доброто настроение бяха през цялото време с нас на борда. С една дума - купона се получи \"мия мия\", както казват суданците. Което в превод е \" на сто процента!\".   Щастлива съм че в Судан се срещнах след 30 години с роднините ми по бащина линия: четирима чичовци, седем лели и 33 братовчеди и братовчедки“.   Замисляли ли сте се как избирате куфарите, с окито пътуване – по цвят, по големина, по твърдост на материала, по усет… И дали точно този, с който пътувате в момента е най-подходящият за случая. Светломир Пандазиев, вносител на Samsonite, споделя новости и дава съвети специално за слушателите на Покана за пътуване. От разговора става ясно, че съвременните куфари и бронежилетките се правят от един и същ материал. А също така и какви са тайните трикове, с които да противостоим на ограниченията от нискобюджетните авиокомпании.     В родолюбивата ни рубрика „50 места от българската история отвъд България“ Светослав Марков и Теодор Борисов отвеждат слушателите до Вуковар, където български войници са намерили вечен покой.   Толкова рязко сменяме посоката в Покана за пътуване, че ако бяхме на състезание по мотокрос, щяхме да изскочим от трасето. По радиото няма такава опасност. Ей, го къде е Непал, където ще се запознаете с жива богиня.   Ако извадите късмета да попаднете в Катманду в един от 19-те пъти годишно когато живата богиня Кумари напуска златната си клетка, ще можете да зърнете силно гримираното й лице. Снимането й е строго забранено, но сладкото същество, нагиздено като кукла, наднича иззад резбованото прозорче в своя храм-дворец и маха на възторжената тълпа, която лелее благословията му. Едва ли, обаче някой подозира колко странна е съдбата му.    „Кумари” в превод означава „младо, неомъжено момиче”. Почитта към нея идва от 17 век. Обожавана е и от индуистите, и от будистите в Непал, които вярват, че е превъплъщение на богинята Дурга, която пръска на земята мъдростта си чрез малко момиченце, което никога не е виждало кръв.   Кумари Деви – богинята девица живее при почти стерилни условия и няма как да се нарани щом почти не докосва земята. Единствената вероятност да види кръв е при първия й месечен цикъл. Тогава се превръща в обикновена простосмъртна и се налага да избират нова жива богиня. А това никак не е лесно и критериите, на които трябва да отговаря са точно 32, доста от които почти неизпълними за невръстно същество.   Претендентките обикновено са на възраст между 3 и 4 годинки, преди да им е паднал първият млечен зъб. Семейството на бъдещата богиня е задължително най-малко от три поколения да принадлежи към кастата на бижутерите Бара от народа Невари. Кандидат-кумаритата трябва да имат гладка кожа без никакви белези – нито родилни, нито придобити. Да са с големи, черни, леко изпъкнали очи, като разстоянието между тях е точно определено. Зъбите им непременно да са много бели и добре подредени, гласът – звучен, усмивката – красива, ръцете – дълги, дланите – нежни и деликатни. Значение има дори формата на ушната мида. Най-важното обаче е хороскопът на момичетата да съвпада с този на управляващия крал. (Никой не можа да обясни по чия астрална карта избират сега Кумари, след като повече от 10 години Непал няма монарх.) Освен това хороскопът на детето трябва да се съчетава с този на държавата, описан в древните книги.   Най-стряскащият от 32-ата задължителни етапа преди канонизирането за жива богиня е детенцето да прекара цяла нощ само в храма Хануман Дхока, заобиколено от змии и статуи на демони. В полутъмната зала за добавка към ужаса са разпръснати и прясно отрязани глави на биволи и овни, принесени в жертва пред богинята Дурга. И най-малката проява на страх води до отпадане от списъка с кандидат-богините. Ако премине и през този кошмар, момиченцето ще трябва да посочи дрехи,  принадлежали на предишната Кумари  измежду купчина поставени пред него вещи.   Богинята не може да излиза навън, освен ако няма фестивал. Дори тогава краката й не бива да докосват земята, тя трябва да бъде носена на ръце. Допълнителна суетня са сложните всекидневни ритуали, с които поддържат нейната божественост и честта да бъде обсипвана с внимание и дарове. На нея се кланят всички – от бездомните до милионерите. Семейството на невръстното божество е добре възнаградено за усилията си – голяма част от предметите, жертвоприношенията и паричните дарения остават за тях.   Щом се превърне в жена обаче, Кумари напуска храма. Тогава идва шокът. Фамилията вече не се радва на почит. На детето се налага да тръгне на училище, без да има ни най-малка представа как да общува със себеподобните си, да се научи да се грижи само за себе си и най-вече да преглътне, че друго сладко момиченце ще маха на богомолците от прозорчето на храма. Когато се „пенсионира”, правителството й отпуска пенсия в размер на 80 долара на месец – царска сума за непалския стандарт.   Рашмила, една от бившите живи богини разказва: „В продължение на 8 години аз служих на страната си, участвах в церемонии, помагах на болни деца. Имах достъп до тайни мантри, които могат да произнасят само най-посветените. Някои от тях ще повтарям до смъртта си. Сребърният обръч „нага” – един от атрибутите на Кумари, ми даваше свръхмощ – не чувствах нито глад, нито жажда, нито топлина, нито страх. За тези 8 г. аз нито веднъж не се разплаках, нито се разболях. Въпреки че имах прислуга, стотици кукли и телевизор, понякога се чувствах самотна”.   В момента в Непал живеят девет бивши живи богини. Най-възрастната от тях – Дил, е на повече от 90. Въпреки поверието, че който се ожени за такова момиче ще се спомине, тя се радва на деца и внуци и съпругът й си е съвсем жив на преклонна възраст. В дома й има стая, в която не влиза никой друг. Там под портрета си отпреди 80 години Дил повтаря мантрите, усвоени в храма. А когато някоя от внучките я попита на какво се е научила, докато е била богиня, Дил отговаря само с една дума „Търпение”.   Устоите на вековната непалска традиция, обаче напоследък са сериозно разклатени. Вятърът на промените, който трансформира заспалото хималайско кралство в маоистка република, е на път да разлюлее прастарата практика за избирането на Кумари. Върховният съд уважи искането на загрижени за правата на детето организации, които издействаха разхлабване на суровия режим на \"живите богини\". На страницата на Покана за пътуване във Фейсбук ще откриете още много пътешествия.     ", "date": "2018.09.23", "title": "Защо суданците не напълняват, с какъв куфар да прецакаме нискобюджетните компании "}
{"url": "http://epicenter.bg/article/Katsnal-na-edna--realizirana-detska-mechta/164182/10/0", "text": "Помните ли онзи филм с Луи дьо Фюнес „Кацнал на едно дърво“? Без връзка с комедията, всеки от нас като малък си е мечтал да кацне на едно дърво и да си има къщичка за срещи с приятели и занимания далеч от родителите в клоните му.   Е, вече можете да наемете правилния човек.  Той се казва Юлий Методиев и сбъдва мечти по поръчка.   Ако момчето иска индиански вигвам – готово! В случай, че момичето желае стая на принцеса – желанието е изпълнено. С внимание към всеки детайл.   Такава е реализираната приказка по идея на Радост Иванова, майка на три деца.   Къщичката на едно от дърветата в двора на семейната къща  може да побере не само тримата потомци на фамилията, ами и двамата родители… ако бъдат поканени.   Понеже момичетата имат превес (засега) дървената къщичка е обзаведена в бонбонено розово с всичко, за което едно една малка дама мое да мечтае.   Родителите се шегуват, че скоро ще трябва да населят с къщичка и съседното дърво, която да прилича на отбранителен форт или на гараж, за да не се чувства дискриминирано и момчето им.   26-годишният Юлий Методиев, който е инженер по професия,е изпипал всеки детайл „като истински“. 16-те квадратни метра на къщичката са изработени от иглолистна дървесина. Височината е повече от достатъчна – 3 метра, а устойчивите керемиди са от канадски клен. До кукленския дом в реални размери се стига по стабилна стълба, но напускането му е още по-забавно – по пързалка от прозореца.   За да свикнат потомците не само да играят, ами и да подреждат, всеки от тях има специално надписана кутия, за да прибира играчките си. В сладкия розов цвят е декорирана спалнята с канапе, възглавнички и покривки. Кухнята е буквално мини-копие на истинска, не липсват дои тостер и миксер, а на двора е разположен напълно реалистичен хранителен магазин с работещ касов апарат, плодове, зеленчуци, сокове, мляко….   Къщичките на дърво не са единствените чудеса за деца, които прави Юлий Методиев. Семейната му фирма произвежда дървени играчки и мебели, създадени така, че детето да придобива знания и умения чрез игри - опесъчена грапава българска азбука, таблицата за умножение, географски карти, цифри, плодове, зеленчуци, карта на България. Материалите са изцяло естествени: бук, бреза, липа, а също и палисандър, череша, елша.", "date": "2018.09.23", "title": "Кацнал на една… реализирана детска мечта"}
{"url": "http://epicenter.bg/article/Makedonskiyat-prezident-boykotira-referenduma-na-30-septemvri/164181/7/0", "text": "Македонският президент Георги Иванов няма да гласува на предстоящия референдум на 30 септември за одобряване на Договора с Гърция и започването на преговори за присъединяване към ЕС и НАТО, съобщи \"Канал 3\". Иванов обяви това в чужбина по време на срещата си с македонската емиграция в Детройт, САЩ. \"Аз вече гласувах. Гласувах преди 27 години, на 8 септември 1991 година. Аз бях един от онези, които дадоха своя глас за суверенна и независима Република Македония, със свое име и достойнство. Не отстъпвам от тази идея. Поради тази причина няма да гласувам на 30 септември\", обясни позицията си държавният глава.   \"Когато станах президент се заклех, че ще спазвам Конституцията и законите на страната. Не отстъпвам от тази клетва. И поради тази причина няма да изляза да гласувам на 30 септември\", каза още Иванов.   По време на срещата Иванов е призовал присъстващите \"да не позволят някой друг да контролира тяхната съвест и национална гордост\". Той очаква на \"референдума гражданите на Република Македония да вземат правилно и мъдро решение\". \"С това споразумение се променя не само името на държавата, а се създава една нова полусуверенна държава, с ново име, с нова вътрешно-правна и международна правна идентичност\", каза още той. Иванов смята, че \"без истински реформи, без борба срещу корупцията, без борба срещу партийния клиентелизъм, няма да има членство в ЕС и НАТО\". \"Дори да приемем вредния Договор с Гърция, да променим Конституцията, няма да има автоматично членство в ЕС и НАТО\", каза още Иванов.   В Скопие не спират посещенията на западни политици, призоваващи хората да подкрепят договора за името. Преди десет дни в Скопие пристигна лично генералният секретар на НАТО Йенс Столтенберг, който обеща Република Македония да стане пълноправен член на Северноатлантическия пакт, ако страната ратифицира Договора с Гърция. Вчера и бившият генерален секретар на пакта Хавиер Солана призова македонците да гласуват със \"за\" на 30 септември. Миналата седмица в Македония бяха германският и австрийският канцлер, които също призоваха гражданите да гласуват със \"за\" на референдума. Вчера френският президент Еманюел Макрон във специално обръщение призова гражданите на страната да подкрепят Договора, защото \"това е в интерес на региона, страната и цяла Европа\". Американският президент Доналд Тръмп също подкрепи Договора, а вицепрезидентът Майкъл Пенс лично прие македонския премиер Зоран Заев в Белия дом преди три дни.    ", "date": "2018.09.23", "title": "Македонският президент бойкотира референдума на 30 септември"}
{"url": "http://epicenter.bg/article/Astronomicheskata-esen-doyde--Temperaturite-ostavat-letni/164168/2/0", "text": "Астрономическата есен настъпи у нас в 04.54 часа българско време на 23 септември с есенното равноденствие. Температурите обаче днес ще останат летни. Есента е един от четирите сезона в умерения пояс. Астрономически тя започва с есенното равноденствие, което е около 23 септември в Северното полукълбо и около 21 март в Южното полукълбо.   Атмосферното налягане днес ще се задържи малко по-високо от средното за септември.  Преди обяд облачността ще е по-често значителна, но до края на деня ще се разкъса и намалее до предимно слънчево. Ще духа слаб до умерен вятър от запад-северозападен, който вечерта в източните райони ще се ориентира от изток-югоизток, а в останалата част от страната временно ще утихне. Максимални температури между 26° и 31°, малко по-ниски по морския бряг, за София - около 27°. По Черноморието облачността ще е променлива, с повече слънце в следобедните часове. Ще духа слаб до умерен северозападен вятър, който до вечерта ще се ориентира от изток-югоизток. Максимални температури 23-25°. Температурата на морската вода е 22-24°. Вълнението на морето ще е 1-2 бала. В планините облачността ще е променлива. Ще духа умерен вятър от запад-северозапад. Максималната температура на височина 1200 метра ще е около 22°, на 2000 метра – около 15°.   Според метеорологията есенни са месеците септември, октомври и ноември в Северното полукълбо, както и март, април и май - в Южното полукълбо. Есента е преходен сезон, през който понякога има доста високи температури в неговото начало, има и умерени до по-ниски температури към неговия край. Със зимното слънцестоене - около 21 декември в Северното полукълбо и около 21 юни в Южното полукълбо, започва астрономическото начало на следващия сезон - зимата.          ", "date": "2018.09.23", "title": "Астрономическата есен дойде! Но днес температурите остават летни - до 31°"}
{"url": "http://epicenter.bg/article/Patriarh-Neofit-shte-poseti-Shiroka-laka/164169/2/0", "text": "Негово Светейшество Българският патриарх и Софийски митрополит Неофит ще посети родопското село Широка лъка, където тържествено ще бъде отбелязана 140-годишнината от рождението на Българския екзарх Стефан. Патриархът ще бъде придружен от Светия Синод на БПЦ -БП, информира БНР. Честването в храма „Успение Богородично“ се организира от Пловдивската митрополия. Негово високопреосвещенство пловдивският митрополит Николай ще отслужи заупокойната света литургия в черквата, а негово светейшество българският патриарх Неофит ще отслужи заупокойна молитва пред бюст-паметника на екзарх Стефан в центъра на Широка Лъка. Екзарх Стефан е автор на множество слова и богословски трудове издадени в двадесет и шест книги и над хиляда сборни издания, издадени на чужди езици, между които „На път за Дамаск“, „Българската църква“, „Същината на пастирското служение“, „Религия и наука“. В свое послание екзарх Стефан първи споделя че църквата в Широка Лъка му е помогнала да завърши семинария и да отдаде живота си на вярата, тъй като бил кръгъл сирак. По повод честването на сто и четиридесетата годишнина от рождението на екзарх Стефан, от единадесет до дванадесет часа днес ще бъде ограничено движението по пътя Смолян - Широка Лъка - Девин. При необходимост ще бъде осигурено преминаването на автомобили със специален режим на движение. За желаещите да посетят тържеството в Широка Лъка има организиран безплатен транспорт от Смолян и от Девин.    ", "date": "2018.09.23", "title": "Патриарх Неофит ще посети Широка лъка"}
{"url": "http://epicenter.bg/article/Ekaterina-Zaharieva--Horata-u-nas-sa-dovoli-ot-rabotata-na-zhenite-v-politikata/164170/2/0", "text": "\r\n \r\n \r\n Тя посочи още, че политици като председателя на Народното събрание, кметът на София, българският еврокомисар и вицепрезидентът на страната са жени и хората са доволни от работата им, „въпреки че все още 55% от съгражданите ни искат президентът да е мъж“, предаде БНР. \r\n", "date": "2018.09.23", "title": "Екатерина Захариева: Хората у нас са доволи от работата на жените в политиката"}
{"url": "http://epicenter.bg/article/Plevneliev-pak-napada-prezidenta-Radev--Toy-e-populist/164175/2/0", "text": "Президентът (2011 - 2017 г.) Росен Плевнелиев използва почти цялото си телевизионно време в предаването \"Събуди се\" по Нова телевизия, за да критикува държавния глава Румен Радев.   Той е популист, иска да ни приближи към Русия, да ни отдалечи от ЕС и неговите ценности, бе основната теза на бившия президент.   \"Той е лидер на опозицията, бори се за народната любов на всяка цена. Стратегията му е вредна за страната. Руши устоите на българската демокрация. Не е добре да се води битка между два силни генерали. За мен не са тайна зависимостите на държавния глава от Москва. Ще има много сериозен сблъсък. Орбан не е наш партньор и кумир. Унгария върви по пътя на Ердоган. Там има авторитарна квазидемокрация. Орбан не е наш съюзник, освен по темата миграция\", изреди бившият държавен глава.   Росен Плевнелиев коментира и политическото напрежение около подписването на указа за освобождаването на Младен Маринов като главен секретар на МВР.   „Диалогът между институциите са в основата на демокрацията. За съжаление президентът Румен Радев е един лидер на опозицията, отколкото истински президент. Той е президент популист и се бори за народната любов на всяка цена. Неговата стратегия е добра за него, но е вредна за България”, е мнението на Росен Плевнелиев.   „Радев се бори за народната любов и това е популистко. Той си е направил добре сметката, че рейтингът на Народното събрание е много малък - около 15%. Следователно едни други 85% от обществото не одобряват действията на народните избраници. Радев громи Народното събрание още от ден първи, когато ги обиди”, каза още Плевнелиев.   „За мен не са тайна зависимостите на българския държавен глава от Москва. В момента влизаме в едно много сериозно противопоставяне с Кремъл по отношение на два стратегически проекта, които са от геостратегическа важност за Русия. Ще има много сериозен сблъсък в България по тази тема. Единият е амбицията на правителството да станем член на еврозоната. В нея ще се случи новата вълна на интеграция. Същевременно се притеснявам, че държавният глава ще направи всичко възможно да се противопостави на този важен ход за България, от който в Кремъл ще ги заболи”, каза още Росен Плевнелиев.   \"Санкциите работят. В ЕС санкциите са толкова големи, че са накарали хората и фирмите да преосмислят постъпките си. Трябва много да боли\", каза Плевнелиев за санкциите срещу Русия.   Той отговори и на въпроси, свързани с състоянието на пътищата. Плевнелиев бе министър на строителството и благоустройството, преди да стане президент. \"Подкрепям идеята за пълна ревизия на пътищата. Държавата има процедури, за да си свърши работата. Бизнесът не може да проверява сам себе си. Не може проверяващият качеството да е зависим от строителната фирма\", посочи той.   За оставката на тримата министри заради катастрофата край Своге, коментира следното: \"Всеки министър трябва да носи в джоба си оставката. Това да бъдеш в правителството е екипна игра. За мен е много важно новият регионален министър да влезе моментално и да провери кой е проектантът на този критичен участък. Да се види спазен ли е проектът, направен ли е ремонтът както трябва. Да се санкционират всички по веригата.\" \"Какво се промени след трагедиите на пътя? Трябва най-после пътната безопасност да се превърне в реалност. Трябва да се санкционират всички по веригата за трагедията край Своге. Когато се управлява народната пара няма какво да се крие. Ако е бил технически проблемът, трябва драстично да промени договора за поддръжка\", продължи той.   \"Искам да има резултати, а не само пушилка. Искам осъдени, не искам показни акции\", коментира акциите срещу Арабаджиеви и Миньо Стайков той.   „Задачата на министъра оттук нататък е също така да погледне не само към Своге. Най-вероятно има още стотици такива критични участъци от националната пътна мрежа. Точно там трябва да се фокусират действията и да се направят нови проекти, ако се налага”, на мнение е Плевнелиев. „По мое време констатирахме, че независим контрол от страна на Пътната агенция върху случващото се по българските пътища няма. Ние започнахме да изграждаме това от нулата”, допълни бившият президент.  ", "date": "2018.09.23", "title": "Плевнелиев пак напада президента Радев: Той е популист! Той е лидер на опозицията!"}
{"url": "http://epicenter.bg/article/Mladi-devitsi-machkaha-grozde-v-sharapanite-kray-Mineralni-bani/164176/2/0", "text": "Празникът на минералната вода, здравето и красотата в националния курорт Минерални бани продължи с възстановката „Мачкане на грозде в древнотракийски шарапани”.   Според преданието гроздето трябвало да се мачка от босоноги девици, придружаващи Бога на виното Сабазий. Над село Горно Брястово е най-голямата концентрация на шарапани в Източните Родопи. Рано сутринта в местността „Шарапаните” започнаха да пристигат най-ранобудните участници във възстановката.   Дойдохме да възстановим този древен ритуал, защото от тези земи е тръгвало гроздето за Троя. Аз имам много имена – сутрин съм Сабазий, а вечер – Загрей, каза въплатилият се в ролята на Бог мъж с роба в бяло и пурпурно. Божество на виното има в много исторически времена и култури и винаги е било символ на радостта от живота, добави той. След това прикани своите помощнички да влязат в напълнената с грозде шарапана. Младите момичета затанцуваха в ритъма на музиката и не след дълго през специално оставения улей започна да се процежда първия гроздов сок. След възстановката в шарапаната влязоха и други желаещи от зрителите.   После празникът се пренесе на Лятната сцена в Минерални бани, където пристигна шествието с участниците във Фестивала „С хоро на гроздобер”. Проявата се провежда за трета поредна година и събира все повече и повече групи за любителски народни танци от цялата страна. Пръв на сцената стъпи 5-годишния Дани, който даде мощно начало на празника.   Танци от различните фолклорни области на страната представиха групите, участващи във фестивала, който няма конкурсен характер, но въпреки това дава мощен импулс за младите хора, дръзнали да запазят и развиват фолклорните танци на своя народ. Най-много аплодисменти получи сравнително скоро създадената танцова формация „Бодрост” от димитровградското село Бодрово. Публиката се наслади на изпълнители от Стара Загора, Кърджали, Крумовград, Хасково, Девин, Първомай и много други градове.   Надиграването в за Мис и Мистър Фестивал бе спечелено от представителите на домакините Иван Йорданов и Христиана Добрева от танцов клуб „Иглика” в Минерални бани.   Живко Тенев", "date": "2018.09.23", "title": "Млади девици мачкаха грозде в шарапаните край Минерални бани (снимки)"}
{"url": "http://epicenter.bg/article/Veselin-Mareshki--Karakachanov-e-vitsepremier-po-sluchaynost/164177/2/0", "text": "„Красимир Каракачанов е вицепремиер по случайност”, смята бизнесменът и лидер на партия „Воля” Веселин Марешки.   „Представете си този човек да застане до министъра на отбраната на САЩ или на Русия. За какво ще си говори с тях – за ракия и македонски наденици ли? Нямаме ли достойни генерали, които да поемат армията”, коментира той в предаването „Тази неделя” по БТВ.   Напомняме, Каракачанов многократно е наричал „Воля” „патеричката” на ГЕРБ, защото партията на Марешки гласува в подкрепа на управляващите когато Обединените патриоти не го правят.   „Ние не сме нито подкрепящи, нито опозиция, защото няма как ако има лоши решения да ги подкрепяме”, категоричен е Марешки. Той коментира, че оценява поведението на Валентин Радев, Ивайло Московски и Николай Нанков, които подадоха оставки заради катастрофата край Своге, като морално, но заяви, че не приема поведението на Каракачанов, който продължава да не подава оставка. Марешки коментира още, че ако е искал, щял да бъде във властта.   „Получавал съм обаждания, в които се е чувало „Трамваят тръгва, последната врата се затваря”, допълни той. По думите му „Воля” ще бъдат във властта, когато дойде правилният момент.   Относно спецакциите срещу Ветко Арабаджиев и Миню Стайков, Марешки коментира, че през годините държавата е принуждавала някои бизнесмени да работят незаконно. Той даде пример с аптекарския бизнес – „Държавата приватизира аптеките и задължи собствениците им 10 години да поддържат бизнеса, а с друг закон им забрани да имат аптеки”.      ", "date": "2018.09.23", "title": "Веселин Марешки: Каракачанов е вицепремиер по случайност"}
{"url": "http://epicenter.bg/article/Prof--Daniel-Valchev--Tezhki-zakonoproekti-se-vnasyat-ot-deputati--a-ne-ot-pravitelstvoto/164178/2/0", "text": "Промените  в нормативната уредба са толкова чести, че и колегите юристи не могат да се ориентират в тях. Най-често е променян Кодексът за социално осигуряване – към 120 пъти.   Това заяви проф. Даниел Вълчев, бивш вицепремиер, в предаването „Тази неделя” по БТВ. В момента проф. Даниел Вълчев е ръководител на катедрата  „Теория и история на държавата и правото\" в СУ „Св. Климент Охридски\" и на Центъра за правни инициативи.   Според него  честа практика е в последните два парламента да се внасят се тежки законопроекти от народни представители. „Очевидно е, че са разработени от Министерския съвет, но така се заобикаля процедурата за един месец публично обсъждане и отговорността на правителствто. Никой не се сърди на Бойко Борисов, че се вдигат таксите, а се сърди на безликия парламент. Тези промени дори не се внасят между първо и второ чете, те се внасят в Правната комисия, те се внасят по време на обсъждането на второ четене. Така никой не може да разбере какво точно става и законът е приет”, обясни Даниел Вълчев.   „За последните 30 години много българи реститураха имотите си, отнети след 1944 година. Това беше дълъг процес, задавам си въпроса – добре де, тези хора успяха да си върнат това, което е  принадлежало на семействата им, странно е царското семейство три поколения да не са могли да си купят една керемида в тази държава”, коментира Даниел Вълчев  казуса с царските имоти. Бягството на няколко поредни правителства и парламент да се уреди това, не им прави чест, отбеляза още той. „Дворецът Врана беше в лошо състояния и беше ремонтиран от Симеон Сакскобургготски. Там всичко беше оплескано с бои, някакви хора си бяха гасили фасовете. Опасявам, че това ще се случи и с другите имоти. Ще ги купи някои олигарх и там ще стане скара-бира с дискотека. Нямаме отношение към миналото, това не са просто имоти”, смята още Даниел Вълчев.      ", "date": "2018.09.23", "title": "Проф. Даниел Вълчев: Някой олигарх ли да вземе \"Врана\" и там да стане скара-бира с дискотека?!"}
{"url": "http://epicenter.bg/article/Angel-Dzhambazki-za-kazusa--quot-Ungariya-quot-/164180/2/0", "text": "Атаката срещу Полша и Унгария в Европейския парламент започна, защото отказаха квоти за нелегални мигранти и се противопоставиха на безумната политика на канцлера Меркел, която ги покани. Докладът срещу Будапеща е преразказ с елементи на разсъждение, целящ да легитимира атаката срещу правителството на Орбан.   Това заяви евродепутатът и зам.-председател на ВМРО Ангел Джамбазки в предаването \"Денят с Георги Любенов\" по БНТ.   В момента в ЕС се делим на две - ние сме за Европа на Отечествата, другите - за европейски Съветски съюз, изтъква Джамбазки.   Той изразява страхът на левите, продължи евродепутатът. И посочи, че за документа в Европейския парламент са гласували зелените, комунистите, либералите, социалистите и демократите. Европейската народна партия е разделена по въпроса - от ЕНП докладът беше подкрепен от около стотина човека, около 50 бяха против и двайсетина се въздържаха, подчерта той. 112 срещу 58 е гласуването в ЕНП.   \"От едната страна са хората, водени от Макрон  , хора, които искат да има прокурор, който да разследва за реч на омразата. Това е атака срещу свободата на словото. Еднозначно!\", подчерта зам.-председателят на ВМРО. \"От другата страна стои идеята за Европа на Отечествата, олицетворявана от Качински в Полша, партията на Орбан в Унгария\", продължи Джамбазки.   Бившият посланик Стефан Тафров, също гост в студиото, контрира, че голяма част от доклада са констатации на ОЛАФ, за злоупотреби с еврофондове. Петима приятели на премиера Виктор Орбан са усвоили 2 млрд. евро, цитира той. \"Тази злоупотреба със средства трябваше много по-рано да бъде прекратена\", изтъкна той.   Организации, свързани със Сорос, подкрепят доклада \"Анти Орбан\", твърди зам.-председателят на ВМРО.  ", "date": "2018.09.23", "title": "Ангел Джамбазки: Атаката срещу Полша и Унгария започна, защото отказа квоти за нелегални мигранти!"}
{"url": "http://epicenter.bg/article/V-dvoretsa--Vrana--predstavyat-knigata--N-V--Tsar-Simeon-II-Edna-tsel---Balgariya-/164164/2/0", "text": "Книга с 42 послания на Симеон Сакскобургготски, направени, след като вече не бе нито премиер, нито лидер на партия, участваща във властта, ще бъде представена на 24 септември от 18,30 ч в двореца „Врана“.   Тя е озаглавена „Н.В. Цар Симеон II Една цел – България“. Най-ранното обръщение в нея е от 2010 г. и е посветено на българския туризъм. Казва се „Туризмът – голямата възможност, която България не използва“. Най-късното е от юни 2018 г. В обръщенията си Симеон засяга различни теми – за ролята на образованието, за европейската политика по миграцията, за солидарността и свободата. Но най-често звучащото му послание е за единствата на нацията. „Няма нация, която е успяла разделена“, казва той през ноември 2013 г., а няколко месеца по-рано – през автуст пише „Историята показва, че когато сме обединени, сме силни“.   „Виновници“ за издаването на книгата са Либералният институт за политически анализи и Фондация „Либерална интеграция“, тя излиза със съдействието на  ALDE  - Алиансът на либералите и демократите за Европа.   Книгата има два предговора, единият е написан от почетния председател на ДПС Ахмед Доган, другият – от журналистката от Епицентър.бг Красина Кръстева.   Доган е озаглавил предговора си „Трудно се гради демокрация без демократи“. Епицентър.бг вече го публикува.                  ", "date": "2018.09.23", "title": "В двореца „Врана“ представят книгата „Н.В. Цар Симеон II Една цел – България“"}
{"url": "http://epicenter.bg/article/Kitay-protestira-sreshtu-nalozhenite-mu-US-sanktsii-za-kupuvane-na-rusko-orazhie/164187/7/0", "text": "Китайското външно министерство извика на среща американския посланик, за да изрази протест срещу санкциите, наложени от Вашингтон заради купуването на руски военни самолети и оборудване за ракети земя-въздух, предаде Асошиейтед прес, цитирана от БНР.   „Призоваваме САЩ незабавно да поправят грешките и да отменят т. нар. санкции. В противен случай САЩ трябва да си понесат последиците“, се изтъква в комюнике китайското външно министерство. В четвъртък САЩ добавиха в черния си списък със санкции китайския Департамент за подготовка на войските и снабдяването и 33 руски физически и юридически лица, свързани с отбранително-промишления комплекс на Русия или с нейното разузнаване. С купуването на оръжия от главния руски износител „Рособоронекспорт“ Китай е нарушил закон, приет през 2017 г., чиято цел е да бъде наказано правителството на руския президент Владимир Путин, че се е намесило в американските избори, и за други негови действия, отбеляза АП.    ", "date": "2018.09.23", "title": "Китай протестира срещу наложените му US санкции за купуване на руско оръжие"}
{"url": "http://epicenter.bg/article/SASht-zatyagat-pravilata-za-postoyanno-prebivavashtite-chuzhdentsi/164196/7/0", "text": "Правителството на президента Доналд Тръмп съобщи вчера, че ще предложи правила, които ще направят по-трудно за живеещите в САЩ чужденци да получат разрешения за постоянно пребиваване, ако вземат социални помощи, съобщи Ройтерс. Съгласно предложената от министерството на вътрешната сигурност регулация имиграционните служби ще преценяват дали лице, получаващо помощи, финансирани с пари на данъкоплатците, е \"в тежест на обществото\". Промените ще важат за хора, кандидатстващи за виза или за постоянно местожителство, но няма да засягат кандидатстващите за американско гражданство, посочва БТА, цитирана от Новини.бг. Предложената регулация ще бъде публикувана във федералния регистър през следващите седмици, което е първа стъпка към окончателното й приемане. След това ще има два месеца време за обществен дебат и според резултатите властите могат да въведат промени в регулацията преди окончателното й приемане, което се очаква да бъде след няколко месеца, отбеляза Ройтерс.    ", "date": "2018.09.23", "title": "САЩ затягат правилата за постоянно пребиваващите чужденци"}
{"url": "http://epicenter.bg/article/Sadat-reshi--Otvaryat-zavodite-na-Minyu-Staykov/164200/3/0", "text": "Запечатаните винзаводи на арестувания бизнесмен Миню Стайков ще бъдат отворени. Това реши Районен съд – Карнобат на днешното заседание, на което бе гледано искането на Агенция \"Митници\" фабриките да останат затворени още 60 дни заради данъчни престъпления на собственика им. Още тази вечер в 23:00  часа ще бъде отворен винзаводът в село Церковски. Фабриката за спиртни напитки в Церковски и заводът за бутилиране във Венец ще бъдат отворени утре вечер, предава \"Канал 3\".   Запечатването на заводите предизвика бурни протести от страна на служителите им, като вчера дори бе блокирана жп линията София – Бургас, а днес – ключови кръстовища в Карнобат. Преди заседанието пред сградата на районния съд се събра нов протест, в който се включиха над 300 души. Решението на съда предизвика бурна радост сред събралото се множество.    ", "date": "2018.09.23", "title": "Съдът реши: Отварят заводите на Миню Стайков"}
{"url": "http://epicenter.bg/article/Shef-na--quot-Vinprom-Karnobat-quot--oproverga-Mitnitsite--Otkritata-traba-e-obiknoven-kran-za-proverka/164194/2/0", "text": "Технологът и административен директор на \"СИС Индъстрис\" инж. Йовко Йовков опроверга Агенция \"Митници\" за откритите тръби и кран, през които се източвали нелегално големи количества алкохол от \"Винпром Карнобат\". Това съобщи \"Канал 3\". Това разкриха по-рано днес на брифинг от Митниците, но според Йовков това всъщност е кран за проверка на системата и ако бъде отворен, може да бъде много опасно, което автоматично изключва вероятността оттам да се пренася алкохол.   \"Тръбата, за която говорят митниците, че са открили във винзавода в гара Церковски, е монтиран преди две години кран. Ако случайно го отворим, както твърдят митничарите, ще гръмне и ще вдигне във въздуха целия завод и гара Церковски. Тези 70 % пари ще се изпарят в атмосферата, цялото помещение ще се насити с алкохолни пари, а както всички знаете, те са силно взривоопасни”, обяви инж. Йовков за \"Флагман\".  \"Тръбата всъщност е обикновен кран за проверка на херметичностни съоръжения. Целта ѝ е с нея да проверяваме дали няма изтичане на алкохолни пари. През тръбата, на която е монтиран кранът, циркулира течностно-парна смес с темп 80-85 градуса. Приблизителното съотношение на алкохолни пари и алкохолна течност е 70 към 30. При вземане на проба от митниците пробните им шишета се деформираха, защото температурата е над 80 градуса. Това се прави, за да се пречисти максимално  спиртът. Тоест да предложим на хората спирт и спиртни напитки с максимално качество. Прословутият кран технологично стои постоянно затворен, иначе ще нарушим режима на работа\", обясни административният директор на \"СИС Индъстрис\". Както вече е известно заводите на Миню Стайков са запечатани от Агенция \"Митници\", а самият бизнесмен е в ареста. Спирането на работата на винпромите предизвика и протести в Карнобат, тъй като на практика множество хора стоят без работа и то точно в сезона на гроздобера.    ", "date": "2018.09.23", "title": "Шеф на \"Винпром Карнобат\" опровергава Митниците: Откритата тръба е обикновен кран за проверка"}
{"url": "http://epicenter.bg/article/Korneliya-Ninova-/164197/2/0", "text": "\"Днес е 23 септември. Почитаме онези мъже и жени, които дадоха живота си в антифашистката борба, които са били водени от чисти идеи и са мечтали за справедливо и солидарно общество, за благоденствието на всеки човек\", написа във фейсбук лидерът на БСП Корнелия Нинова.   \"Никой не е забравен, нищо не е забравено\"- ни задължава да сме непримирими днес към всяка проява на фашизъм, на насилие и на разединение\", написа още тя в социалната мрежа.    ", "date": "2018.09.23", "title": "Корнелия Нинова: Да сме непримирими към всяка проява на фашизъм, на насилие и разединение!"}
{"url": "http://epicenter.bg/article/V-Hristiyanovo-sbadnaha-mechtata-si--Imat-hram/164198/2/0", "text": "Християново вече има църква. Това е първата новопостроена църква в селото от близо век насам. С  празнично богослужение на Негово Високопреосвещенство Старозагорския митрополит Киприан  тя бе осветена. Храмът \"Свети Николай Чудотворец\", изграден със средства от дарения, се издига на терен, наречен от хората „Черковище”, някога на това място е имало радост и знания в светско училище, споделяха на гостите си  християновци.   „Празничният ден съчетава прекрасно миналото и бъдещето, вярата и надеждата, труда и любовта, свободата и независимостта. Кара ни да се замислим с гордо вдигната глава да продължим напред, следвайки заветите на нашите предци.”, каза кметът Албена Динева, която благодари поименно на всички добри хора за довършването на храма на тържество. „Християновци сбъднаха мечтата си. Имат храм. Осветената църква днес показва, че можем да градим добро, когато си подаваме ръце за него с  желание, усилия  и единство. Бог да закриля вашите семейства и близки”, каза народният представител Драгомир Стойнев, който е един от спомоществувателите, заедно с евродепутата Петър Курумбашев и депутата Георги Гьоков. Стойнев благодари на Старозагорската митрополия, на кмета Динева и на Галина Господинова,  за благотворителната инициатива за довършване на дългоочаквания храм на селото.   „Няма друга институция като българската православна църква, която да обединява така народа ни, както го е водила и съхранявала през годините, с много вяра”, отбеляза ролята на църквата Курумбашев, който сравни  тържествения ритуал по освещаването, с тържествата в храмовете  „Св. Александър Невски” и в Света гора. За църковната служба пристигна и народният представител Георги Гьоков.  Той благодари на всички дарители, включително и на Младежкото обединение в БСП-Стара Загора.   „Заедно с 20 ентусиасти преди две години стартирахме довършителните дейности с доброволен труд, после храмовото дело продължи с много усърдие, тъй като средства в бюджета нямаше. Днес икона на Св. Николай Чудотворец Мирликийски, изработена от младежкия лидер Владимир Грамовски и социалистката Стела Герджикова, посреща миряните на входа”, разказа Галина Господинова - секретар на Общинския партиен съвет,  както и за силното рамо на депутатите, за подкрепата от трудолюбивите християновци, средствата от предприемачи, общински съветници на левицата, която е получена по време на благотворителната акция. В празничните ритуали участваха областният председател на БСП-Стара Загора Румяна Динева, председателят на Общинския съвет Валентина Бонева, общинските съветници от левицата, общественици и други дарители. Кметът Албена Динева покани всички присъстващи храмовото освещаване на специално приготвен  курбан за здраве и спасение.      ", "date": "2018.09.23", "title": "С помощта на депутати от БСП в Християново сбъднаха мечтата си да имат храм"}
{"url": "http://epicenter.bg/article/Evgeniya-Zhivkova--Todor-Zhivkov-mi-haresa-revyutata--Borisov---da-misli-poveche-za-obiknovenite-hora--Do/164199/2/0", "text": "Корнелия Нинова успя да се наложи като лидер на БСП, казва дизайнерката Евгения Живкова, бивш депутат от левицата и внучка на дългогодишния ръководител на социалистическа България Тодор Живков.   „БСП си избират лидерите, както знаете аз не съм член. Разбира се, мога да давам своето мнение. Аз лично имам прекрасни отношения с г-жа Нинова! Смятам, че тя успява да се наложи като лидер, дано да продължи така!“, категорична е Живкова, която бе гост на предаването „Беновска пита“ по „Канал 3“. „ Много е трудно да се управлява една толкова стара партия, с толкова голяма членска маса!“, добавя Живкова. Водещата разговаря с Евгения Живкова едновременно и за мода, и за политика. Запитана какво би посъветвала Бойко Борисов, тя отговаря така: „ Какво бих му казала? Бих му казала, че може би действително трябва да обръща повече внимание на случващото се в държавата с обикновените хора, да се мисли повече за тях, това е едно от нещата, и да има действително по-близък контакт с хората, не само чрез телевизията!“ Премиерът бе бодигард на Тодор Живков.   „Това, което на БСП донякъде им куца и винаги им е куцало са изявите им пред публика, пред медии, чрез медии. Публичността мисля, че им куца! Това е един проблем при БСП“, казва още Живкова. Запитана за Ахмед Доган, тя е категорична: „Ахмед Доган е пример за политик според мен! Като цяло – умен, разумен политик!“ Според нея той липсва на политиката именно защото е разумен политик. Благодарение на него ДПС е една либерална партия, която е утвърдена, казва Евгения Живкова.   Запитана и ма ли в България Джаки Кенеди, Евгения Живкова казва: „Мисля, че има дами, които се обличат добре. Може би има дами, на които им седят подобни рокли добре, но чак Джаки Кенеди – не мисля!“ За първата дама Десислава Радев казва, че показва добра визия, има данни като фигура, като структура. „Не смятам, че би трябвало да бъде чак толкова критикувана, както е“, добавя дизайнерката. Спомня си, че Тодор Живков е гледал само едно нейно ревю и е харесал колекцията. „Той беше на едно ревю, имаше тази възможност, на едно ревю в един хотел, когато го представих. Може би да беше 1997 г., малко преди да почине. Тогава вече беше пуснат от домашен арест и имаше възможност да присъства на ревюто за първи път и последен, фактически, за съжаление“, бяха точните й думи.      ", "date": "2018.09.23", "title": "Евгения Живкова: Борисов да мисли повече за обикновените хора, Нинова се наложи като лидер на БСП"}
{"url": "http://epicenter.bg/article/Ekaterina-Zaharieva-pred-balgarite-v-Monreal--Vie-ste-nay-dobrite-ni-poslanitsi-po-sveta/164201/2/0", "text": "Най-голямата загуба по време на прехода бе загубата на хора. От една страна съжалявам, че не сте в България, но от друга страна точно вие сте най-добрите ни посланици. Където и да отида, президенти, премиери и министри подчертават, че дълбоко ценят таланта и трудолюбието на нашите сънародници в техните държави. Надявам се част от вас да се върнете. С тези думи вицепремиерът и министър на външните работи Екатерина Захариева се обърна към нашите сънародници в Канада, които се събраха да отпразнуват с нея Деня на независимостта в българската църква “Свети Иван Рилски” в Монреал, съобщиха от пресцентъра на МВнР. Храмът е купен от българските емигранти през 2009 г., а правителството ни помогна ремонта и създаването на българско училище там с 20 500 долара. “ България е държава с добро бъдеще за вашите деца. За първи път миналата година броят на напусналите страната вече е равен на тези, които са се завърнали. Знам, че ще отнеме време, но се надявам догодина завръщащите се да са повече”, каза още Захариева. 30-годишен мъж от публиката -  Никола Цеков, успя да развълнува първия ни дипломат, след като ѝ съобщи, че след 11 години живот в Канада смята да се върне в родината, въпреки че има добре платена работа и много приятели. Външният министър поздрави нашите сънародници и с 110-ата годишнина от обявяването на Независимостта на България. “През тези 110 г. Българският народ мина през редица препятствия - тоталитарен режим, Студената война, а само преди няколко месеца приключи Българското председателство на Съвета на ЕС. Може да кажем, че днес се е сбъднала мечтата на Левски България да бъде равна на другите европейски народи. Сега подкрепяме и нашите партньори от Западните Балкани да станат част от ЕС”, каза тя. Захариева и българската посланичка в Канада Светлана Етрополски заявиха, че винаги са на разположение на сънародниците ни за оплаквания, препоръки и съдействие. След като децата от неделното училище и техните родители представиха богата фолклорна програма, външният министър, посланикът и българският консул от Отава поздравиха лично всеки един от гостите и разговаряха продължително време по повдигнати от тях въпроси в различни сфери - от това как да се подобри административното обслужване до възможностите за правене на бизнес между България и Канада.   Официален представител на българската общност в Монреал е Българското културно-спомагателно дружество. Основано е през 1976 година с идеална цел. Членовете на дружеството и избраното от тях настоятелство са доброволци и организацията се поддържа с помощта на членски внос и дарения. Българо-канадският културен Център \"П. Хилендарски\" в Монреал бе основан през 2002 г. с цел насърчаване на културата, историята и българските традиции, подпомагане на развитието на социалните и културните връзки между България и Канада, организиране на кампании за набиране на средства за благотворителни цели, организиране на концерти, спектакли, изложби. През 2001 г е основан и Канадско-български културен институт „Зорница” с цел да предоставя социална, образователна, културна и бизнес информация на своите членове. Дружеството издава българоезичния вестник “Зорница“, организира концерти, предлага помощ на новопристигналите български имигранти, поддържа библиотека с български книги. През 2016 г. неделното училище отвори още 2 допълнителни центъра в различни краища на Монреал, за да обхване по-голяма част от българската общност в града. На срещата присъстваха и членове на Канадско-българския бизнес съвет с председател г-н Георги Паничерски – почетен консул на Република България в Монреал. Това е канадска асоциация с нестопанска цел, учредена на 18 април 1996. Неговата мисия е да насърчава обмена на стоки, услуги, информация и опит, както и икономическото сътрудничество между България и Канада.    ", "date": "2018.09.23", "title": "Екатерина Захариева пред българите в Монреал: Вие сте най-добрите ни посланици по света"}
{"url": "http://epicenter.bg/article/Mitropolit-Serafim-za-obira-v-Rozhenskiya-manastir-/164202/2/0", "text": "Настанаха кърджалийски времена - така Неврокопският митрополит Серафим коментира обира в Роженсия манастир в предаването „120 минути” по БТВ.   „ За 25 години преход, не остана храм, манастир или свято място, което да не беше поругано, нападнато, ограбено и опустошено. Хиляди икони, църковна утвар и пари бяха безвъзвратно загубени. Един богослов преди няколко дни коментира, че „кърджалийско време е настанало”. Такова нагло посегателство към духовността говори, че има силен процес на духовна заболеваемост в нашето общество”, посочи митрополит Серафим. Според него, по-голямото престъпление е отношението на похитителите към отец Теофил. „Това физическото насилие граничи с опит за убийство, защото малко време му е оставало преди да се задуши. Отец Теофил е бил внезапно нападнат, когато е затварял манастирската порта – завързали са му устата и ръцете с тиксо, влачен е по калдъръма. Той е да умре от задушаване, ако не беше намерил начин да разкъса тиксото”, посочи митрополит Серафим. Неврокопският митрополит Серафим заяви, че е озадачен защо всички съдии в Сандански са си направили самоотвод по делото. „За съжаление, тази реакция на съдиите в Сандански ме озадачава. Искам да мисля, че това го правят, за да бъде постигната максимална справедливост, защото Сандански е малък град и юристите се познават”, каза още той.    ", "date": "2018.09.23", "title": "Митрополит Серафим за обира в Роженския манастир: Настанаха кърджалийски времена!"}
{"url": "http://epicenter.bg/article/Rumen-Petkov-preduprezhdava-za-skandalna-ideya---obedinyavane-na-AETs-s--quot-Mini-Maritsa---iztok-quot-/164203/2/0", "text": "Лидерът на партия \"АБВ\" Румен Петков нарече \"скандално\" предложението за обединяване на атомната електроцентрала \"Козлодуй\" и държавните \"Мини Марица- изток\" в едно дружество, съобщи БНР. Той настоя за незабавното спиране на процеса.   \"Предложението доколкото знам, е направено от Българският енергиен холдинг и вече веднъж е обсъждано в експертен съвет в Министерството на енергетиката. Предложението е скандално, защото е в състояние да съсипе в стопански план едно от най-силните дружества в Европа атомната централа в Козлодуй. Към момента финансовата задлъжнялост на \"Мини Марица-изток\" надхвърля 830 милиона лева. От друга страна атомната централа в Козлодуй към момента има 300 милиона печалба\", каза на специална пресконференция в Плевен Румен Петков.   Затова от АБВ настояват да се даде публичност на този процес, да се знаят неговите автори. „Искаме да бъдат отстранени веднага от управлението на енергийния холдинг и на енергетиката като цяло, а не да се прави зад гърба на обществото, а вероятно и зад гърба на правителството, и второ - процесът да бъде спрян веднага. Недоумявам как в Народното събрание никой не поставя този въпрос“, заяви още Румен Петков.  ", "date": "2018.09.23", "title": "Румен Петков предупреждава за скандална идея - обединяване на АЕЦ с \"Мини Марица - изток\""}
{"url": "http://epicenter.bg/article/Hilyadi-posreshtnaha--quot-Ferdinand-quot--na-gara-Trapezitsa/164204/2/0", "text": "Хиляди жители и гости на Велико Търново посрещнаха царският влак „Корона експрес“ и Княз Фердинанд на емблематичната гара Трапезица. Атракционното пътуване беше и кулминацията на честванията на 110-ата годишнина от обявяването на България за независима държава, предава \"Канал 3\". Във възстановката по посрещането на бъдещия Цар и свитата му, участваха над 40 актьори, които на живо пресъздадоха емициите от ранното утро на 22 септември 1908 година. Царският влак „Корона експрес“, теглен от парен локомотив, потегли точно по обяд от гара Горна Оряховица. „Локомотивът събира 10 тона въглища, 30 кубика вода, приблизително за 100 километра пробег изгаря около 4 тона въглища и около 25 кубика вода.!“, обясни машинистът Алберет Иванов.   Също, както в ранното утро на 1908 година във влака до гара Трапезица „пътуваха” Княз Фердинанд, министър-председателят Александър Малинов и председателят на Народното събрание Христо Славейков. На гара „Трапезица“ над 40 актьори пресъдадоха вълненениено, което според историците се усещала във въздуха минути преди България да бъде обявена за независима държава, а възстановката наблюздваха хиляди. След гара „Трапезица“ ретро влаковата композиция продължи празничното пътуване до възрожденския град Трявна.    ", "date": "2018.09.23", "title": "Хиляди посрещнаха \"Фердинанд\" на гара Трапезица"}
{"url": "http://epicenter.bg/article/Angarski--BKP-rezhisira-protestite--Ot-partiyniya-komitet-mi-kazaha-da-ida-na-mitinga-pri--quot-Al--Nevski-quot-/164205/2/0", "text": "„Целият преход е мит, в политиката е най-големият мит – как стана преминаването от социализъм към капитализъм. Някои казват, че е било на 10 ноември, аз казвам, че не е тогава. Процесът тръгна с новия икономически механизъм и Указ 56 – тогава се замениха вноските в бюджета с данъци и нови регулации. Създадоха се фирми и тръгнаха парите за чужбина.“ Това заяви в предаването „120 минути“ по БТВ доц. Красимир Ангарски, бивш служебен министър в кабинета на Стефан Софиянски, отговарящ за въвеждането на валутния борд.   За изтичането на пари към чужбина той казва, че не е мит. „Не е мит. Те си регистрираха представителствата и парите останаха там. Когато правихме Закона за данъчната администрация, аз бях направил глава за Данъчна полиция. Като влезе в Народното събрание, се каза „За първоначалното натрупване на капитала, няма да има  строг режим”. До ден днешен няма Данъчна полиция, няма Финансова полиция, няма Финансов съд, затова делата се точат и няма осъдени за неплатени данъци“, твърди доц. Ангарски.   Запитан мит ли е, че свалянето на системата е дошло от опозицията, Ангарски отговаря: „Да, това е почти сигурно, защото аз работя с факти и документи. В деня на големия митинг, на мен ми се обадиха от Партийния комитет на БКП и ми казаха да отида на митинга. Там видях Спасов, Тренчев, Желю Желев и всичките викаха „Долу БКП”. Авторите на този сценарии не могат да се определят. Предполагам, че политическият замисъл е на Тодор Живков, защото новият икономически механизъм беше по негово време. Той се спаси доста добре, нямам впечатление, че е пострадал, защото имаше много по-тежки случаи.“   „Правителството на Луканов обяви мораториум, не се правеха реформи. Не, че днес се правят, но тогава реформите бяха спрели и губещите предприятия нямаше кой да ги финансира – „Кремиковци”, „Стомана-Перник”, имаха страхотни задължения, а никой не смееше да ги затвори. Валутният борд не може сам по себе си да оправи държавата. Всички бяха против, защото бордове се слагат в държави, където няма централни банки, а тук имахме всичко“, разказва финансистът как е бил въведен валутният борд.   Запитан защо българска делегация е отишла при емира на Кувейт, той разказва: „Отидохме да се молим за танкери, нямаше нефт за „Нефтохим”. Оказа се, че техният бюджет се формира на база продажби на нефт и не могат да го нарушават. На тази среща нефт не ни дадоха, но ни дадоха 40 млн. долара.   „Реформите спряха на втората година от управлението на Иван Костов. Ние бяхме направили програма, тя беше изпълнена. Следващата програма беше подписана с Фонда и на втората година правителството на Костов си помислиха, че ще управляват вечно, българските политици са така. Тогава не можахме да стигнем до секторите образование, здравеопазване, От тогава до сега – 20 години се сменяват министри, прави се програма, но няма реформа“, казва още Красимир Ангарски. И обяснява защо политиците се страхуват да правят реформи: „Да, всички реформи са свързани с жертви, политиката в здравеопазването винаги е била погрешна.“   Финансистът критикува съществуването на над 400 болници. Според него преди години били 200, което също било много. Освен това те се ръководели неефективно. Резерв за повишаване на доходите той вижда в съкращаването на администрацията. Сега е повече, отколкото по времето на социализма, когато населението на страната било с почти три милиона повече, посочи Ангарски.    ", "date": "2018.09.23", "title": "Красимир Ангарски: От партийния комитет ми казаха да отида на митинга при \"Александър Невски\""}
{"url": "http://epicenter.bg/article/-Galap-interneshanal--Vse-poveche-balgari-smyatat--che-kachestvoto-na-obrazovanieto-se-vloshava/164206/2/0", "text": "Все повече българи смятат, че качеството на образованието у нас се влошава. Това сочи актуално проучване на „Галъп интернешънъл”, цитирано от БТВ. Констатацията на социолозите е след допитване до 800 души. 63% от тях смятат, че образованието в българските училища се е влошило през последните години. Едва 16 на 100 пък дават положителен отговор.   За сравнение – през 2012 г. е проведено аналогично проучване. Така за шест години делът на анкетираните, които смятат, че образованието ни върви към лошо, е нараснал с 15%. На въпрос „Къде препоръчвате на студентите да следват висше?” 41% отговарят „да следват в чужбина”. 38% пък подкрепят висшето образование в България.   Всяка година между 4 и 6 хиляди българи избират университет на Запад. Най-популярните дестинации за обучение продължават да бъдат Великобритания и Холандия, следвани от Дания, Италия и Испания. Най-предпочитаните специалности са в сферата на биомедицината и фармакологията, както и инженерните и компютърни специалности.    ", "date": "2018.09.23", "title": "„Галъп интернешънъл”: Все повече българи смятат, че качеството на образованието се влошава"}
