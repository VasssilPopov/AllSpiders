{"url": "http://epicenter.bg/article/Dve-vili-sa-izgoreli-pri-pozhara-v-sofiyskoto-selo-Rebrovo/190629/2/0", "text": "Пожарът край софийското село Реброво е в трудно достъпен терен. За сигнала за огъня местните жители са информирани в 14.00 часа, и веднага е сформиран щаб от доброволци, които са тръгнали да гасят пламъците. Това разказа местната жителка Олина Колева, цитирана от БГНЕС.    На този етап се знае, че са изгорели две вили, и пожарът се разраства. Към момента са изпратени само една пожарна и една водоноска.    Очаква се да бъде изпратен и хеликоптер. По неофициална информация на местните хора пожарът е възникнал заради нерегламентиран палеж. Към момента голяма група хора доброволци са се разпръснали из гората и гасят с лопати. Теренът е изключително труден, и ако огънят се разрасне, спасението е единствено в идването на хеликоптер.    Няма жертви и ранени при огнената стихия. Изгорели са две необитаеми вили. ", "date": "2019.08.18", "title": "Две вили са изгорели при пожара в софийското село Реброво"}
{"url": "http://epicenter.bg/article/Balgarskata-tsarkva-pochita-Uspenie-na-Sveti-Ivan-Rilski/190579/2/0", "text": "Българската православна църква почита днес църковния празник Успение - заспиване, на Свети Иван /Йоан/ Рилски, обявен за небесен покровител на българския народ. Празникът се чества в деня на годишнината от кончината на светеца.   По традиция в Рилския манастир се отслужва литургия в памет на Свети Иван Рилски, който е основал църковната обител.    Преподобният Иван Рилски е роден около 876 година в село Скрино в Осоговската планина. Живял е по времето на княз Борис и на сина му Владимир, на цар Симеон и на сина му Петър - време на широко разпространение на християнството в пределите на България.    Като юноша той копнеел да се посвети в служба на Бога и постъпил в манастир. След като приел монашеството, напуснал манастира и се скитал на много места. Установил се в Рила и основал Рилския манастир. В края на живота си светецът се отдал на уединение и молитва. Той умира през 946 година и е погребан в малката манастирска църква на Рилската обител.    Около 980 година мощите на Иван Рилски са открити и пренесени в София, а той е канонизиран. През 1183 година унгарският крал Бела Трети отвоюва Средец от византийците и отнася мощите на българския светец в Унгария, откъдето са върнати след четири години. След освобождението на България от византийско робство цар Асен Първи ги пренася през 1195 година в столицата Търново.    Свети Иван Рилски е почитан като общобългарски светец, но славата му се разнася в Русия и на целия Балкански полуостров.  ", "date": "2019.08.18", "title": "Българската църква почита Успение на Свети Иван Рилски"}
{"url": "http://epicenter.bg/article/Slanchevo-s-maksimalni-temperaturi-mezhdu-27--i-32-/190580/2/0", "text": "Днес ще е слънчево, след обяд с временни увеличения на облачността. Това съобщи за Агенция „Фокус” дежурният синоптик Боряна Маркова от Националния институт по метеорология и хидрология (НИМХ). Ще духа слаб до умерен вятър от север-североизток. Максималните температури ще са между 27° и 32°. Атмосферното налягане е малко по-високо от средното за месеца и ще остане без съществена промяна. По Черноморието ще е предимно слънчево. Ще духа слаб до умерен вятър от изток-североизток. Максималните температури ще са 26-28°. Температурата на водата е 26–27°. Вълнението на морето ще е 1-2 бала.  В планините ще е предимно слънчево, след обяд с временни увеличения на облачността. Ще духа слаб, по високите и открити части – умерен вятър от север-северозапад. Максималната температура на височина 1200 метра ще е около 19°, на 2000 метра - около 13°.  ", "date": "2019.08.18", "title": "Слънчево с максимални температури между 27° и 32°"}
{"url": "http://epicenter.bg/article/VMRO--Iskame-premahvane-na-sakratenoto-sadebno-sledstvie--koeto-vodi-do-namalyavane-na-prisadi-/190591/2/0", "text": "Поставяме на фокуса на обществото и химическата кастрация като наказание при изнасилване, педофилия и други сексуални извращения. Това се казва в позиция на ВМРО – Българско национално движение, която идва след поредното брутално престъпление, извършено от човек, който не се вписва в нормите на нормалното съвременно българско общество.   Случаят с жестокото изнасилване и последвало убийство на 7-годишната Кристин в село Сотиря не бива да остане просто поредният абзац от дългата сводка с престъпления извършени от маргинални субекти. Това е симптом за сериозността на проблема, за който ние от ВМРО говорим от години. Преди Кристин има много дълъг списък с придобилите публичност подобни нечовешки зверства.   - Вероника Здравкова във В. Търново, убита от рецидивист, който беше излязъл от затвора няколко дни преди това – съден по бързото производство за убийство със споразумение с прокуратурата и пуснат преждевременно;  - Виктория Маринова в Русе, изнасилена и убита от циганин, който сключи споразумение с прокуратурата;  - 23-годишната жена изнасилена и ограбена от алжирец до Конната база в София;  - Изнасиленото и пребито непълнолетно момиче от с. Хайредин, община Козлодуй;  - Бившият учител по музика в Казанлъшко училище, който системно изнасилвал 13 годишната си дъщеря и т.н и т.н.   Да не пропускаме десетките известни случаи на възрастни жени, с които не веднъж са се гаврили подобни изверги, както и изнасилванията на момчета, последното от които беше в квартал „Секирово” на Раковски. Там непълнолетни цигани се гавриха, блудстваха и изнасилиха 12-годишно момче. Нечовешки акт, ненормално и подчертаващо сериозността и мащабите на проблема деяние, свързано с несоциализираните маси от обществото.  А всъщност това съвсем не са всички безчинства, побоища, размирици и убийства, които скандализираха България последните месеци.  Ето защо ние от ВМРО сме категорични, че подготвените от нас промени в НПК за отпадането на съкратеното съдебно следствие, с което се намаляват присъдите с до 1/3 трябва да отпадне, особено при подобни тежки престъпления. Това само води до регресия при престъпниците, които след 10 години се озовават на улицата и изнасилват и убиват пак. Категорични сме, че института на неизбежната отбрана също трябва да бъде разширен и внедрен в наказателната юриспруденция максимално бързо и отваряме за дебат въвеждането на химическата кастрация при изнасилвания, блудства и други сексуални посегателства - практика, която отдавна се прилага в други държави.  Нека се повдигне отново и темата за правомощията на органите на реда. Полицаите и военнослужещите трябва да имат самочувствието, че са защитени от държавата и гражданите при изпълнението на служебните си задължения.   С риск да бъдем отново охулени от пролибералните среди и защитниците на човешките права от средите на НПО-сектора, ние няма да отстъпим от исканията си, които отстояваме от години и за които днес сме категорични, че българското общество е узряло и ги подкрепя. Тук идва и мястото на Концепцията на заместник министър-председателя по обществен ред и сигурност и лидер на ВМРО Красимир Каракачанов за справяне с несоциализираните маси. Маргинализацията няма етнос, раса и цвят на кожата. Нейният език е универсален – отричане на всякакви ценности, порядки и морал, съпровождани с необяснима жестокост и насилие.  Няма място за повече политиканстване и „тупане на топката“ по тези въпроси. Ние от ВМРО ще отстояваме докрай своите позиции. ", "date": "2019.08.18", "title": "ВМРО: Искаме премахване на съкратеното съдебно следствие, което води до намаляване на присъди!"}
{"url": "http://epicenter.bg/article/Obshtina-Momchilchilgrad-osiguri-lyatna-pochivka-za-100-detsa/190592/2/0", "text": "Община Момчилград осигури лятна почивка на 100 деца в морския град Приморско.   40 деца с увреждания, деца от социално слаби семейства и деца, лишени от родителска грижа прекараха 6 дни на лагер в хотел и им беше осигурена храна 3 пъти на ден. Летният лагер беше финансиран от общината със средства от бюджета за социални услуги. По време на престоя си за децата бяха организирани ежедневно разходки, спортни занимания и игри.  Тази година летен отдих беше осигурен и за младите спортисти на Момчилград. 60 деца – тенисисти, футболисти и борци също летуваха в Приморско, където съчетаха почивката с подготовка за предстоящи състезания. \"Летният лагер е част от целенасочената политика на екипа ни при предоставянето на услуги за деца. В Момчилград функционира Дневен център за деца с увреждания, Център за обществена подкрепа и Център за настаняване от семеен тип. Лагерът за деца беше едно приключение и преживяване, за някои от тях срещата с морето бе за първи път. Целта ни е децата да не се чувстват ограничени. Убедени сме, че с грижите, които полагаме те ще добият самочувствие и самоувереност, ще подобрят комуникацията и социализацията си\", заяви кметът на община Момчилград Сунай Хасан. Той допълни, че младите лагерът за спортисти от различните клубове е награда за постигнатите през годината успехи на състезания. ", "date": "2019.08.18", "title": "Община Момчилчилград осигури лятна почивка за 100 деца"}
{"url": "http://epicenter.bg/article/Marin-Markovski--Martin-Trifonov-shte-izleze-ot-zatvora-sled-27---28-godini/190594/2/0", "text": "21-годишният убиец на 7-годишното дете в село Сотиря най-вероятно ще излезе от затвора след 27-28 години, освен ако не бъде помилван преди това. Така извергът ще се озове извън решетките само на 48 години.   Прогнозата направи маститият юрист Марин Марковски пред Lupa.bg.   Обвиненията, с които Мартин Трифонов ще влезе в съда, са за убийство на малолетно лице по особено жесток и мъчителен начин и за изнасилване. Максималната присъда, която той може да получи, е доживотен затвор с или без право на замяна. Но според Наказателно-процесуалния кодекс, в случай, че той си признае деянието, тя ще бъде заменена с 30-годишен зандан. При добро поведение зад решетките, както и при труд вътре, той може да излезе на свобода след само 27 години.  ", "date": "2019.08.18", "title": "Марин Марковски: Мартин Трифонов може да излезе от затвора след 27 - 28 години"}
{"url": "http://epicenter.bg/article/Planinski-spasiteli-tarsyat-izgubil-se-chovek-v-Pirin-planina/190597/2/0", "text": "Планински спасители търсят изгубил се човек в Пирин планина. Това съобщиха за Агенция „Фокус“ от регионалната база на Планинската спасителна служба (ПСС) към Българския червен кръст (БЧК)за района на Банско. Човекът се е изгубил в района на хижа „Малина“. Към момента са излезли две групи планински спасители на разузнаване от Банско и от Сандански. Заедно с групата от Банско има и три кучета. Случаят е от днес. ", "date": "2019.08.18", "title": "Планински спасители търсят изгубил се човек в Пирин планина"}
{"url": "http://epicenter.bg/article/-quot-Viziya-za-Sofiya-quot--provezhda-debati-za-dalgosrochnata-strategiya-za-razvitie-na-grada/190598/2/0", "text": "Представители на инициативата на Столичната община \"Визия за София\" очакват от 11 часа желаещите да се включат в дебатите за дългосрочната стратегия за развитие на града в галерията под стъклените куполи в подлеза на Ларгото. \"Визия за София\" има за цел да включи мнението и обратната връзка на възможно най-много хора за това как искаме да се развива града. Споделените идеи ще са основа на дългосрочната стратегия за развитие на София и крайградските територии по повод предстоящото изменение на Oбщия устройствен план.  В интернет е в ход и дигитална анкета на сайта vizia.sofia.bg. Обобщение на споделените предложения ще има на голяма изложба след месец. Предложенията ще се гласуват в новия мандат на Столичния общински съвет през есента. ", "date": "2019.08.18", "title": "\"Визия за София\" провежда дебати за дългосрочната стратегия за развитие на града"}
{"url": "http://epicenter.bg/article/Edin-chovek-e-postradal-pri-katastrofa-na-avtomagistrala--Trakiya-/190590/3/0", "text": "Един човек е пострадал при катастрофа на автомагистрала „Тракия“ при км 255 в посока София. Това съобщиха за Агенция „Фокус“ от ОДМВР – Сливен. Инцидентът е станал в 6.50 часа тази сутрин. В инцидента са участвали два леки автомобила. Те са излезли от пътното платно. Има един пострадал, който в момента е в болница. Той е в добро състояние и му се извършват изследвания. Движението е било ограничено за кратко докато се почисти пътното платно.   Един човек е загинал, а 19 са пострадали при катастрофи в страната през изминалото денонощие. Това съобщиха от пресцентъра на МВР. Общо в страната са станали 15 тежки пътнотранспортни произшествия. В София са регистрирани 26 леки и две тежки катастрофи, при които са пострадали двама души.  ", "date": "2019.08.18", "title": "Един човек е пострадал при катастрофа на автомагистрала „Тракия“"}
{"url": "http://epicenter.bg/article/Avtomatite-za-bileti-v-gradskiya-transport--quot-spestili-quot--70-000-leva-ot-resto/190610/4/0", "text": "За четири години автоматите за билети в столичните трамваи и тролеи са ощетили пътниците със 70 000 лева. Това е сумата от невъзстановено ресто. Стотици пътници в София всеки ден се сблъскват с този проблем. Трябва да разполат с точно приготвена сума -1 лев и 60 стотинки. В противен случай - получават билет, но не и ресто.    ,,Гледам винаги да слагам точно, ако нямам и отида при господина за билети, започват разни забележки'', споделя пътник в градския транспорт.    Системата за таксуване е въведена през 2008 г., когато цената на билета е 1 лв.    Преди 10 години условията за таксуване са били такива. Сега има монети от 2 лв., а тя не може да премине през отвора на касовия апарат. Ако човек има монета от 2 лв., трябва да си купи билет от ватмана, не може от касовия апарат.    ,,Ако се пуснат например 3 монети по 50 ст. и една от 20 ст., което прави 1,70 лв., няма да се върне ресто от 10 ст.'', обяснява друг пътник пред bTV.    Така за четири години от невъзстановено ресто в автоматите са останалите 70 000 лева.    ,,Тези спестени пари се заприхождават в касата на дружеството със специални протоколи и се използват за поддръжка на същата система. Този валидатор като се повреди трябва да се купи нов - един такъв валидатор струва 800 евро. Един касов апарат е 1500 евро'', посочват от градския транспорт.    Пътниците искат час по-скоро модерна система за таксуване и валидиране на билетите, която да не ги ощетява, а и да е по-удобна. Такава система се очаква до се въведе през средата на следващата година.", "date": "2019.08.18", "title": "Автоматите за билети в градския транспорт \"спестили\" 70 000 лева от ресто"}
{"url": "http://epicenter.bg/article/-quot-Shpigel-quot--Nikoga-osta-Berlin---Vashington-ne-e-bila-tolkova-krehka/190602/11/0", "text": "Посланикът на САЩ в Берлин Ричард Гренел е опитал да предотврати избора на бившия германски външен министър Зигмар Габриел за председател на трансатлантическата организация „Атлантически мост“.    Гренел лично е интервенирал срещу избора на Габриел през юни т.г. в самата организация, за да изрази недоволството си от това назначение, съобщава списание „Шпигел“. Когато става дума за контакти между Германия и САЩ, „Атлантически мост“ е първият адрес в Берлин, пише „Шпигел“. Този форум е основан през 1952 г. и има за цел да задълбочи сътрудничеството между Германия, Европа и Америка на всички нива.   В тази непартийна и неправителствена организация членуват около 500 членове на Атлантическия мост – ръководители от бизнеса, политиката, науката и медиите от двете страни на Атлантическия океан.   Посланикът на САЩ Гренел е отказал да коментира пред „Шпигел“ това свое действие. Социалдемократът Зигмар Габриел смени на шефския пост на „Атлантически мост“ дългогодишния му председател, християндемократа Фридрих Мерц. Бившият външен министър на Германия Зигмар Габриел изрази съжаление, че Гренел не допринася за подобряване на трансатлантическите отношения. „Ние всъщност се нуждаем от такъв посланик на САЩ, който посредничи, който да обясни на американците защо така пулсираме, даже и когато не споделя нашата позиция“, заявява Зигмар Габриел пред списание „Шпигел“. Председателят на „Атлантически мост“ изразява загриженост за трансатлантическите отношения като цяло. Той се безпокои, „че раздялата с Америка се е разпространила и до ръководния елит на немската икономика“.  Бившият посланик на САЩ в НАТО Николас Бърнс също е загрижен за трансатлантическите отношения. „Ние преживяваме криза в трансатлантическите връзки, която не съм мислил, че е възможна“, каза Бърнс, който съветва евентуалния кандидат за президент от страна на демократите Джо Байдън. Бившият посланик в НАТО критикува Гренел, който индиректно заплаши с частично изтегляне на американските войски от Германия ако тя не повиши разходите за отбрана. „Това ще е предателство от наша страна към Германия“, завява Бърнс пред „Шпигел“. Според изданието никога досега от създаването на Федералната република оста Берлин – Вашингтон не е била толкова крехка както днес. Своят коментар в последния си брой „Шпигел“ озаглави „Раздяла с Америка“.    Междувременно министърът на отбраната на Германия и лидер на ХДС Анегрет Крамп-Каренбауер заяви, че желае американските войски да останат в Германия. „Присъствието на американските сили в Германия е от взаимен интерес. Не ми е известно в САЩ да гледат по друг начин на това”, заяви Анегрет Крамп-Каренбауер в. “Билд ам Зонтаг”.    ", "date": "2019.08.18", "title": "\"Шпигел\": Никога оста Берлин - Вашингтон не е била толкова крехка!"}
{"url": "http://epicenter.bg/article/Prof--Iskra-Baeva--Paktat--Ribentrop-Molotov--Naistina-vsichko-li-e-yasno-80-godini-po-kasno-/190603/11/0", "text": "    Изборът на датата 23 август не е случаен – на този ден през 1939 г. в Москва под одобрителния поглед на Сталин е подписан Договорът за ненападение между хитлеристка Германия и сталиновия Съветски съюз, по-известен като Пакт „Рибентроп-Молотов“. Това означава еднозначно осъждане на Пакта като заговор на двете тоталитарни държави срещу мира в Европа и като добросъвестни граждани, уважаващи политическите решения, едва ли има какво повече да кажем за въпросното събитие. Но само ако смятаме, че политиците са носители на окончателната истина за историческите събития.    Всъщност, политиците не би трябвало да декретират оценките за историята, както ясно е посочено и в резолюцията на европарламента: „нито една политическа организация или политическа партия не разполага с монопол върху тълкуването на историята и че тези организации и партии не могат да претендират за обективност… официалното политическо тълкуване на историческите факти не следва да бъде налагано посредством взети с мнозинство решения на парламентите… един парламент не може да законодателства по отношение на миналото“.    Аз също съм убедена, че историческите събития трябва да се оценяват не от гледната точка на днешната политическа конюнктура, а в контекста на епохата, когато са станали. Така ще подходя и към Пакта „Рибентроп – Молотов“.    Водещата теза днес е, че Втората световна война е избухнала заради сговора между двамата диктатори – Хитлер и Сталин, поставили си за цел да унищожат мира и да превземат Европа. Тя е много популярна днес, но в нея има един проблем. Как може да се подготви война за една седмица, колкото дели 23 август от 1 септември 1939 г.?    Защото подготовката си за нова война Германия започва не през 1939 г., а през 1933 г., когато Хитлер идва на власт с обещания за реванш. И го подготвя стъпка по стъпка с помощта на западните сили.    На Женевската конференция по разоръжаване (1932-1934), след спор дали не трябва всички изцяло да се разоръжат, Германия получава съгласието на победителките от Първата световна война (Великобритания, Франция, САЩ и Италия) да възстанови редовната си армия.    На 18 юни 1935 г. Англо-германското морско споразумение дава правото на Германия да възстанови и военния си флот (до една трета от британския), както и подводния.    На 7 март 1936 г. Третият райх въвежда войски в демилитаризираната според мирния договор Рейнска област, а Франция и Великобритания не правят нищо. И на 21 март 1936 г. в Хамбург Хитлер тържествено провъзгласява, че духът на Версайския договор е унищожен, а 22 март в Бреслау (дн. Вроцлав) обещава нов ред за Европа.    На 13 март 1938 г. след германски ултиматум родината на Хитлер Австрия е присъединена (аншлус) и става провинция към Трети райх. Изчезването на цяла държава от политическата карта на Европа не предизвиква реакция, защото е прието като „семеен“ германски въпрос.    През май 1938 г. започват вълнения в населената с германци Судетска област на Чехословакия. Великобритания се нагърбва да помогне в спора, като изпраща в Чехословакия лорд Рънсиман с помирителна мисия, която стига до извода, че областта не може да остане в Чехословакия.    Следва Мюнхенската конференция от 29-30 септември, на която премиерите Невил Чембърлейн и Едуар Даладие, дучето Бенито Мусолини и фюрерът Адолф Хитлер в отсъствието на чехословашки представители решават Судетската област незабавно да се предаде на Третия райх.    Това са стъпките, подготвили Третия райх за нова война.    Съветският съюз не участва, но не е и безучастен наблюдател. След двустранния договор от Рапало от 16 април 1922 г. на съветска територия германците изграждат военна индустрия и правят маневри. Но това е Ваймарска Германия и сътрудничеството приключва с идването на Хитлер на власт, защото националсоциализмът и болшевизмът са непримирими идеологии, едната залагаща на крайния национализъм, а другата на интернационализма. И една от първите задачи на Хитлер е да обяви комунистите за основни врагове – още с подпалването на Райхстага на 27 февруари 1933 г. Пак по негова идея е подписан Антикоминтерновският пакт от 25 ноември 1936 г., насочен срещу Съветския съюз.    Как при такова противопоставяне се стига до Пакта „Рибентроп-Молотов“?    Нещата са променят след 15 март 1939 г., когато Третият райх окончателно унищожава Чехословакия, като окупира чешките земи и ги обявява за Протекторат Бохемия и Моравия. Това драстично нарушаване на решенията от Мюнхен най-после показва на Великобритания и Франция, че войната е неизбежна.    Въпросът кога и как ще започне се решава в следващите месеци, изпълнени с трескави преговори: англо-френско-съветски (от април чрез послания, а от 12 и 25 август между военни делегации), британско-германски (през юли между германците Дирксен и Волтат и британците Хорас Уилсън и Хъдсън) и германо-съветски (през август).    Най-продължителни са тристранните преговори между Великобритания, Франция и Съветският съюз. Също както и преди Първата световна война те целят Германия да бъде обградена от запад и от изток. Само че преговорите демонстрират англо-френското желание да ангажират Съветския съюз в предстоящата война на Третия райх на изток (Полша), без те да са готови на пълноценен военен ангажимент. А като прибавим и тяхната прогерманска и антисъветска политика до момента, става обяснимо съветското нежелание за такава договореност. Германо-британските преговори за пакт за ненападение също се провалят, вероятно защото от германците ги използват по-скоро за отклоняване на вниманието.    Само германо-съветските преговори завършват с успех, макар да изглеждат най-нелогични. Това се дължи на стратегията на Хитлер в никакъв случай да не допусне антигерманска коалиция, а да бие противниците си поединично. Затова Рибентроп предлага на Сталин нещо неустоимо – бивши имперски територии, загубени след революцията – Латвия, Естония, Финландия (по тайния протокол), както и онези полски земи, които Съветска Русия губи в Полско-съветската война от 1920 г. Тези територии са червейчето на германската въдица, която прави възможен Пакта за ненападение. За морал и дума не може да става, което се отнася и за действията на западните сили.    Каква е моята историческа оценка за Пакта „Рибентроп-Молотов“?    За Хитлер той е огромен успех, позволил му необезпокояван да започне войната – първо срещу Полша, после срещу Дания, Норвегия, Белгия, Холандия, Люксембург и Франция. И всеки път с бърз успех.    За Великобритания и Франция е неприятна изненада, поставила ги в крайно неудобното положение да обявят война на Германия на 3 септември заради Полша, но без да я водят – т.нар. Странна война.    За Сталин на пръв поглед изглежда като успех: отдалечил е войната от границите на СССР и дори ги е разширил с 200 км на запад. Вторият поглед показва нещо друго: тежък удар върху комунистическото движение, но още по-важно е, че Пактът помага на Хитлер да се подготви за войната с истинския си идеологически противник и две години по-късно, на 22 юни 1941 г., да атакува пълномащабно Съветския съюз. Но вече с потенциала на цяла покорена Западна Европа (без Великобритания), което помага на вермахта да стигне почти до Москва.    С две думи – Пактът „Рибентроп-Молотов“ е голяма грешка на Сталин. Но тя не е безпричинна и Западът съвсем не е невинен.    ", "date": "2019.08.18", "title": "Проф. Искра Баева: Пактът “Рибентроп-Молотов”: Наистина всичко ли е ясно 80 години по-късно?"}
{"url": "http://epicenter.bg/article/Zhertvite-ot-eksploziyata-v-Kabul-veche-nadvishavat-60-dushi--ranenite-sa-blizo-200/190581/7/0", "text": "  Информацията беше съобщена от говорител на афганистанското вътрешно министерство, цитиран от световните агенции и БТА.   Сред жертвите има жени и деца, каза говорителят Насрат Рахими. Нападението е извършено в сватбена зала в западната част на афганистанската столица, в шиитски квартал. Залата е била пълна с хора. Талибаните отрекоха отговорност за взрива и осъдиха нападението.   Взривът дойде по време на финалната фаза на преговорите между САЩ и талибаните, като се очаква, че ще доведат до намаляване на американското военно присъствие в Афганистан. Движението на талибаните отрече да има роля в нападението.  Домакините на афганистанските сватби често приемат стотици или дори хиляди гости, като празненствата се провеждат в огромни зали, а мъжете обикновено са отделени от жените и децата. Източник на AFP, който е присъствал на сватбата, заяви пред агенцията, че е бил в женската секция, когато чул мощен взрив от залата на мъжете.  „Всички бягаха отвън, викащи и плачещи“, каза той. \"В продължение на около 20 минути залата беше пълна с дим. Почти всички в секцията за мъже са или мъртви, или ранени.\" Бунтовнически групировки в Афганистан често извършват атентати над местни сватби, понеже те се разглеждат като лесни мишени, в които липсват строги мерки за сигурност.  ", "date": "2019.08.18", "title": "Най-малко 63-ма са загинали, а над 200 са ранени по време на атентат на сватба на Кабул"}
{"url": "http://epicenter.bg/article/Zlaten-medal-za-ansambala-v-Minsk/190627/8/0", "text": "Пълен комплект медали за ансамбъла ни по художествена гимнастика на Световната чалъндж купа в Минск, съобщава \"Фокус\". След среброто в многобоя и бронза на пет топки, момичетата на Весела Димитрова завоюваха златни медали със смесеното си съчетание на обръчи и бухалки. Отборът ни в състав Симона Дянкова, Лаура Траатс, Мадлен Радуканова, Стефани Кирякова и Ерика Зафирова изпревариха домакините от Беларус, а трети е ансамбълът на Украйна.   По-рано днес грациите ни получиха еднаква оценка с Русия за изпълнението си с топки, но завършиха трети. В многобоя тимът ни се пребори за сребро въпреки некоректното съдийство, което ги ощети в първия ден на състезанието.  ", "date": "2019.08.18", "title": "Златен медал за ансамбъла в Минск"}
{"url": "http://epicenter.bg/article/S-potomkata-na-Yovkov-Yova-Stankova---do-Angola-i-Yuzhna-Afrika/190571/10/0", "text": "Има моменти, когато наистина съжалявам, че не можете да видите събеседниците в „Покана за пътуване“, защото Йова Станкова е много красива. Е, Епицентър.бг поправя тази несправедливост. Ако съм събудила любопитството ви, кликнете върху снимката й.   Гостенката ми, обаче, може да се похвали не само с външен вид. Тя е израснала в Ангола, учила в Германия, живяла в Южна Африка, а сега се приспособява към италианските нрави край езерото Гарда.   При тази географски пъстра биография не е чудно, че Йова говори английски, руски, френски, немски и напредва с италианския. Тя направи впечатление още с дебютния си роман „Галерия от светове” и се надява да е наследила частица от таланта на писателя Йордан Йовков, чиято потомка е. Но в Покана за пътуване тя разказва за странстванията си по света.   Никога не съм си представяла, че ще опитам някога прабългарското питие кумис. При това като го наливам в дървена гаванка с черпак  в… ресторанта на петзвезден хотел. Но за моите приключения – друг път. Теодор Борисов и редовната си родолюбива рубрика „50 места от българската история отвъд България” отвежда до гроба на Хан Кубрат.   Чували сме, че Ливан е бил Швейцария на Близкия Изток. Местните показват патриотизъм като се кълнат, че красивата им страна е напълно безопасна и в столицата Бейрут се стреля само в определени дни от седмицата и то в отделни квартали.   Щом кажете на близките си ,че мечтаете да посетите Ливан, лицата им мигом добиват угрижен, дори панически вид. Наистина ли е толкова страшно и защо си струва да се посети държавата на чиито герб има кедър, а президентът по конституция трябва да е християнин, запитахме Анелия Талиб.    При разговора с нея си припомних, че кедърът е символ на Ливан, а ние го свързваме главно със скъпите му за българите, но много вкусни ядки.   Следващата гостенка в Покана за пътуване е професор по физикохимия. Специализирала е като Хумболтов стипендиант в Германия, а докторската си дисертация е защитила в Московския химикотехнологичен институт Менделеев.   Проф. Ева Соколова е автор на повече от дузина книги - учебници по специалността, научнопопулярни творби за деца и възрастни в областта на химията, есета за брака,  монография за своя род и дори на томче с изпитани готварски рецепти.   С покойния си съпруг, известния юрист и парламентарист Йордан Соколов, споделят разнообразни интереси в областта на музиката, изобразителното изкуство и литературата, но една от най-големите им общи страсти са пътешествията. Техният брак, продължил 45 години, е ярка илюстрация на нашата рубрика „Инвестирайте в спомени“. Последното място, което са посетили заедно Ева и Йордан Соколови е Египет.   Но при гостуването си в студиото на Покана за пътуване достолепната дама разказва за пътувания до Ливан, Мароко, Норвегия, Гърция и Германия.  Проф. Ева Соколова е пътешественик на духа и несломим любител на приключенията.", "date": "2019.08.18", "title": "С потомката на Йовков -  Йова Станкова до Ангола и Южна Африка"}
{"url": "http://epicenter.bg/article/Dzhonsan-kategorichen--Nyamame-li-saglasie--napuskame-ES-bez-sdelka/190582/7/0", "text": "Британският министър-председател Борис Джонсън ще каже на френския президент Еманюел Макрон и германския канцлер Ангела Меркел, че парламентът на Великобритания не може да спре Брекзит, предаде Ройтерс, като се позова на в. \"Сънди телеграф\".    Според изданието следващата седмица Джонсън ще посети Германия и Франция, за да заяви пред Меркел и Макрон, че британският парламент не може да спре излизането на Великобритания от Европейския съюз.    Очаква се Джонсън да каже на Меркел и Макрон, че те имат два месеца, за да се съгласят за сделка, приемлива за британското правителство и парламент, в противен случай Великобритания ще напусне без споразумение на 31 октомври.    При първото пътуване на Джонсън в чужбина като премиер се предвижда той да се срещне с европейските лидери преди форума на Г-7 във Франция на 24-26 август.    Според източник от премиерската канцелария Джонсън ще обяви, че Великобритания ще напусне ЕС на 31 октомври, със или без сделка, и че британският парламент не може да спре това. ", "date": "2019.08.18", "title": "Джонсън категоричен: Нямаме ли съгласие, напускаме ЕС без сделка"}
{"url": "http://epicenter.bg/article/Nedostig-na-gorivo--hrani-i-lekarstva-zaplashvat-London-pri-Brekzit-bez-sdelka/190584/7/0", "text": "Недостиг на гориво, храни и лекарства заплашва Великобритания при Брекзит без сделка, показват документи на британското правителство, с които се е запознал вестник „Сънди таймс“.   Ако напусне Европейския съюз без споразумение, Лондон ще бъде заплашен и от нарушаване на работата на пристанищата и твърда граница с Ирландия, показват още документите, допълва Ройтерс, цитирана от БНР.    Според британското издание, прогнозите, направени от правителството, описват най-вероятните последици от Брекзит без сделка, а не най-лошите сценарии.    Тези оценки показват, че 85 процента от камионите, използващи главните пропускателни пунктове на Ламанша, „може да не са готови“ за френските митници, което означава, че работата на пристанищата може да бъде нарушена в продължение на три месеца, преди движението да се подобри.    Правителството също така смята, че е вероятно да се стигне до твърда граница между британския район Северна Ирландия и Ирландия, тъй като сегашните планове за избягване на значителни проверки ще се окажат неприложими, пише още „Сънди таймс“. Според вестника документите, подготвени този месец, позволяват да се „надникне в тайното планиране, осъществявано от правителството с цел да се избегне катастрофален срив на инфраструктурата на страната“, и представят „най-обстойната оценка за готовността на Великобритания за Брекзит без сделка“. ", "date": "2019.08.18", "title": "Недостиг на гориво, храни и лекарства заплашват Лондон при Брекзит без сделка"}
{"url": "http://epicenter.bg/article/Valeri-Simeonov-otnovo-hvarlya-bomba---namekva-za-razdyala-s-GERB-/190583/2/0", "text": "Лидерът на НФСБ Валери Симеонов хвърли голяма бомба. На честванията по повод 116-ата годишнина от избухването на Илинденско-преображенското въстание Симеонов намекна, че е много вероятно да се разделят с ГЕРБ, ако големият коалиционен партньор не промени принципите си на правене на политика, пише \"Флагман\".   Валери Симеонов започна разговора с думите, че снощи, на фестивала в Жеравна, се е срещнал с доскорошния втори човек в ГЕРБ Цветан Цветанов, но не пожела да конкретизира какво точно са говорили.   „Ще имаме Коалиционен съвет с Красимир Каракачанов и смятам, че предстоят доста сериозни промени в отношенията ни с ГЕРБ, тъй като държавата не върви в правилна посока. Намираме се в икономическо-политическа криза. Ще извадим на масата тежките въпроси пред г-н Борисов още през септември, защото в последните месеци България получава много сериозни икономически удари. На първо място - състояние на българската енергетика. Още не е решен проблемът с високите цени на тока, вследствие на борсовите спекулации.\"   По думите му на фермерите бил нанесен смъртоносен удар с мерките за африканска чума. Валери Симеонов разкри, че още в началото на избухването на епидемията лично е разговарял с вътрешния министър Младен Маринов и го е призовавал да изолират напълно първите огнища в Русенско, но нищо не било направено, вследствие на което заразата плъзна в цялата страна.   „Доживяхме до момента на пълно унищожаване на българското свиневъдство! Честито! Загубихме 2 млрд.лева“, допълни Симеонов.    Третият удар за българската икономика бил в сектор „Туризъм“, който бил тотално съсипан, смята Симеонов.   „Плажовете на България са оглозгани от мутрите като кочан варена царевица. Изгонихме си и българските туристи и ще става все по-зле“, предупреди лидерът на НФСБ. Валери Симеонов повдигна и темата за програмата „Плод и мляко“ – социален инструмент за здравословно хранене в училищата, финансиран от ЕС. По думите му от септември в училищата нямало да се получава нито мляко, нито кашкавал, защото „фирми на ГЕРБ бяха натъпкани да поемат всички поръчки на училищата“.   „Мога да говоря и с имена! Измениха се наредби само и само на хранилката да се наредят известни фигури от хранителния бранш“, коментира по тази тема Валери Симеонов.   Лидерът на НФСБ смята, че кабинетът е изпаднал в тежка политическа криза, защото ДПС през последните месеци са възвърнали позиции, които загубили точно по времето на Цветан Цветанов.    „Интересно какъв ще е резултатът на местните избори от смесените райони, където Цветан Цветанов беше пробил със създаването на силни организации на ГЕРБ. Тежко и горо на тези хора!“, коментира Симеонов.   На репортерски въпрос: Означава ли това, че Цветан Цветанов ще помага на НФСБ, или ще прави собствена партия, Симеонов отсече: „Попитайте го него, не мога да говоря от негово име“.   При всички положения Валери Симеонов намекна, че предстоят сериозни промени в отношенията на малкия коалиционен партньор с ГЕРБ.   На няколко пъти тази вечер се създаде усещането, че той говори и от името на ВМРО, което показва, че действията му са внимателно прецизирани. Симеонов бе категоричен, че не можели да гледат как икономиката на България се сривала в последните шест месеца и не смятали да поемат отговорност за грешките на големия коалиционен партньор.   „Очаквайте възраждане на патриотичните сили в България, след като се освободихме от един тежък камък (очевидно визира Волен Сидеров, б.а.). Сега ще има нова коалиция и това ще се случи още в близките дни“, анонсира той.    На въпрос: „Вижда ли бъдеще с ГЕРБ?“, Симеонов отговори: „Зависи от тяхното поведение. Това е голямата партия, която дирижира политиката в България. Икономическите интереси не трябва да бъдат жертвани, за да се напълнят гушите на определени лобита и забележете кога започна това нещо – тази година. Има един ренесанс на погрешната политика на ГЕРБ от предходен мандат. Не казвам, че това е свързано с отсъствието ми от властта, но може би е имало дисциплиниращ ефект към останалите“.  ", "date": "2019.08.18", "title": "Валери Симеонов отново хвърли бомба - намеква за раздяла с ГЕРБ! Кабинетът е в криза!"}
{"url": "http://epicenter.bg/article/Ikonomisti-predvizhdat-nova-kriza-/190585/2/0", "text": "Идва нова икономическа криза, но такава винаги идва веднъж на около десет години. Разбира се, спадовете не винаги означават криза, но ние сами я предизвикваме, защото постоянно напомпваме растежа, напомпваме парите и я провокираме да ни удари. Това заяви в сутрешния блок на Нова телевизия Петър Ганев от Института за пазарна икономика.    ,,При нас кризата, както обикновено, ще дойде на по-късен етап. Помните, че при последната световна икономическа криза от 2007 г. тя дойде при нас към 2009 г. Така че докато пристигне при нас, тя първо ще мине през Западна Европа'', обясни експертът.    ,,Трябва да бъдем готови, въпреки че икономическата ни структура е доста по-добре, отколкото беше преди десет години. Но вероятно износът ни ще бъде ударен'', прогнозира Ганев.    По думите му икономическата структура започва да се срива тогава, когато при ограничени ресурси всички започват да консумират и инвестират.    ,,Кризата е нещо нормално, тъй като и пазарните резултати понякога се водят от много емоции'', добави по темата другият икономист в студиото Атанас Пеканов.    Според него един от начините за предотвратяване на кризата е да се правят инвестиции, а не толкова рестрикции.  ", "date": "2019.08.18", "title": "Експерти: Икономическата структура започва да се срива. Идва нова киза!"}
{"url": "http://epicenter.bg/article/Korbin-kam-parlamenta--Velikobritaniya-e-pred-propast--sprete-Brekzit-bez-sdelka-/190586/7/0", "text": "Лидерът на британските лейбъристи Джереми Корбин отправи молба към парламента да се обедини, за да спре излизането от Европейския съюз без сделка, „преди да е твърде късно“, пише вестник The Guardian, цитиран от агенция Фокус.    Корбин предложи себе си за министър-председател във временно правителство, гласувано при евентуално отстраняване на Борис Джонсън от длъжност. В съпротивителна демонстрация, група от повече от 100 депутати, представляващи всяка партия от парламента, с изключение на северноирландската Демократическа юнионистка партия, е подписала заявление. В него се казва, че е „недопустимо“ парламентът да чака до следващия месец, за да заседава отново, с крайния срок за Брекзит на хоризонта. Призивът на Корбин идва на фона на съпротива срещу идеята именно той да оглави временно правителство от страна на консерваторите.  Лидерът на лейбъристите заяви пред британски медии, че народните представители си играят с огъня.    „Моето послание до депутатите в парламента е просто и неотложно - само ако работим заедно, ние не можем да спрем излизане (от ЕС) без сделка“, каза той. „Три години след референдума за Брекзит, страната стои пред пропаст. Борис Джонсън стана министър-председател без обществена подкрепа. Той няма право да избута страната ни от ръба на скалата и в прегръдките на Доналд Тръмп“, добави той, като продължи, че планът, който е изложил миналата седмица, е „най-простият и най-демократичен начин да се спре излизането без сделка“ Според него депутатите трябва да се възползват от възможността, преди да е станало твърде късно, така че хората, а не министър-председател, който не е избран чрез избори, да решат бъдещето на страната. Противниците на идеята на Корбин настояват, че всяко временно правителство ще получи достатъчно подкрепа от парламента само ако бъде водено от неутрален човек.", "date": "2019.08.18", "title": "Корбин към парламента: Великобритания е пред пропаст, спрете Брекзит без сделка "}
{"url": "http://epicenter.bg/article/Shoygu--Satrudnichestvoto-mezhdu-Rusiya-i-Sarbiya-vav-voennata-sfera-se-razviva-mnogo-aktivno-/190588/7/0", "text": "Сътрудничеството между Русия и Сърбия във военната сфера се развива много активно и броят на събитията в неговите рамки нараства ежегодно, заяви в събота министърът на отбраната на Руската федерация Сергей Шойгу на среща с министъра на отбраната на Сърбия Александър Вулин, цитиран от TACC \"Днес бих искал да обсъдя редица въпроси от нашето военно и военно-техническо сътрудничество. Военното сътрудничество се развива много активно, броят на събитията нараства от година на година\", каза Шойгу. По думите му, сега приключват с подготовката за предстоящо съвместни военни учения. \"Сигурен съм, че те ще бъдат успешни, както преди\", каза министърът. \"Съвсем спокойно и уверено продължава нашето военно-техническо сътрудничество, въпреки пречките, които те се опитват ди създадат. Въпреки това, всичко върви по план. Това, което предвидихме тази година, ще бъде завършено\", продължи той. Според него през следващата година в Русия и Сърбия има планирани и много събития, включително чрез военно-техническото сътрудничество, в областта на образованието и други. От своя страна Вулин изрази мнение, че сътрудничеството между Русия и Сърбия във военната област е на най-високото ниво в историята. Според него двете страни никога не са провеждали толкова съвместни събития, колкото сега. Тази година те са общо 90 на брой. Сръбският президент Александър Вучич изпрати покана до министъра на отбраната на Руската федерация Сергей Шойгу да посети Белград, за да оцени постиженията на сръбската армия. \"Нашият президент и върховен главнокомандващ Александър Вучич Ви изпраща най-горещите поздрави и личната му покана да дойдете в Белград, в Сърбия, за да видите лично как сръбската армия напредва благодарение на вашето лично участие и е станала по-готова за бой\", предаде поканата министърът на отбраната на Сърбия Александър Вулин в събота на срещата с Шойгу. ", "date": "2019.08.18", "title": "Шойгу: Сътрудничеството между Русия и Сърбия във военната сфера се развива много активно "}
{"url": "http://epicenter.bg/article/Libiya-sprya-pohoda-na-nad-270-migranti--zapatili-se-kam-Evropa/190589/7/0", "text": "Либийската брегова охрана каза, че е пресрещнала в Средиземно море четири плавателни съда, превозващи общо 278 мигранти към Европа, предадоха Асошиейтед прес и ДПА.    Мигрантите са били спрени при отделни операции край бреговете на Либия по-рано тази седмица.    Те са получили хуманитарна и медицинска помощ, след което са били отведени в центрове за задържане в Триполи.", "date": "2019.08.18", "title": "Либия спря похода на над 270 мигранти, запътили се към Европа"}
{"url": "http://epicenter.bg/article/Shoygu--Rusiya-nikoga-ne-se-e-otkazvala-ot-dialoga-sas-SASht-za-dogovora-za-yadrenite-orazhiya/190593/7/0", "text": "Русия никога не е отказвала диалог със САЩ по Договора за ликвидиране на ракетите със среден и малък обсег (ДРСМО) и е показала откритост и прозрачност в действията си, заяви министърът на отбраната на Русия Сергей Шойгу, цитиран от РИА Новости, която се позовава на информация на телевизионния канал „Россия 24“. „Никога не сме отказвали диалог. Ние го предлагахме през цялото време, от февруари до август. Показахме нашата откритост. Показахме ракетата, която пораждаше съмнения. Американците не откликнаха. Ако е бил необходим допълнителен брой участници, тогава защо всичко трябваше да бъде разбито “, заяви Шойгу. Споразумението ДРСМО беше прекратено на 2 август. В началото на тази година Вашингтон обяви едностранното си оттегляне от това споразумение, обвинявайки Русия в нарушаването му.    ", "date": "2019.08.18", "title": "Шойгу: Русия никога не се е отказвала от диалога със САЩ за договора за ядрените оръжия"}
{"url": "http://epicenter.bg/article/Zhurnalistka-zagina-v-samoletna-katastrofa--dokato-pravi-reportazh/190601/7/0", "text": "Дългогодишната телевизионна журналистка и водеща Нанси Паркър е загинала в петък в катастрофа с малък самолет в близост до летището на Ню Орлиънс, докато е правила репортаж за пилот, който подпомага младежи в риск, като именно той е управлявал разбилия се самолет. Мъжът също е загинал на място.    На борда не е имало други хора.    53-годишната Паркър, която в продължение на 23 години е част от семейството на FOX 8, оставя съпруг и три деца.    По случая се води разследване, което трябва да установи причините за инцидента, информира CNN, цитирана от Новини.бг. ", "date": "2019.08.18", "title": "Журналистка загина в самолетна катастрофа, докато прави репортаж"}
{"url": "http://epicenter.bg/article/Kitay-prizova-ES-da-ne-se-mesi-v-krizata-v-Honkong/190613/7/0", "text": "Китайското правителство призовава Европейския съюз незабавно да прекрати всяка намеса в Хонконг, предава ТАСС. Това се посочва в изявление, публикувано от посолството на Китайската народна република в съюза. \"Отново призоваваме ЕС да спазва международното право и основните принципи на международните отношения, да зачита правилно суверенитета на Китай и незабавно да спре да се намесва във вътрешните работи на Хонконг и Китай, за да не подкопае здравото и стабилно развитие на отношенията между Китай и Европейския съюз\", се казва в изявлението. \"Ние искаме да подчертаем, че делата на Хонконг са чисто вътрешна сфера на Китай, в която не може да се намесва никое чуждестранно правителство или организация. ЕС, игнорирайки забележката на Китай, многократно се намесва в делата на Хонконг и вътрешните работи на Китайската народна република. Ние сме силно загрижени за това и изразяваме силен протест, във връзка с подобни действия“, продължава изявлението на посолството.  ", "date": "2019.08.18", "title": "Китай призова ЕС да не се меси в кризата в Хонконг"}
{"url": "http://epicenter.bg/article/-quot-Islyamska-darzhava-quot--poe-otgovornostta-za-izvarsheniya-v-Kabul-atentat/190616/7/0", "text": "Терористичната група \"Ислямска държава\" пое отговорността за самоубийствения атентат срещу сватбена церемония в Кабул, при който загинаха най-малко 63 души, предаде ДПА.    Джихадистите поеха отговорност чрез своя информационен сайт \"Нашир нюз\".    Според тях нападението е било насочено срещу \"сборище на еретици\" и над 400 души били убити или ранени.    ИД е сунитската групировка, която смята шиитите за еретици и извършва нападения срещу тях от появата си в Афганистан през 2015 г., припомня ДПА, цитирана от Новини.бг.  ", "date": "2019.08.18", "title": "\"Ислямска държава\" пое отговорността за извършения в Кабул атентат"}
{"url": "http://epicenter.bg/article/Gibraltar-otnovo-ne-prie-iskaneto-na-SASht-da-ne-osvobozhdava-iranskiya-petrolen-tanker/190617/7/0", "text": "Гибралтарските власти отново отхвърлиха искането на САЩ да не освобождават иранския петролен танкер, съобщи Асошиейтед прес.    Корабът бе задържан преди повече от месец в Гибралтар, който е британско владение, по обвинения в опит за нарушаване на европейските санкции, наложени на Сирия.    В изявление днес правителството на Гибралтар каза, че корабът може да отплава, тъй като американските санкции срещу Иран нямат законови съответствия в Обединеното кралство, нито в другите държави от ЕС. Европейските санкции срещу Иран имат по-тесен обхват от американските, заяви правителството, предаде Ройтерс.    В четвъртък съд в Гибралтар постави, че танкерът трябва да бъде освободен. САЩ се опитаха да оспорят това решение, а в петък издадоха заповед за арест на кораба заради незаконен достъп до американската финансова система с цел подпомагане на доставки за Сирия от елитно иранско военно подразделение.    Корабът, натоварен с 2,1 милиона барела суров петрол, е пуснал котва край Гибралтар. Очаква се да пристигне нов екипаж и танкерът да отплава още днес, отбелязва Асошиейтед прес.    Танкерът бе задържан първоначално по подозрения, че превозва петрол за Сирия в нарушение на санкциите. Когато бе съобщено съдебното решение за освобождаването му, бе заявено, че от Техеран са получени уверения, че товарът няма да бъде доставен в Сирия. ", "date": "2019.08.18", "title": "Гибралтар отново не прие искането на САЩ да не освобождава иранския петролен танкер"}
{"url": "http://epicenter.bg/article/Turski-kmetove--Ne-tryabva-da-dopusnem-Folksvagen-da-izbere-Balgariya/190620/7/0", "text": "Кметицата на голямата община Айдън в Югозападна Турция Йозлем Черчиоглу се обърна с призив към депутатите от управляващата Партия на справедливостта и развитието да предприемат мерки и да се борят активно, за да не бъде избрана България за новия завод на Фолксваген.    Черчиоглу е кмет от главната опозиционна Републиканска народна партия. Тя настоява на всяка цена заводът да бъде изграден на територията на общината, управлявана от нея. „Окончателният резултат още не е известен и е рано да се ядосваме. Трябва да се борим докрай и ще се преборим Германия да предпочете нас“, казва кметицата, цитирана от агенция IHA.    Тя отбелязва и изявленията на българския премиер Бойко Борисов и на президента (2012 - 2017 г.) Росен Плевнелиев, според които София ще предостави много по-добра оферта. „Ние защо да мълчим? Нашата община е в състояние да предостави далеч по-добри условия. Имаме чудесна инфраструктура за изграждането на новия завод и близо 4 000 готови работници“, твърди Черчиоглу.    Към призива на главната кметица се присъедини и кметът на община Герменджик от провинция Айдън Фуат Йондеш. Според него общината му е „географски, стратегически и логистично най-подходяща за завода на Фолксваген, и в никакъв случай Турция не следва да изгуби проекта, за да отиде той в България“.    „Готови сме да мобилизираме всички наши усилия и съоръжения за придобиването на този толкова голям проект, важен от икономическа гледна точка. Районът ние има всички условия за изграждането на завода и е най-големият и подходящ кандидат“, твърди той.    Йондеш посочва, че общината е готова да дари земята в промишлената зона, създадена специално за подобна инвестиция. Той подчертава важността на логистиката и стратегическото разположение на района си. „Най-важното условие за изграждането на завода е мястото, на което се намираме, което е на ключов маршрут за транспортиране. Ние сме разположени на кръстопътя на всички пътища – тук минават всички железници, до нас са две летища и морето. Това ни дава огромно предимство по отношение на логистиката“, коментира той.    Освен това, общината му е взела решение за изграждането на нова жп линия към специалната индустриална зона, която да улесни компанията да доставя части и продукти от и до пристанищата.    Преди дни шефът на президентската дирекция за инвестициите Арда Ермут посочи предимствата на Турция пред България в състезанието за спечелването на завода. В интервю пред германския FAZ той заяви, че за страната му изграждането на новия завод не е само инвестиция, а носи и огромен символичен заряд.    Фолксваген е най-предпочитаната в Турция автомобилна марка, годишно там се закупуват около 67 000 коли, посочи той. Вероятно през ноември т.г. автомобилната компания ще вземе окончателното си решение за избора на мястото за проекта.     ", "date": "2019.08.18", "title": "Турски кметове: Не трябва да допуснем Фолксваген да избере България"}
{"url": "http://epicenter.bg/article/Poyaviha-se-snimki-na-pochinalata-Merilin-Monro-v-morgata/190624/7/0", "text": "Съществуват фотографии на голата американска актриса Мерилин Монро, направени в моргата. Това съобщава Daily Mail, позовавайки се на новия документален филм The Death of Marilyn Monroe на телевизия Fox News, който ще бъде показан на 18 август.    Девик Винър, синът на фотографа Лий Винър, разкри в интервю, че баща му, подкупвайки охраната с две бутилки уиски, съумял да попадне вътре и да заснеме пет ленти с тялото на звездата, издъхнала от предозиране с лекарства на 4 август 1962 година в Лос-Анджелис.    Фотографът изпратил три ленти в списание Life, сред тях е била и станалата известна снимка с плочката с номера, закачена на големия палец на крака. Другата фотография с лицето на починала актриса предизвика възмущение на нейните поклонници.    Синът разказа още, че баща му скрил два филма с изображенията на голото тяло на актрисата, защото не посмял да ги огласи. Той ги съхранявал в сейф, чието местонахождение така и не разкрил до края на живота си през 1993 година.    Тялото на актрисата над 24 часа оставало непотърсено в моргата, отбелязва се в новия трисериен филм. Самата Мерилин Монро умря на 36-годишна възраст. ", "date": "2019.08.18", "title": "Появиха се снимки на починалата Мерилин Монро в моргата"}
{"url": "http://epicenter.bg/article/Na-miting-v-Honkong-uchastvaha-1-7-miliona-dushi/190630/7/0", "text": "Антиправителственият митинг в Хонконг днес е събрал повече от 1,7 милиона души според организатора на протестната проява Фронт за граждански човешки права. Това го прави най-масовото събитие от началото на демонстрациите на 1 юли, предаде ДПА.    Това е и един от най-многолюдните протести от връщането на Хонконг под китайско управление през 1997 г.    Уон Ик Мо - ръководител на коалиция от продемократични групи каза, че протестите са започнали срещу оспорван законопроект за екстрадиция в Китай, но са се превърнали в движение срещу \"репресията в китайски стил, която вече се върши от хонконгската полиция\".    \"От активистите на първа линия, през възрастните в домовете за стари хора до живеещите в общински жилища, гражданите на Хонконг бяха изправени пред полицейска бруталност под формата на сълзотворен газ, гумени куршуми, които използваха, за да ни разпръскват и арестуват\", каза Уон.    Станахме мишена на небивали нападения от организираните триади. Гражданите на Хонконг са дълбоко възмутени и отвратени от действията на правителството и полицията в Хонконг, подчерта активистът. ", "date": "2019.08.18", "title": "На митинг в Хонконг участваха 1,7 милиона души"}
{"url": "http://epicenter.bg/article/Poslanieto-na-Tramp-kam-Evropa--Vie-ste-sledvashtite/190615/11/0", "text": "Американският президент Доналд Тръмп привлече вниманието през последната седмица по въпроси, вариращи от желанието му да купи Гренландия до проблемите с теглото на негов привърженик, така че беше лесно да бъдат пропуснати някои от ключовите му изказвания за търговията, пише Bloomberg.    Въпреки че фокусът падна предимно върху плана му да раздели въвеждането на следващия транш от 10% мита за внос на китайски стоки между 1 септември и 15 декември и върху пазарния срив, който последва, коментарите, които той отправи на митинг в САЩ, показаха, че той няма да се откаже от възгледите си за дисбаланса на други места.    “Европейският съюз е по-лош от Китай, просто по-малък. Той ни заплашва ужасно: бариери, мита, такси”, заяви Тръмп в четвъртък в Мачестър. Ню Хемпшир. “Те се отнасят с нас наистина лошо”.    Това едва ли е първият път, в който американският президент стига дотам с ЕС. Но данни на Евростат от петък не помогнаха на континента в случая с Тръмп, който вижда вариант с повече износ, отколкото внос, като печеливш.    Тръговският излишък на ЕС със Съединените щати възлиза на близо 75 млрд. евро (83 млрд. долара) за първата половина на 2019 г., или с над 11% повече спрямо година по-рано. Излишъкът на Германия до този момент е най-големият в блока.    Напреженитето около митата между САЩ и Китай поема по-голяма част от вината за скорошните сътресения на финансовите пазари, тъй като включва двете най-големи икономики в света. Трудно е да предположим допълнителният спад, който може да се очаква, ако и Европа бъде погълната от следващата търговска война на Тръмп.    Това, че Тръмп не отслабва реториката си по отношение на някои от най-големите съюзници на САЩ в Европа е важно по няколко причини:    - Британският премиер Борис Джонсън заяви, че е категоричен, че иска Великобритания да напусне ЕС на 31 октомври, ако е необходимо и без сделка - сценарий, за който икономистите твърдят, че ще засегне икономиката, наред с куп други неща, като търговията.    - Тръмп е в средата на шестмсечното отлагане на решението дали да наложи мита върху вноса на автомобили, което означава, че това решение може да бъде взето в средата на ноември. То почти сигурно ще предизвика отмъщение от Брюксел и вероятно ще тласне германската икономика по-близо до рецесията.    Всичко това предполага интересна среща на Лидерите на Г-7 следващия уикенд в Биариц, Франция. Миналогодишната среща на групата в Канада завърши насред търговската битка, когато търговският съветник на Белия дом Питър Наваро заключи, че има “специално място в ада” за канадския премиер Джъстин Трюдо. За този коментар Наваро след това се извини.    Преди срещата в Биариц Американското търговско представителство ще проведе среща в понеделник по повод спорния френски дигитален данък, насочен към големите технологични компании, като Apple, Amazon, Facebook, Google и ще засегне общо около 30 организации.    Въпреки че често критикува технологичните гиганти, Тръмп не е доволен от френския ход.    “Ако някой ще ги таксува, това трябва да е собствената им страна”, написа той през юли.     ", "date": "2019.08.18", "title": "Посланието на Тръмп към Европа: Вие сте следващите"}
{"url": "http://epicenter.bg/article/Ministar-Petkova--Nyama-kak-da-imame-AETs--39-39-Belene-39-39--bez-razgovori-s-Rusiya/190606/4/0", "text": "През месец октомври трябва да бъде нотифициран пред ЕК механизмът за капацитет на ТЕЦ ''Марица-Изток'' 2. Това заяви министърът на енергетиката Теменужка Петкова пред журналисти.    Във връзка с ТЕЦ ''Марица-Изток'' 2 тя посочи, че процесът се развива.    ,,Ние сме изпратили информация до ЕК, която е свързана с нашето намерение да увеличим капитала на ТЕЦ ''Марица-Изток'' 2. Отделно от това Българският енергиен холдинг подписа договор преди броени дни с консултант, който да разработи механизма за капацитет и до края на месец октомври той трябва да бъде нотифициран пред ЕК. Работим съвсем целенасочено в тази посока. Всички знаем колко са важни въглищните централи, които дават 46% от електрическата енергия на страната'', посочи тя.    Във връзка с подаването на заявки за участие в процедурата за избор на стратегически инвеститор за АЕЦ ''Белене'' министърът поясни, че на 19 август изтича срокът за това.    По думите ѝ в ход е процедура, а тя е с разписани условия. На въпрос какво следва след тази дата 19 август Теменужка Петкова уточни, че датата не е сакрална, а по-скоро началото на същинската част на стратегически инвеститор.    ,,След това на база на тези заявления комисия, която се състои от членове от Министерство на енергетиката, от БЕХ, от Националната електрическа компания, ще разгледа всички постъпили заявления и ще определи кратка листа на компании, с които би желала да води преговори. Тогава ще се отправи покана до съответните компании, с които ние считаме, че е добре да бъдат проведени такъв тип преговори. Те ще бъдат поканени да подадат обвързваща оферта. След това следва същинската част от преговорите. Така че 19 август е началото на същинската част от процедурата за АЕЦ ''Белене''. Индикативният срок, който ние сме определили на база на отделните етапи от процедурата е в рамките на 12 месеца. Това са все пак сложни преговори. Тук става въпрос за много важни неща, много важна процедура'', разясни подробно министърът на енергетиката.    На въпрос дали може да се премине към директни разговори с руснаците министърът отвърна, че ''Росатом'' е конструктор на проекта.    ,,Ние какъвто и вариант да реализираме, няма как да се мине без разговори с нашите партньори от ''Росатом'', допълни още тя.   Министърът на енергетиката Теменужка Петкова заяви, че при избора на фирмите, които да построят АЕЦ “Белене“, ще се търси вариант, при който да бъдат допуснати максимално широк кръг желаещи да инвестират в централата, съобщи по-късно БНР.    Утре изтича срокът, в който може да се подават заявления за участие в процедурата за избор на стратегически инвеститор на атомната централа. Енергийният министър отказа да посочи, кои фирми са подали документи.    До момента е известно, че интерес да участват като стратегически инвеститор проявяват руската компания “Росатом“, китайската СиЕн Ен Си и Корейската хидроядрена компания, а да бъдат доставчици на оборудването - френската “Фраматом“ и американската “Дженерал Илектрик“.    С кои компании ще се преговаря, ще стане ясно след като бъде направен анализ на конкретните предложения, посочи Теменужка Петкова:    \"Ще търсим оптимален вариант затова да бъдат допуснати максимално широк кръг потенциални и стратегически инвеститори и компании, които биха желали да придобият миноритарен дял или такива компании, които биха желали да сключат договор за изкупуване на електрическа енергия. Процедурата е с много широки възможности за комбинации в хода на самата процедура, така че надявам се всичко да бъде наред“.    Теменужка Петкова посочи още, че изборът на стратегически инвеститор може да отнеме една година.   ", "date": "2019.08.18", "title": "Министър Петкова: Няма как да имаме АЕЦ ''Белене'' без разговори с Русия (ДОПЪЛНЕНА)"}
{"url": "http://epicenter.bg/article/Sazdaden-e-elektronen-registar-za-bioproizvoditelite/190618/4/0", "text": "Създаден е електронен регистър за операторите и подизпълнителите, които произвеждат, преработват, търгуват, съхраняват или внасят биологични продукти.    Целта е осигуряване на цялостен мониторинг на биологичното производство в страната, съгласно изискванията на регламентите на Европейския съюз. От утре (19 август), контролиращите лица са длъжни да започнат да въвеждат в него информация за идентификация на площи, животни, пчелини и аквакултурни единици. Ще се вписват и издадени дерогации, сключени договори за сертифициране и контрол, сертификати, както и други данни свързани с биологичното производство.    Съгласно Закона за прилагане на Общата организация на пазарите на земеделски продукти от Европейския съюз всеки оператор и/или подизпълнител, трябва да потвърждава информацията, която е въведена в регистъра. Това трябва да бъде извършено в срок до 10 календарни дни от трансферирането на данните за оператора от контролиращото лице.    За изпълнение на посочените задължения е необходим квалифициран електронен подпис (КЕП) или персонален идентификационен код (ПИК), издаден от Националната агенция по приходите. ПИК може да се издаде във всеки офис на НАП.  ", "date": "2019.08.18", "title": "Създаден е електронен регистър за биопроизводителите"}
{"url": "http://epicenter.bg/article/TETs-ovete-zapazvat-strategicheskoto-si-myasto-v-energetikata/190621/4/0", "text": "\"Български енергиен холдинг\" ЕАД сключи договор с международна консултантска компания, която трябва да изготви оценка на адекватността на електроенергийната система и разработване на механизъм за капацитет.\"   Това каза министърът на енергетиката Теменужка Петкова, която участва в националното честване на деня на миньора. Тя поясни, че анализът на адекватността на производството при различни сценарии на развитие на пазара е необходимо условие, за да бъде обоснована нуждата от въвеждането на механизъм за капацитет. След изготвянето на оценката, консултантът ще разработи и предложи механизъм за предоставяне на капацитетни услуги в съответствие с изискванията на променения Регламент за вътрешния пазар на електроенергия, който ще влезе в сила от началото на 2020 г.   По нейните думи, това изглежда оптимален вариант за България, в който мощностите, участващи в механизма за капацитет, ще могат да предоставят своите услуги на пазара за по-дълъг период. Механизмът за капацитет е признат от ЕК легитимен метод, чрез който държавите членки могат да гарантират сигурност на доставките. Това е една от разглежданите дългосрочни мерки за стабилизиране финансовото състояние на ТЕЦ \"Марица-изток 2\".    Министър Петкова поздрави участниците в националното честване на деня на миньора, както и всички, работещи в бранша, за техните усилия за утвърждаването на минната индустрия като модерна, съвременна база за цялата икономика. Тя отбеляза, че секторът се развива стабилно, като през миналата година са добити близо 31 млн. тона въглища, повече от 34 млн. тона метални полезни изкопаеми и около 13 млн. тона индустриални минерали и солна маса. Под формата на концесионни възнаграждения фирмите от отрасъла са внесли в бюджета близо 90 млн. лв.    Енергийният министър акцентира и върху ползотворното сътрудничество между държавата и професионалната общност, което е ключово условие за конкурентното развитие на сектора. Инкриминирането на незаконния добив на подземни богатства, както и защитата на въглищните ТЕЦ в контекста на новите европейски екологични изисквания са само част от примерите за това. \"Отново в тясна взаимовръзка с представителите на сектора се подготвя и законодателна промяна, която да осигури възможност за продължаване на концесионните договори до 50 години\", допълни министър Петкова. По нейните думи, това ще увеличи интереса на инвеститорите и ще подпомогне устойчивото развитие на бранша. ", "date": "2019.08.18", "title": "ТЕЦ-овете запазват стратегическото си място в енергетиката"}
{"url": "http://epicenter.bg/article/Ministar-Karanikolov-vrachi-pet-sertifikata-za-investitsii-v-razmer-na-nad-42-mln--lv-/190622/4/0", "text": "Министърът на икономиката Емил Караниколов връчи пет сертификата за инвестиции издадени по реда на Закона за насърчаване на инвестициите, съобщиха от ведомството.   Стойността на проектите е над 42 млн. лв., като те ще разкрият 168 нови работни места. Икономическият министър връчи четири сертификата за инвестиция клас „А“ на „Лим текникс” ООД, „Зора логистик ММС” ООД, „Сиентиа” АД, „АИКО“ ЕООД и един сертификат за инвестиция клас „Б“ на „ИТТ Австрия Производство“ ЕООД. Три от проектите ще бъдат осъществени в Индустриална зона Божурище, един в Габрово и един в Индустриалната зона в Телиш.    Министър Караниколов подчерта, че само от началото на 2019 г. до момента са издадени сертификати на 21 проекта, на обща стойност близо 300 млн. лв., които ще разкрият 2280 нови работни места. „Те са предимно в секторите производство, аутомотив, ИТ, складиране и съхранение на товари и др“, допълни той.    Инвестиционният проект на „Лим текникс” ООД е свързан с разширение на дейността на фирмата чрез изграждане на собствена производствена и офис сграда. Продуктите на „Лим текникс“ ООД, които са прецизни силиконови изделия, намират приложение, като компоненти за автомобилостроенето, медицински изделия, домакински уреди, битови изделия, различни електронни устройства и други. За целта дружеството планира да закупи терен от Национална компания индустриални зони в Индустриална зона Божурище и да построи производствена сграда с възможност за бъдещо разширяване. Размерът на инвестицията, възлиза на 4 млн. лв. и ще бъдат открити 40 нови работни места.    Проектът на „Зора логистик ММС” ООД предвижда изграждане на складова база и офиси за складиране и обслужване на чужди стоки и товари и ще бъде реализиран в управляваната от „Национална компания индустриални зона“ ЕАД Индустриална зона Божурище. Размерът на инвестицията е над 17 млн. лв. и ще разкрие 33 нови работни места.    Третият проект, получил сертификат за инвестиция клас „А“ е на „Сиентиа” АД и ще се реализира в град Габрово. Проектът е свързан със създаване на подходяща работна среда за развитие на бизнес в областта на информационните технологии – разработка на софтуер, софтуерно инженерство, консултантски услуги и създаване на иновативни софтуерни продукти, пилотни проекти в областта на автоматиката и роботиката, както и други високотехнологични дейности в партньорство с учебни заведения и партньорски дружества. Размерът на инвестицията, като обща стойност на материални и нематериални активи, възлиза на 5 600 000,00 лв. В периода на осъществяване на инвестиционния проект и като резултат от него ще бъдат открити 80 нови работни места.    Последният проект, който получи сертификат за инвестиция клас „А“ е свързан с изграждане на складова база в Индустриална зона Божурище. „АИКО“ ЕООД ще изгради складови площи за предоставяне на услуги по складиране и съхранение на товари, като инвестицията ще включва закупуване на земя и строителство на сграда. Логистичният процес ще включва: доставка, контрол върху доставките, разтоварване и приемане на товари, вътрешно-складово транспортиране и превоз, складиране, съхранение на стоки и информационно обслужване на качеството. Размерът на инвестицията, като обща стойност на материални и нематериални активи, възлиза на близо 15 млн. лв. и ще създаде 5 работни места.    Сертификат за инвестиция клас „Б“ получи инвестиционният проект на „ИТТ Австрия Производство“ ЕООД за изграждане на собствена производствена база. За целта дружеството е заявило намерение да закупи два терена в с. Телиш, община Червен бряг, собственост на НКИЗ. “ИТТ Австрия производство” ЕООД, гр. Червен бряг, e утвърден производител на съоръжения, метални конструкции и машини в областта на промишлената индустрия в Австрия. Инвестицията възлиза на 600 000 лв. и като резултат от нея ще бъдат открити 10 нови работни места. ", "date": "2019.08.18", "title": "Министър Караниколов връчи пет сертификата за инвестиции в размер на над 42 млн. лв."}
{"url": "http://epicenter.bg/article/Otkriha-choveshki-ostanki-kray-s--Negovan/190595/3/0", "text": "Криминалисти на СДВР извършват оглед в района на водоема край софийското село Негован. Това съобщиха от пресцентъра на МВР.    Вчера към 18.00 часа местен жител е подал сигнал за открит череп в близост до водоема на селото. Веднага са организирани и към мястото са изпратени екипи от криминалисти и експерти на СДВР.    При извършения първоначален оглед е установено, че намереният череп е човешки, открити са и останки от тяло. Процесуално-следствените действия продължават и в момента, в рамките на които ще се установява самоличността и всички обстоятелства около случая.  ", "date": "2019.08.18", "title": "Откриха човешки останки край с. Негован"}
{"url": "http://epicenter.bg/article/Vlak-e-blasnal-chovek-na-gara--Iskar-/190596/3/0", "text": "Влак е блъснал човек на гара „Искър“. Това съобщиха за Агенция „Фокус“ от БДЖ. Инцидентът е станал около 20.30 часа снощи.", "date": "2019.08.18", "title": "Влак е блъснал човек на гара „Искър“"}
{"url": "http://epicenter.bg/article/45-godishen-mazh-se-hvarli-ot-most-v-Sofiya/190607/3/0", "text": "45-годишен мъж се е самоубил в столичния квартал ''Абдовица''. Това съобщиха от пресцентъра на МВР.    Сигналът за инцидента е подаден в 20.15 часа снощи.    Мъжът се е хвърлил от железопътния мост над река Искър и е загинал на място.", "date": "2019.08.18", "title": "45-годишен мъж се хвърли от мост в София"}
{"url": "http://epicenter.bg/article/Pretarsvat-vodoema-v-Negovan-zaradi-nameren-trup-v-bidon/190609/3/0", "text": "Човешки череп и останки от тяло бяха открити край софийското село Негован. В събота към 18.00 часа местен жител е подал сигнал за открит череп в близост до водоема на селото, съобщават от МВР.    Екипи от криминалисти и експерти на СДВР са организирани веднага и са изпратени към мястото на инцидента.    По непотвърдена информация става въпрос за млад мъж с огнестрелна рана.    Към момента водоемът е блокиран от полиция и водолази, които го претърсват.  При извършения първоначален оглед е установено, че намереният череп е човешки, открити са и останки от тяло.    Процесуално-следствените действия продължават и в момента, в рамките на които ще се установява самоличността и всички обстоятелства около случая, съобщава БГНЕС.  ", "date": "2019.08.18", "title": "Претърсват водоема в Негован заради намерен труп в бидон"}
{"url": "http://epicenter.bg/article/Vtoro-tyalo-e-namereno-kray-Negovan-tozi-sledobed/190611/3/0", "text": "Второ тяло - на убит мъж, е намерено край Негован този следобед, съобщи БНР. По информация на \"Хоризонт\" по човешките останки има следи, които потвърждават версията за убийство.    Криминалисти не изключват мъжът да е бил застрелян и след това тялото му да е изхвърлено край водоема до селото.    Разследва се връзка между намереното тяло и откритият снощи в същия район труп на жена.    Полицията работи по всички версии. Предстои да бъдат назначени експертизи, които да установят самоличността на убитите.    Столичната полиция ще прегледа профилите на безследно изчезналите хора в последните години, за да установи дали откритите тела не съвпадат с някои от тях. Източници от МВР са категорични, че в двата случая става дума за убийство.  Предстоят и съдебно-медицински експертизи. Ще бъдат разпитвани и живеещи в района хора.  Образувано е досъдебно производство.  ", "date": "2019.08.18", "title": "Второ тяло е намерено край Негован този следобед"}
{"url": "http://epicenter.bg/article/Prokuror--DNK-ekspertiza-dokaza--che-Martin-e-saprichasten-kam-ubiystvoto/190623/3/0", "text": "Пълни самопризнания пред адвокат е направил 21-годишният Мартин Трифонов, който бе задържан за убийството на 7-годишната Кристин Георгиева от сливенското село Сотиря. Това потвърди окръжния прокурор Пламен Стефанов, цитиран от БНР.    Според него той е в адекватно състояние, контактен и няма опасност за живота му. Трифонов бе прострелян в крака при задържането, след почти 24-часово преследване в планината край селото и в момента е настанен за лечение в областната болница.    ДНК експертизата е доказала съпричасността на Трифонов към извършеното престъпление, каза окръжния прокурор Пламен Стефанов. Намерените биологични материали по тялото на жертвата бяха изпратени за изследване в лаборатория в София още във петък.    В понеделник предстои да му бъде взета мярка за неотклонение. Вероятно това ще стане в следобедните часове, съобщи още прокурор Стефанов. Тогава предстои съда да реши къде ще се проведе съдебното заседание – в сградата на съда или в болницата, където Трифонов се лекува под засилено полицейско присъствие.  ", "date": "2019.08.18", "title": "Прокурор: ДНК експертиза доказа, че Мартин е съпричастен към убийството"}
{"url": "http://epicenter.bg/article/Obiskirat-vsichki-skladove-v-stranata-na-firmata-poluchatel-na-bananite-s-kokain/190628/3/0", "text": "Текат обиски в цялата страна в складовете на фирмата получател на бананите с кокаин от Еквадор, съобщи БНТ.   76 кг наркотик беше открит вчера в кашони в склада в Бургас. Проверяват се три бази на фирмата в София, една във Варна и една в Пловдив. Причината е, че част от бананите, които са получени с кораб на пристанище Бургас в края на юли, вече са изпратени към тези бази. Проверява се дали в тези количества няма също укрит кокаин.    Започнала е съвместна работа с италианската служба за разследване на наркотрафика, за да се установят всички обстоятелствата около претоварването на бананите на едно от южните италиански пристанища, според наша информация.    Съвместна работа има и с румънските служби, тъй като част от бананите е трябвало да бъдат доставени до Румъния. Съмненията са, че получателят на кокаина е или адресат в Румъния, или пък става въпрос за международна престъпна група.  Започва работа и с властите в Латинска Америка, за да се установят обстоятелствата около доставката на тези банани, за да се събере информация кой би могъл да е изпращача на кокаина. ", "date": "2019.08.18", "title": "Обискират всички складове в страната на фирмата получател на бананите с кокаин"}
{"url": "http://epicenter.bg/article/Obstanovkata-na-smetishteto-v-Svishtov-e-ovladyana/190599/2/0", "text": "Нормализирана е обстановката на горящото 50 декара старо сметище в Свищов, съобщи БНР. Тази нощ голяма част от града беше обгазена. Няма опасност за населението и въздуха, увериха властите. Пожарникари и доброволци продължават да обливат тлеещите участъци. Сметището в Свищов се запали на 14 август, няма опасност пожарът да се прехвърли в близките горски масиви и във вилната зона.    Около сметището е силно задимено, екипите продължават да се борят с възпламенили се огнища и да обливат участъците, за да намалят дима. „В Свищов и околните села обстановката с въздуха се нормализира след снощното обгазяване“, посочи кметът на Свищов Генчо Генчев:    „Смея да твърдя, че няма никаква опасност за населението. Пристигат 9 водоноски от земеделските кооперации, с които продължават действията по обливане на сметището с вода и намаляването на запрашеността и запушеността на района на сметището, така и към град Свищов“.    От днес полицията и общината в Свищов въвеждат денонощна охрана на горящото старо сметище, върху което са депонирани близо 360 хиляди кубически метра отпадъци. „Пожарът е под контрол, но сметището ще продължи да тлее със седмици“, заяви директорът на Областната противопожарна служба Красимир Кръстев:    „Обстановката е овладяна и самият пожар е под абсолютен контрол, няма възможност за разпространение. Сметището се явява във високата част на града, има възможност димът да се наслои над самия град и това създава неприятности и дискомфорт на населението“. ", "date": "2019.08.18", "title": "Обстановката на сметището в Свищов е овладяна"}
{"url": "http://epicenter.bg/article/Fandakova--Ot-utre-se-otvarya-za-dvizhenie-remontiraniyat-uchastak-na-bul---39-39-Balgariya-39-39-/190600/2/0", "text": "От утре сутринта ще бъде възстановено движението за автомобили в ремонтирания участък на бул. \"България\" - от бул. \"Черни връх\" до бул. \"Гешов\". Това съобщи пред журналисти днес кметът на София Йорданка Фандъкова, която провери хода на ремонтните дейности и разговаря с изпълнителите на обекта.    Тя коментира, че ремонтът на участъка е на финала, асфалтиран е и в момента се полага маркировка.    ,,Очакваме през нощта, след 12.00 часа, движението да бъде възстановено както в северното платно, така също и по подхода от бул. \"Витоша\" към бул. \"България\". Ще остане да се работи по моста от бул. \"България\" към бул. \"Витоша\", като до 15 септември най-късно и там ремонтът трябва да приключи; както и по тротоара на южното платно, който се прави и в момента'', посочи столичният кмет.    ,,Затрудненията, които причинихме на хората, използващи този маршрут, приключват. Много съм благодарна за търпението'', допълни още Фандъкова.  ", "date": "2019.08.18", "title": "Фандъкова: От утре се отваря за движение ремонтираният участък на бул. ''България''"}
{"url": "http://epicenter.bg/article/Martin-Trifonov--Da--ubih-ya--no-byah-piyan/190604/2/0", "text": "Това се е случило в болницата в Сливен, научи bTV от адвоката, който държавата е осигурила на 21-годишния мъж. Трифонов беше настанен в лечебното заведение в петък, след като беше прострелян в краката при залавянето му.    Прокуратурата вчера повдигна три обвинения на 21-годишния мъж – за убийство по особено жесток начин на непълнолетно лице, за изнасилване и за блудство.    Мартин Трифонов е разказал с подробности извършеното от него и какво точно се е случило. Адвокатът призна, че става въпрос за смразяващи детайли за престъплението и отказа да ги коментира.    Мартин казал, че осъзнава какво е направил и че съжалява. Той изтъкнал, че по време на престъплението бил пиян – първо пил ракия, после бира.    Всичко, което заподозреният е разказал, тепърва ще бъде проверено. За целта ще бъде проведен следствен експеримент на мястото на престъплението. Според неговия служебния защитник в подобни случаи едва 70% от думите на задържаните за тежки престъпления могат да бъдат приети като истина и се потвърждават в хода на следствието.", "date": "2019.08.18", "title": "Мартин Трифонов: Да, убих я, но бях пиян"}
{"url": "http://epicenter.bg/article/Maykata-na-Kristin--Ubietsat---ne-tryabva-da-umira--a-da-se-machi-dozhivot/190605/2/0", "text": "Никой не ѝ е оказал първа помощ. Дори капка въздух никой не ѝ е дал. Това заяви в ефира на Нова телевизия майката на жестоко убитата в сливенското село Сотиря 7-годишна Кристин - Гергана Драгиева.    ,,Човекът, извършил убийството, не трябва да умира. Той трябва да се мъчи доживот'', категорична е майката на убитата Кристин.    ,,Не ѝ пипнаха ръчичката, дори не ѝ пипнаха гърлото. Не ѝ пипнаха сърчицето, а тя дишаше и викаше: „Бабо, гушкай ме”. До последно бяхме сами в линейката и виках, но те дори не спряха линейката, някой да се качи до мен”, разказа бабата Милка Георгиева. И показа снимка на внучката си: „Това е нашата внучка, това е нашето слънце, което няма да се върне”.    Предстои в понеделник Окръжният съд в Сливен да разгледа мярката за неотклонение на Мартин. Ако той не може да стане от болничното легло, магистратите са готови да отидат при него.  ", "date": "2019.08.18", "title": "Майката на Кристин: Убиецът ѝ не трябва да умира, а да се мъчи доживот"}
{"url": "http://epicenter.bg/article/Aktsiya-vav-feysbuk-sled-zhestokoto-ubiystvo-v-Sotirya--Az-sam-Krisi-/190608/2/0", "text": "Във фейсбук започна кампания в памет на загиналото момиченце и със зов за справедливо наказание за човека, отнел живота й, съобщава \"Канал 3\".  \"В памет на едно дете, което не успя да бъде ученичка! За едно дете, което не успя да порасне и завинаги остана на 7! За едно дете,което не успя да стане майка! За едно дете, което не успя да сбъдне мечтите си, защото един ИЗРОД отне живота й по брутален начин! За едно дете, което не заслужаваше това. Аз, като родител на дъщеря, не мога да си представя болката на родителите й и затова днес, АЗ СЪМ КРИСИ! П.С. Моля, Ви копирайте, споделяйте, препращайте! Нека, този изрод да си получи заслуженото! Недай си Боже, утре може това да е Вашата дъщеря!!!Стига вече са ги оправдавали и изкарвали невменяеми, болни,сакати! Щом си УБИЛ, значи ще си получиш заслуженото\", се казва в споделяната хиляди пъти публикация. ", "date": "2019.08.18", "title": "Акция във фейсбук след жестокото убийство в Сотиря: Аз съм Криси!"}
{"url": "http://epicenter.bg/article/MVnR--Nyama-naneseni-shteti-na-Zhelyaznata-tsarkva-sled-buryata-v-Istanbul/190612/2/0", "text": "Вследствие на проливен дъжд вода е проникнала през камбанарията на Желязната църква „Св. Стефан“ в Истанбул. По информация на Генералното ни консулство в Истанбул водата е стигнала до преддверието на църквата, но не е нанесла щети. Това съобщиха от пресцентъра на Министерство на външните работи.    Вътрешността на църквата и олтарът не са засегнати. Взети са мерки по почистване и отводняване, а утре строителна фирма ще отиде на място, за да направи оценка на щетите. Проливният дъжд е наводнил много от сградите в квартала около Желязната църква „Св. Стефан“.  ", "date": "2019.08.18", "title": "МВнР: Няма нанесени щети на Желязната църква след бурята в Истанбул"}
{"url": "http://epicenter.bg/article/Vatman-postrada-pri-zlopoluka/190614/2/0", "text": "Ватман е пострадал при злополука на бул. „Цар Борис III“ в района на кв. „Бъкстон” в София, съобщиха от Центъра за градска мобилност, цитирани от \"Фокус\".    Сигналът за инцидента е подаден в 9.00 часа в неделя сутринта. Заради авария на трамвайна мотриса по линия номер 5 се е наложило да бъдат прикачени два трамвая.    По време на закачането на двете мотриси ватманът е бил ударен от метална щанга. Той е откаран в УМБАЛСМ „Н. И. Пирогов“, откъдето по-късно съобщиха, че състоянието му е тежко. Направени са му подробни прегледи и изследвания. Ватмънът ще остане в Реанимация заради тежката травма.  ", "date": "2019.08.18", "title": "Ватман пострада при злополука"}
{"url": "http://epicenter.bg/article/Golyam-pozhar-gori-kray-sofiyskoto-selo-Rebrovo/190619/2/0", "text": "Голям пожар гори край софийското село Реброво, научи NOVA. На мястото има екипи на пожарната и полиция. Запалили са се сухи треви и храсти, като огънят е обхванал и част от близката гора.   Пожарът край софийското село Ребърково е в трудно достъпен терен. За сигнала за огъня местните жители са информирани в 14.00 часа, и веднага е сформиран щаб от доброволци, които са тръгнали да гасят пламъците. Това разказа през БГНЕС местната жителка Олина Колева.    На този етап се знае, че са изгорели две вили, и пожарът се разраства. Към момента са изпратени само една пожарна и една водоноска.    Очаква се да бъде изпратен и хеликоптер. По неофициална информация на местните хора пожарът е възникнал заради нерегламентиран палеж.    Един от първите, които са се притекли да гасят пламналия пожар, е Юлиян Веселинов. Той разказа пред БГНЕС, че към момента голяма група хора доброволци са се разпръснали из гората и гасят с лопати.    Теренът е изключително труден, и ако огънят се разрасне, спасението е единствено в идването на хеликоптер.    Според Веселинов волтова дъга е подпалила тревата и е причинила пожара.    Няма жертви и ранени при огнената стихия. Изгорели са две необитаеми вили.    Комисар Никололай Николов, директор на Дирекция “Пожарна безопасност и защита на населението” съобщи, че са се запалили са се сухи треви и храсти, като огънят е обхванал и част от близката гора. Екипите на място засега твърдят, че се справят със ситуацията и не е необходимо изпращане на допълнителна помощ.   ", "date": "2019.08.18", "title": "Голям пожар гори край софийското село Реброво (ДОПЪЛНЕНА)"}
{"url": "http://epicenter.bg/article/Signali-za-nepriyatna-mirizma-ot-terenite-sas-zagrobeni-praseta-v-Rusensko/190625/2/0", "text": "Сигнали за неприятни миризми, които идват от терените със загробени прасета са подадени от граждани в Русенска област, предаде БНТ.    Оплакванията на хората са от селата Бабово, Пет кладенци, Николово и Попина.    Те са притеснени, че от площадките могат да се носят не само миризми, но и зарази. От Агенцията по безопасност на храните в Русе казаха, че няма такава опасност. При загробването на животните са взети всички мерки за биосигурност и местата се охраняват денонощно.    Жителите на село Бабово се надяват, че при загробването на животните са спазени всички правила. Други смятат, че тези мерки са недостатъчни.    От Агенцията по безопасност на храните в Русе заявиха, че площадките, където се загробват животните, непрекъснато се наблюдават. ", "date": "2019.08.18", "title": "Сигнали за неприятна миризма от терените със загробени прасета в Русенско"}
{"url": "http://epicenter.bg/article/Utre-shte-e-slanchevo-s-maksimalni-temperaturi-mezhdu-29--i-34-/190626/2/0", "text": "През нощта ще бъде ясно и тихо. Утре ще е слънчево, след обяд над планинските райони с незначителна купеста облачност. Ще духа слаб, в източните райони до умерен източен вятър. Максимални температури между 29° и 34°. Атмосферното налягане е и ще се задържи малко по-високо от средното за август. Това съобщи за Агенция „Фокус” дежурният синоптик Красимир Стоев от Националния институт по метеорология и хидрология (НИМХ).  Над Черноморието ще е слънчево. Ще духа до умерен източен вятър. Максимални температури на въздуха: 27° и 30°. Температурата на морската вода е 25°-27°. Вълнението на морето ще бъде 1-2 бала.  Над планините ще е слънчево, след обяд ще се развие незначителна купеста облачност. Ще духа слаб, по билата до умерен североизточен вятър. Максимална температура на височина 1200 метра около 22°, на 2000 метра – около 15°.    От вторник нататък ще бъде предимно слънчево, в следобедните часове в низините - отново горещо. Ще духа слаб източен, в източната половина от страната - до умерен изток-североизточен вятър. Температурите ще се повишават и към четвъртък преобладаващите максимални ще са между 32° и 37°; по-ниски в началото, до 27°-29°, ще остават по Черноморието, но от четвъртък и там ще се повишат. Около средата на седмицата над източните райони ще има временни увеличения на облачността, без валежи.  ", "date": "2019.08.18", "title": "Утре ще е слънчево с максимални температури между 29° и 34°"}
