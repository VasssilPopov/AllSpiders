{"url": "http://epicenter.bg/article/Mustafa-Karadaya--GERB-i-BSP-imat-dogovorka-za-partiynata-subsidiya/200702/2/0", "text": " съобщи пред медиите в парламента председателят на ПГ на ДПС Мустафа Карадайъ.    В чл.64 от бюджета на държавата за 2020 г. има предложение на левицата субсидията за парламентарно представените партии да е 8 лв. за реално получен глас. Управляващите предвиждат да е един лев.  \" , коментира председателят на ДПС.    Той припомни, че от Движението още при внасянето на предложението за един лев са заявили, че, ако има субсидия, тя трябва да гарантира финансирането на най-малките политически партии, поне на тези, които са парламентарно представени.    Според ДПС един лев е популистки ход и те смятат, че за партиите не трябва да има субсидия, а финансирането да става прозрачно, открито, чрез дарения.    До момента, отбеляза още председателят на Движението,      Предложението на социалистите /8 лв./ обслужва големите формации като ГЕРБ и БСП и ощетява малките, които няма да могат да финансират дейността си, посочи Мустафа Карадайъ.  ", "date": "2019.12.05", "title": "Мустафа Карадайъ: ГЕРБ и БСП имат договорка за партийната субсидия"}
{"url": "http://epicenter.bg/article/Korneliya-Ninova--Lazha-e-informatsiyata--che-az-i-premierat-sme-se-dogovaryali-za-subsidiite/200721/2/0", "text": "„     Това заяви председателят на БСП Корнелия Нинова в Народното събрание. По думите й мотивацията за такова изявление е, от една страна, че    „  категорична беше тя. „Нашата позиция винаги е била ясна и открита –  , припомни Нинова. Тя акцентира още, че отварянето на безконтролно финансиране от бизнеса е намеса на икономически интереси и лобита в политиката. „Ние поканихме всички партии на официални разговори преди да започне процедурата по Бюджета, за да намерим разумно решение“, припомни още председателят на левицата и уточни, че 11 лева е висок размер на субсидията и от левицата са търсили намаляване и общо решение, който да гарантира, че ще се работи спокойно и ще бъде затворена вратата бизнесът да диктува политиката.   „Не получихме разбиране – внесохме си сами предложението, което ще гласуваме днес. Поискахме международна експертиза и подкрепа, през европейски и международни институции. Имаме писмо от ОССЕ, в което се осъждат последните промени в Изборния кодекс, осъжда се финансирането от фирми“, подчерта Нинова. Тя добави, че в писмото има препоръки да се отменят измененията в законодателството изцяло. „  заключи Нинова.  ", "date": "2019.12.05", "title": "Нинова: Лъжа е, че аз и премиерът Борисов сме се договаряли за партийната субсидия! (ВИДЕО)"}
{"url": "http://epicenter.bg/article/Karakachanov-kam-kursantite-otlichnitsi--Izgrazhdayte-se-kato-lideri-v-armiyata--no-i-v-obshtestvoto/200746/2/0", "text": "Благодаря ви, че сте избрали тази трудна и достойна професия. Една държава съществува, докато има боеспособна армия, която да я защитава. Няма просперираща държава без боеспособни въоръжени сили. С тези думи министърът на отбраната Красимир Каракачанов се обърна към курсантите-отличници от Националния военен университет „Васил Левски“, които днес, 5 декември, бяха гости в Министерството на отбраната. Това съобщиха от пресцентъра на МО. Те бяха водени от началника на НВУ полковник Иван Маламов. На срещата с тях присъства и началникът на отбраната генерал Андрей Боцев. Министърът пожела на младите хора здраве, самочувствие и добра подготовка. „Не се насочвайте към леката служба, защото характер се изгражда там, където има повече отговорности. Изграждайте се като лидери не само в армията, но и в обществото. Имайте самочувствие, защото върху вас утре ще легне отговорността за съществуването на Българската армия“, каза министър Каракачанов. Той връчи на Националния военен университет подарък - копие от сабята на Васил Левски. По инициатива на министър Каракачанов още следващата година ще бъде учредена награда за курсант-отличник, като при завършването ще се връчва сабя. Началникът на отбраната генерал Андрей Боцев подчерта, че военното и политическото ръководство на Министерството на отбраната работят много добре през последните почти три години. „Бъдете твърди, отстоявайте мнението си. Имайте идеали и цели в живота, които да се стремите да постигнете“, призова генерал Андрей Боцев. Той пожела на младите хора здраве и бъдещи успехи. По време на срещата министър Каракачанов и генерал Боцев отговаряха на въпроси на курсантите, свързани с техния статут, с материалната база,с обучението и др. Началникът на НВУ полковник Иван Маламов благодари за срещата и подчерта, че ръководството на Университета приема с огромна отговорност задачата да готви новите лидери в отбраната и в обществото.", "date": "2019.12.05", "title": "Каракачанов към курсантите-отличници: Изграждайте се като лидери в армията, но и в обществото"}
{"url": "http://epicenter.bg/article/Krasimir-Bogdanov--VMRO--Zakonat-za-sotsialnite-uslugi-tryabva-da-se-otlozhi-s-6-mesetsa-/200749/2/0", "text": "\"Изпитваме опасения относно Закона за социалните услуги. Според нас с този закон се прокарват спорни текстове относно правомощията на НПО-тата, целта и философията на термина „социална услуга“, размера на правомощията на частните предприемачи, предлагащи социални услуги, ролята на неправителствения сектор и държавата по отношение на възпитанието и отглеждането на децата, ролята на семейството, механизмите и контролът при извеждане на „деца в риск“. Това е причината да искаме отлагане на закона с шест месеца.\"   Това каза в предаването \"Плюс минус\" по Нова телевизия депутатът от ВМРО Красимир Богданов.   \"Не мисля, че реагираме късно относно Закона за социалните услуги. Депутатите от ВМРО винаги сме подкрепяли исканията и опасенията на родителите. През тези шест месеца ще можем да направим една достатъчно отворена дискусия, която да достигне до нужните промени в текстовете, които внасят смут в обществото. При срещата ни с новият социален министър Деница Сачева изразихме ясно нашите виждания и получихме нейната подкрепа. Нашата идея е този закон да работи нормално и да защитава традиционните български ценности. Не мисля, че с отлагането на закона с шест месеца ще бъдат нарушени нечии права. Не можем да действаме прибързано и в тези шест месеца трябва да изчистим всички всички спорни моменти\", каза още Богаданов.  ", "date": "2019.12.05", "title": "Красимир Богданов, ВМРО: Законът за социалните услуги трябва да се отложи с 6 месеца!"}
{"url": "http://epicenter.bg/article/Neno-Dimov--Napravihme-vsichko-vodata-v-Pernik-da-ne-bade-izpolzvana-za-promishleni-nuzhdi/200750/2/0", "text": "Направихме всичко, за да е ясно, че водата в Перник няма да бъде използвана за промишлени цели. Това каза министърът на околната среда и водите Нено Димов по време на среща, свикана от президента Румен Радев, във връзка със създалата се водна криза в Перник, предаде репортер на Агенция „Фокус“. По думите му оттук нататък се търсят алтернативни варианти за справяне с проблема с водоснабдяването.    „ВиК-Перник е носител на над 25 разрешителни за водоползване от повърхностни и подводни обекти. Нямам информация за това каква вода е налична там. Така че при всички положения мерките, които се взимат, трябва да бъдат в ограничаване на ползването на водата. Първите няколко дни след запечатването на станцията, имаше положителен ефект“, добави Нено Димов.    По думите му водата за питейни нужди би трябвало да се използва само и единствено по предназначение, освен ако не е наложително да бъде потребявана и с други цели.    „В минимална степен да се използва, само там, където няма друга възможност, за цели, различни от питейните, защото очевидно това ще бъде проблем, който ще се задълбочава с течение на годините“, обясни министърът на околната среда и водите.    „В сферата, в която отговаря Министерството на околната среда и водите (МОСВ), основният ресурс, който се предвижда по европейското финансиране, е свързан с подобряването на ВиК системите в страната, пречистването на отпадните води, включително пречистването на питейните води, така че ресурсът, който е необходим за страната, е доста съществен, не се покрива изцяло от европейските средства, но най-голямата част от Оперативна програма (ОП) „Околна среда“ и в предходния, и в настоящия период са инвестирани именно в тази посока“, добави Нено Димов.    Той обясни, че след усилена работа на консолидираните 12 ВиК оператора са подали проектните си документи и до края на септември са били сключени договори за изпълнени по проектите на ОП „Околна среда“.    „Така че, на практика те разполагат с достатъчен период от време, за да започнат процедурите по обществени поръчки, изпълнение и последващ контрол. Общият размер е над 1 милиард лева, като специално за ВиК-Перник в края на август месец беше подписан договор между МОСВ и ВиК-Перник на стойност 105 милиона лева, от които малко над 80 се финансират по ОП „Околна среда“, допълни министър Нено Димов.  ", "date": "2019.12.05", "title": "Нено Димов: Направихме всичко водата в Перник да не бъде използвана за промишлени нужди"}
{"url": "http://epicenter.bg/article/Denitsa-Sacheva--Podkrepyam-predlozhenieto-za-otlagane-na-Zakona-za-sotsialnite-uslugi/200751/2/0", "text": "\"Решенията в социалната политика трябва да сближават хората, а не да ги разделят. Затова подкрепям предложението за отлагане на влизането в сила на Закона за социалните услуги, което ще даде време за влизане в режим на разговори относно същността на този закон\", написа в социалната мрежа Фейсбук новият социален министър Деница Сачева.   Тя допълва, че постигнатото от представителите на хората с увреждания и техните близки категорично ще бъде запазено и надграждано: \"Постигнатото от общините и гражданските организации през последните 20 години в подкрепа на българските семейства и деца трябва да бъде показано ясно пред обществото и ще бъде защитено от Министерството на труда и социалната политика.\"   \"Същевременно ще обърнем сериозно внимание на притесненията на хората, които протестират от страх за децата си, ще ги разгледаме и ще ги обсъдим и няма да пренебрегваме разумните предложения. Няма да приемаме обаче антиевропейска пропаганда и насаждане на разделение чрез страх, омраза и манипулация\", заявява социалният министър.   \"Ще положим всички усилия да сме отворени не само за разговори, но и за по-достъпна информация, с която хората сами пряко да се запознават. Призовавам да се спрат от всички страни личните нападки срещу хора, социални работници и организации и да започнем разговори за конкретните политики. Намеренията ни са да разширим разговорите с гражданите не само в София, но и в страната\", отбелязва министърът на труда и социалната политика\", заявява още Сачева.    ", "date": "2019.12.05", "title": "Деница Сачева: Подкрепям предложението за отлагане на Закона за социалните услуги"}
{"url": "http://epicenter.bg/article/Toma-Bikov--Shte-glasuvame-partiynata-subsidiya-da-ostane-1-lv-/200753/2/0", "text": "Ще гласуваме партийната субсидия да остане 1 лв. на глас, но сме отворени за диалог.  Това каза народният представител отГЕРБ Тома Биков, цитиран от \"Фокус\". Той взе думата в дебатите в пленарната зала по предложението на БСП партийната субсидия да стане 8 лв. за глас.    \"Цената в този дебат, който се води няколко години я плащахме ние. В миналия парламент и в този парламент бяхме най-голямата парламентарна група и бяхме представяни като хората, които спират това всенародно искане за субсидия от 1 лв. Разбира се, че вашите аргументи имат основание, че партиите се нуждаят от финансиране. Добре е, че след като приехме субсидията да бъде 1 лв. този дебат започна да се води от всички. Преди това този дебат се водеше от нас и от едно телевизонно шоу, което вървеше по една от националните телевизии\", каза Тома Биков. И така припомни атаките от \"Шоуто на Слави\" по адрес на управляващите. От шоуто бе иницииран и референдумът, една от точките в който бе именно партийната субсидия да бъде орязана на 1 лв.на глас.     \"Воплите и на БСП, и на ДПС, колеги, не бяха чак толкова силни в наша подкрепа. Ние бяхме подложени на тежък натиск през цялото време. Всички мълчаха, докато ние плащахме политическата цена за това. Ние казахме преди няколко месеца, че отказваме повече да плащаме тази цена. Това е резонно\", продължи Тома Биков.   \"Друг е въпросът, че едва ли бюджетът е мястото за този дебат. Този дебат има място в Закона за политическите партии. Ние сме отворени за диалог, но не мислим, че точно в този дебат за бюджета трябва да решим този сериозен политически въпрос, който е въпрос за политическия модел в България\", каза още Биков.    Депутатът от ГЕРБ призова да се направят стъпки за провеждането на дебата за субсидията, а бюджетът да бъде приет във вида, в който е предложен.    ", "date": "2019.12.05", "title": "Тома Биков: Ще гласуваме партийната субсидия да остане 1 лв."}
{"url": "http://epicenter.bg/article/Yordan-Tsonev--Za-nas-8-lv--partiyna-subsidiya-na-glas-ne-e-prekrasno-reshenie--bihme-podkrepili-10-11-/200754/2/0", "text": "За нас 8 лв. партийна субсидия на глас не е прекрасно решение, бихме подкрепили 10-11 лв. Това каза зам.-председателят на ПГ на ДПС Йордан Цонев по време на дебатите по предложението на БСП партийната субсидия да бъде 8 лв. за получен действителен глас, предаде репортер на Агенция \"Фокус\".    \"Да припомня на някои партии и отделни народни представители. Финансирането на политическите партии се случи преди много години с активното участие на ДПС и на депутати от ДПС, които заемаха тогава определени публични постове, от които зависеше да се прокара този процес\", обясни още Цонев.  Той подчерта, че ДПС никога не са били привърженици на друго финансиране освен от бюджета.    \"Когато обаче започнаха процесите, мотивирани от други процеси и събития, нашата партия се оказа в епицентъра на охулванията за това, че всички получават партийни субсидии. Когато едно предаване е решило да се превърне в политическа партия, реши да се заиграва с популизма и да нанесе този тежък удар върху българската демокрация и българския политически процес, ние не се страхуваме от това какво ще ни се случи. Ние не се страхуваме и по време на референдума да казваме, че това е глупост. Вие се страхувахте\", каза още Цонев на Корнелия Нинова.    \"Нашият електорат не подкрепи референдума. Ако и вашият не беше го подкерпил, референдумът нямаше да мине. Защо поискахме да се разреши финансирането от икономически субекти. Защото или има държавно финансиране, или има друго. Ние бяхме авторите, когато направихме забраната за каквото и да е друго финансиране\", допълни още Цонев.    \"Обръщам се сега към управляващите. Когато ГЕРБ внесе предложението за 1 лв., ние направихме консултации. Г-жо Стоянова (има предвид Менда Стоянова, бел. ред.), спомняте ли си: Това ще бъде временно, докато направим политически дебат. Колеги, това казахте, че ще стане по време на бюджетната поцедура. Колеги, такъв дебат не се състоя. Г-жа Нинова се опита да предизвика такъв, управляващото мнозинство не иска такъв. Ние няма какво да правим. Не се състоя този дебат, за да видим какво точно трябва да е финансирането, за да се види какво трябва да е финансирането, така че малките и средни партии да получават достатъчно средства, за да могат да функционират нормално. Вместо това се случи някаква среща някъде, нещо друго и изникна една цифра 8. Осем ние не искаме. За нас това не е решение. Това е решение за тези, които имат 1,5 млн. и 950 хил. гласа. За ДПС това не е прекрасно решение. Предложете 10 или 11 лв., което е добро решение за малките партии и ще видите ДПС как ще гласува \"за\". Не приемаме никакъв менторски тон. Това, за което плачете, ние го направихме - ние от ДПС\", каза още Цонев.  ", "date": "2019.12.05", "title": "Йордан Цонев: За нас 8 лв. партийна субсидия на глас не е прекрасно решение, бихме подкрепили 10-11 "}
{"url": "http://epicenter.bg/article/Ivan-Geshev-s-podrobnosti-za-bandata--otkradnala-nad-60-mln--evro-ot-47-firmi-i-kompanii/200678/3/0", "text": "Новият главен прокурор Иван Гешев разкри ексклузивни подробности за групата, измамила фирми от Съединените щати, Канада и Западна Европа с над 60 милиона евро, която беше задържана у нас, съобщи БНТ. 7 души са арестувани у нас от групата.   Сред тях са един гражданин на Ливан и един на Ирак. Двамата чужденци са постоянно пребиваващи в нашата страна, а ливанецът е близък до бивши собственици на голям търговски център в столицата.   Групата е действала на база бизнес шпионажа, но в киберпространството. Проучвала е компании, които търгуват с други свои контаргенти, но в отдалечение страни. Според разследващите групата е действала поне от една година.   Антимафитотите попадат на следите на измамниците във виртуалното пространство. Установяват, че един от заподозрените пробива мейл сървъри на големи фирми и в реално време копира бизнес-кореспонденцията им.   \"Следи се внимателно комуникацията и когато наближи момента на плащането за съответната стока и услуга, се изпраща фалшив имейл, който имитира имейла на контрагента с малка разлика - сменя се една буква или цифра. И се поканва партньорът да плати, обаче на нова сметка. Банковата сметка е на муле в България\", каза Гешев.   След това измамниците прехвърлят откраднатите парите по сметки в държави от Средния изток, където банковата система е по-либерална и без проблем се теглят големи суми в брой. От там, през офшорни компании, парите се връщат към лидерите на групата у нас. Ливанецът и иракчанинът са основните хора, хора със сериозни възможности. Между другото са пострадали доста сериозни фирми.   Две в САЩ занимаваща се една с търговия с метали и една с медицинско оборудване, обясни зам.-главният прокурор Гешев. По тази схема са откраднати пари още от над 47 компании във Великобритания, Испания, Италия, Полша, и Канада. Петима от задържаните са българи на средно и ниско ниво в групата.   \"Това, което можем да кажем на жаргон \"мулета\", които са използвани за регистриране на банкови сметки. Съответно за получаване на интернет-банкиране, за да може после парите да се превеждат без лично посещение на банката по интернет. И един-двама, които са организирали комуникацията\", допълни Иван Гешев.   Според разследващите за мулета са привличани безработни, които са търсили работа чрез обяви в интернет. При редица обиски в различни помещения днес са иззети много доказателства, включително за банкови преводи от компании към мулета в България. Възможно е да се окаже, че измамените фирми са много повече от 47, както и, че мулетата са много повече от установените до момента пет.   ", "date": "2019.12.05", "title": "Иван Гешев с подробности за бандата, откраднала над 60 млн. евро от 47 фирми и компании"}
{"url": "http://epicenter.bg/article/Prof--Oleg-Asenov--Nyama-prichini-za-otlagane-na-tol-sistemata-/200693/4/0", "text": "Агенция „Пътна инфраструктура“ и Световната банка - консултант на държавната пътна администрация, организират днес форум във връзка с въвеждането на тол системата. Срещата е в рамките на общественото обсъждане на проекта на тарифа на тол таксите, което продължава до 16 декември. Сред участниците във форума се очаква да са министърът на регионалното развитие и благоустройството Петя Аврамова и министърът на транспорта Росен Желязков, както и депутати.    Срокът 1 март 2020 г. за въвеждане на тол системата е напълно реалистичен, заяви пред БНР проф. Олег Асенов – член на УС на Агенция „Пътна инфраструктура“. Според него няма причини за отлагането ѝ.    „Актуализираният анализ, който ние възложихме на колегите от Световна банка във връзка с публикуването на новата тарифа за обществено обсъждане, показва, че основните стоки и услуги ще поскъпнат средно между 1 и 2 стотинки за килограм и литър. Това е очакването“, посочи той в предаването \"Преди всички\".    Проф. Асенов подчерта, че с транспортния бранш се води конструктивен диалог и изрази надежда, че до Коледа ще постигнат консенсус за приемане на тарифа, с която да тръгне системата:    „Днешният форум е още една стъпка в намирането на консенсуса и баланса. Въвеждането на тол системата е не просто едно техническо действие, това е инфраструктурна реформа, която засяга много страни. Тези страни трябва да намерят консенсусния начин за това въвеждане, за да бъде тя ефективна. Разговаряме и от гледна точка на техните искания има чуваемост. Имаме желание за дискусия и да намерим и чуем всички страни и да вървим напред към тази реформа,“ заяви проф. Асенов.    По думите му от гледна точка на техническа готовност системата има такава да работи както с бордови устройства, така и с GPS тракери.  ", "date": "2019.12.05", "title": "Проф. Олег Асенов: Няма причини за отлагане на тол системата "}
{"url": "http://epicenter.bg/article/Plamen-Grozdanov--Reaktsiyata-na-Moskva-e-ochakvana--vaprosat-e-zashto-se-zabavi/200723/11/0", "text": "„ . Това коментира пред БНР бившият ни посланик в Русия (2006 г. - 2012 г.) Пламен Грозданов.  Припомняме, че днес, 5 декември, Министерството на външните работи на Руската федерация обяви за персона нон грата български дипломат от посолството ни в Москва. На 28 октомври пък българското МВнР връчи нота на руския посланик в София, с която постави срок от 24 часа на руски дипломат да напусне България.   Забавянето на руската реакция според Пламен Грозданов е свързана с по-широк кръг от въпроси.  , заяви той в предаването „12 плюс 3“.  Според Грозданов не са основателни обвиненията, че България забавя построяването на продължението през територията ни на „Турски поток“: „   \"Ние не сме нито Белград, нито някоя друга страна, която може да вземе тези решения, без да бъдат съгласувани на ниво ЕС. Ние спазваме тези процедури, за да не се получи отново да поемем ангажименти, които след това не можем да изпълним\", каза бившият посланик в Москва.    подчерта Грозданов.  Според него   защото най-добрата транзитираща страна за подобни проекти за руски газ пред Черно море е България.   Той заяви,   По думите се работи във връзка с посещението на Владимир Путин в България.   уточни той.  Според него реакцията на българските управляващи трябва да бъде спокойна.   Предварителните разчети са продължението на „Турски поток“ е да бъде готово до края на 2020 г. , добави той. ", "date": "2019.12.05", "title": "Пламен Грозданов: Реакцията на Москва е очаквана, въпросът е защо се забави"}
{"url": "http://epicenter.bg/article/Trilogiyata-na-Isabel-Aliende-izliza-s-novo-oformlenie/200732/6/0", "text": "На 6 декември  трилогията „Къщата на духовете”, „Дъщеря на съдбата” и „Портрет в сепия” на Исабел Алиенде излиза от печат с ново художествено оформление, дело на Дамян Дамянов. Изданията са жест на уважение на издателство „Колибри” към ценителите на латиноамериканската проза и специално към почитателите на именитата разказвачка.   (превод: Венцеслав Николов, цена: 18 лв.,448 стр.) е величествена семейна фреска, чието действие се развива на фона на действителност, която се различава значително от европейската. През 1994 г. излиза едноименният филм на големия режисьор Биле Аугуст с участието на Джеръми Айрънс, Мерил Стрийп, Глен Клоуз, Уинона Райдър, Антонио Бандерас и Ванеса Редгрейв.   (превод: Людмила Петракиева, Катя Диманова, цена: 18 лв.,352 стр.) е всеобхватен и въздействащ портрет на цяла една епоха, богат на характери, история, насилие и състрадание. В лицето на Елайза Алиенде създава най-привлекателната си героиня, жадна за приключения, независима духом и крайно неконвенционална като начин на мислене и постъпки.   (превод: Маня Костова, цена: 18 лв., 304 стр.) е исторически роман за края на XIX век в Чили и поредна великолепна семейна сага, която Исабел Алиенде е населила с героите от първите два романа на трилогията „Къщата на духовете“ и „Дъщеря на съдбата“. След една нещастна любов Аурора дел Валие решава да проникне в тайните на миналото и да открие какво е оказало такъв разрушителен ефект върху бъдещето й.   „ “ 1982), която днес е едно от митичните заглавия на латиноамериканската литература.  темите, които превърнаха Исабел Алиенде в една от най-популярните разказвачки на нашето време – на първо място любовта, но също войната, самотата, бремето на спомените и старостта, както и страховете и болестите, които са неразделни от зимата на човешкия живот. На български са издадени всички книги на Алиенде, включително „Порцелановата нимфа“ - първата й книга за оцветяване, подходяща за хора от всички възрасти.", "date": "2019.12.05", "title": "Трилогията на Исабел Алиенде излиза с ново оформление"}
{"url": "http://epicenter.bg/article/-Mond--Frenskite-Alpi-sa-bili-bazata-na-ruskite-shpioni-v-Evropa--deystvali-i-v-Balgariya/200671/7/0", "text": "15 руски шпиони са използвали френските Алпи като база за операции в цяла Европа.  Френският вестник “Монд” съобщава, че агентите принадлежат към елитно звено на руската военна разузнавателна служба ГРУ, което е отговорно за убийството на договори, саботажите и управлението на мъртви пощенски кутии. Говори се, че един от шпионите е участвал в опита за покушение срещу бившия руски двоен агент Сергей Скрипал и дъщеря му Юлия.    Разследванията на западните разузнавателни служби след нападението над Скрипал през март 2018 г. доведоха до следите на шпионите. Между 2014 и 2018 г. руските агенти многократно са пребивавали в малки градове в югоизточна Франция, включително Анемас, Шамони и Евиан. Шпионите са били активни в България, Молдова и Черна гора, но не и във Франция.  Според авторитетното издание “Монд” става въпрос за безпрецедентна операция, която е започнала през пролетта на 2018 г. В нея са участвали британски, френски и швейцарски разузнавателни служби, както и техни партньори и по-специално тези от САЩ. Благодарение на тази операция е съставен списък от петнадесет руски военни разузнавачи ( ГРУ). Те са били членове на едно и също звено, специализирано в атентати и са действали в Европа от 2014 г. до края на 2018 г.    Тази акция по залавянето на голям брой убийци, в която съществен принос има и Генералната дирекция за вътрешна сигурност на Франция DGSI показва, че петнадесетте офицери от ГРУ са преминали транзитно и са пребивавали във Франция през този период. Някои от тях са пребивавали по-често, други веднъж или два пъти. Те пристигали от Лондон, Москва, Испания или Швейцария. Шестоъгълникът е използван за да послужи за така наречения етап на “сигурност”, преди тези агенти, владеещи подземни техники, да достигнат до крайната си дестинация.    Агентите на ГРУ най-редовно са отсядали в една и съща област, в Савоа, в градове като Анемас, Евиан или Шамони и в по-изолирани градове. Преди това те често кацали в Роаси или Лион, а един път и в Ница, преди да пренощуват в хотел в Кан. Често пъти обаче отивали и в Женева. Те наемали коли, за да отидат до Савоа. Този граничен регион с Швейцария, според френското контраразузнаване, е използван като резервна и логистична база за действията на ГРУ, които са били проведени на територията на цяла Европа.    Вчера германското правителство изгони двама служители на посолството на Русия заради убийството в Берлин на бивш чеченски полеви командир. Двама служители на руското посолство в Германия бяха обявени за персона нон грата, защото руските власти, въпреки повторните и настойчиви искания, не са оказали достатъчно съдействие за разследването на убийството в берлинския парк Тийнгартен, извършено на 23 август 2019 г.    За последен път представителят на германското външно министерство Андреас Михаелис се обърна към руския посланик Сергей Начаев с подобна молба на 20 ноември. „Но руската страна бавеше изпълнението на искането на германското правителство за оказване на съдействие при разследването на престъплението“, се казва ше в съобщението на МВнР в Берлин. По-рано Федералната прокуратура, която пое разследването на гръмкото убийството съобщи, че има основания да предполага, че руските власти вероятно са отговорни за него.    След покушението срещу бившия агент Сергей Скрипал и неговата дъщеря във Великобритания през май 2018 г., за което са заподозрени служителите на ГРУ, 15 страни-членки на ЕС изгониха над 30 руски дипломати.    ", "date": "2019.12.05", "title": "“Монд”: Френските Алпи са били базата на руските шпиони в Европа, действали и в България"}
{"url": "http://epicenter.bg/article/2020-godina-shte-e-visokosna/200686/10/99", "text": "2020 година ще е високосна година и ще има 366 дни, вместо 365. Всички знаят, че допълнителният ден, който се добавя през високосна година, е 29 февруари. Това добавяне към всяка четвърта година е нужно, за да бъдат в синхрон астрономическата година и сезоните, напомня Дарик. Обиколката на планетата ни около Слънцето отнема малко повече от 365 дни, затова е необходимо прибавянето на цял ден в определена периодичност. Правилото е заставено от Григорианския календар, според който всички години, кратни на 4 са високосни, а изключение правят само тези, които са кратни на 100 и не са високосни. Високосната година е възникнала преди хиляди години. Още древните астрономи забелязали, че Земята обикаля около Слънцето не точно за 365 дни, а за 365 дни и 6 часа. Терминът \"високосна година\" за пръв път е бил въведен в Римската империя от Юлий Цезар. Годината с допълнително денонощие получила специално наименование – bix sexus, което в превод от латински означава „вторият шести”. Допълнителното денонощие било присъединено към най-късия месец – февруари, за да не се нарушава логиката на другите стандартни месеци. Суеверните хора вярват, че през високосна година не бива да се правят редица неща, като например да сключват брак. Смята се, че сключените през високосна година бракове не могат да бъдат щастливи – или ще се разпаднат бързо, или някой от двойката ще овдовее, или младоженците няма да се чувстват добре заедно и скоро ще започнат да си изневеряват. Разводът в такива години също не е препоръчителен, защото хората, които се развеждат във високосни години, трудно се задомяват повторно.  Старо поверие гласи, че бременните жени не бива да се подстригват във високосна година. Старите баби разправят, че ако това се случи, детето ще роди слабоумно. Смята се също, че децата родени на 29 февруари, трябва да празнуват рождения си ден на 28 февруари или на 1 март. Други пък вярват, че високосната година покосява хората и в такива години броят на смъртите се повишава. Има вярване и, че природата се бунтува през високосни години. Суеверията гласят, че се случват повече природни бедствия.Има дори суеверие, че краят на календара на маите се пада във високосна година. Старите баби пък смятат, че през високосни години не бива да променяме нищо. Смята се още, че промените през високосната година са пагубни и безперспективни. Според поверието не е желателно да си смените работата, жилището или дори цвета на косата през такава година. Какво остава пък за развод или смяна партньор. Затова не бива да се започва нищо ново през високосна година – нито нов бизнес, нито ремонт, нито пък да си купите нов автомобил. Също така не бива да споделяме плановете си за бъдещето, тъй като няма да имаме късмет. Някои пък вярват, че във високосна година не бива да се берат гъби, защото веднъж на четири години мицелът се изражда, от което гъбите могат да станат отровни и да попият химични елементи, злоба, проклятия и гняв, излъчен при вещерски обреди. Всички тези суеверия обаче не са доказани научно, нито пък са подкрепени от статистиката, но ако все пак сте силно суеверни и искате да се застраховате, старите баби имат и друго поверие, което гласи, че преди да вземете важно решение, трябва да застанете по залез слънце с лице на запад и кажете на глас: „Високосна година, остави за себе си лошото, а за мен – само добро”. Ако пък сте от суеверните оптимисти, то тогава за вас има други поверия, които може да изпълните през високосна година. Смята се, че е на късмет да ни окъпе първият дъжд във високосната година. Дебелият сняг пък значи добра реколта. Годината ще е добра за всички, които се разделят със старите си страхове. В миналото се е вярвало, че високосната година носи лош късмет и че начинът да се предпазим от него, е да носим сребро. Поверието за среброто е старо. Още в Древен Китай смятат, че благородният метал пази от лош късмет. У нас традицията гласи да се зашива сребърна паричка на дрехите на новородено, а зрелите хора да носят сребърен накит за късмет. Според някои вярвания трите години, които предхождат високосната са подвластни на Слънцето и през тях се носи злато. Високосната година е под влиянието на Луната. Старият алхимичен символ за сребро е непълна луна, и заради това през високосните години трябва да носим сребърни накити.", "date": "2019.12.05", "title": "2020 година ще е високосна"}
{"url": "http://epicenter.bg/article/Traditsionni-retsepti-za-Nikuldenskata-trapeza/200705/9/25", "text": "Наближава Никулден! В деня на светеца на трапезата освен рибник и обредни хлябове, трябва да има и постни ястия, като варена царевица, жито, постни сърми, чушки, боб.     Необходими продукти: риба - 350 г шаран масло - 60 г прясно моркови - 100 г целина - 1/2 глава (50 г) + листа лук - 50 г магданоз - 60 г магданозени корени картофи - 250 г домати - 150 г девесил дафинов лист черен пипер на зърна лимони сол   Начин на приготвяне: Шаранът се почиства и се измива. Залива се със студена вода, посолява се и се вари 10-15 минути. Бульонът се прецежда и се кипва отново. Към него се прибавя предварително накълцаните и задушени в мазнина лук, моркови, целина и магданозени корени.   След 10-тина минути се добавят нарязаните на кубчета картофи, шарана, обелените и ситно нарязани червени домати, листата от целина, черния пипер, дафиновия лист и девесилът.   Когато картофите омекнат, чорбата се отстранява от котлона и се поръсва със скълцан магданоз. Посолява се на вкус и се поднася с резенчета лимон.     Необходими продукти: шаран - 1, 500 кг ориз - 1 каф чашка стар лук - 1 глава пушен бекон - 300 г гъби - 300 г лимони - 1 бр. домати - 1 бр. бяло вино - 150 мл сол черен пипер пушен червен пипер - на вкус магданоз девесил мента   За украса: маслини лимони - 1 бр. зелена салата - листа зелен лук - пера   Начин на приготвяне: Почистеният и измит шаран се осолява, натрива се със смлян пипер и се полива със сока от един лимон. След което се прибирав хладилник, за да се приготви плънката.   Лукът, беконът, домата и гъбите се нарязват на дребно. Прави се запръжка, към която се прибавят ориза и чаша хладка вода. Пържи се до прозрачност.   Към сместа се добавят гъбите и пушения бекон и се долива ощя малко вода. След няколко минути се слага и виното.  Готви се до изпаряване на алкохола.   След като плънката е полуготова, се овкусява със сухите и зелените подправки.   Шаранът се пълни с изстиналата плънка, зашива се с конец и се слага върху хартия за печене в подходяща тава. Отгоре се намазва с олио и се поръсва с червен пипер.   Рибата се пече на 200 градуса в началото, а после се намалява на 180-150 градуса.   Шаранът е готов, щом придобие приятен кафеникав загар.", "date": "2019.12.05", "title": "Традиционни рецепти за Никулденската трапеза"}
{"url": "http://epicenter.bg/article/Boyko-Borisov--88--ot-germanskite-firmi-otnovo-biha-investirali-u-nas/200684/2/0", "text": "В България има отлични условия за развитие на бизнеса. Неслучайно, според проучванията, 88% от германските фирми отговарят положително на въпроса дали отново биха инвестирали у нас. Това заяви премиерът Бойко Борисов на среща с представители на Германо-българската индустриално-търговска камара и Източната комисия на германската икономика, съобщиха от правителствената информационна служба. На разговора с министър-председателя Бойко Борисов в Министерски съвет присъстваха представители на големи германски фирми, които искат да развиват и разширяват своя бизнес в България. Перспектива за бъдещи инвестиции е интересът, проявяван от германски компании към сферата на транспортна инфраструктура, енергетика и енергийна ефективност, управление на води и отпадъци, машиностроене, производство на автомобилни части и детайли, електроника и електротехника, хранително-вкусова промишленост и др. Участниците в срещата приветстваха личната ангажираност на министър-председателя Бойко Борисов за увеличението на германските инвестиции в България. „Връзките между двете държави са изключително добре развити. Над 1400 германски фирми, в които работят над 60 000 души, са представени в България. „Развитието на нашите връзки е изключително позитивно“, подчерта Януш Кулик, говорител на работната група за Югоизточна Европа при Германската източна бизнес асоциация. Германия остава водещ външнотърговски партньор на България. За периода януари – август 2019 г. Износът ни за Германия е в размер на 2,876 млрд. Евро и бележи ръст от 1.3% спрямо същия период на 2018 г. „България е една от малкото държави по света, която може да се похвали, че има положително търговско салдо с Германия“, каза премиерът Борисов. През 2018 г. стокообменът между двете държави достигна до рекордните 8 153 млн. евро и се очаква тази година да бъде над 9 млрд. евро. За 2018 г. преките чуждестранни инвестиции от Германия възлизат на 105.4 млн. евро. Около 30% от 100-те най-големи инвеститори в България са германски или с германско участие. Германия е водещ туристически партньор на България сред страните от ЕС и е един от най-важните пазари за българския туристически продукт. За 2018 г. Страната ни е посетена от над 850 000 немски туристи.", "date": "2019.12.05", "title": "Бойко Борисов: 88% от германските фирми отново биха инвестирали у нас (ВИДЕО)"}
{"url": "http://epicenter.bg/article/Ruskoto-Vanshno-privika-poslanika-ni--ekspulsirat-balgarski-diplomat-ot-Moskva-/200685/2/0", "text": "Посланикът на Република България в Руската федерация Атанас Кръстин беше извикан днес в Министерството на външните работи в Москва, където му бе връчена нота.   Това съобщиха от пресцентъра на Министерството на външните работи.    С нея, позовавайки се на принципа на реципрочността,      Българският дипломат е с ранг, равностоен на ранга на руския дипломат в София, който бе обявен за персона нон грата в края на октомври 2019 г. - първи секретар на посолството.   Припомняме, че на 28 октомври МВнР съобщи, че е връчило нота на руския посланик у нас Н. пр. Анатолий Макаров, която постави срок от 24 часа на обвинения руски дипломат да напусне България.        Дипломатическоно ни ведомство е било сезирано от Прокуратурата на Република България и от ДАНС.  .    Потвърдено е, че дипломатът е осъществявал разузнавателна дейност, като е провеждал регулярни конспиративни срещи с български граждани, включително и с ръководен служител, разполагащ с достъп до класифицирана информация на Република България, ЕС и НАТО.   \"Разбира се ние ще разгледаме ответни мерки, както е прието в дипломатическата практика\", каза той. Първият секретар на руското посолство в София имаше 24 часа да напусне страната ни.    ", "date": "2019.12.05", "title": "Руското Външно привика посланика ни, експулсират български дипломат от Москва "}
{"url": "http://epicenter.bg/article/Dnes-izticha-krayniyat-srok-za-podavane-na-dokumenti-na-kandidatite-za-generalen-direktor-na-BNR/200688/2/0", "text": "Днес в 17,00 ч. изтича крайният срок за подаване на документи на кандидатите за генерален директор на Българското национално радио, напомнят от медията. Съветът за електронни медии обяви процедурата за избор, след като прекрати предсрочно мандата на Светослав Костов.    Конкурсът за избор на нов генерален директор на общественото радио идва по-малко от половин година след избора на Светослав Костов на поста на 28 юни. На 17 октомври обаче СЕМ прекрати предсрочно мандата му след безпрецедентното спиране на ефирното излъчване на програма „Хоризонт“ за близо 5 часа на 13 септември и след създалото се напрежение в радиото.    За временно изпълняващ длъжността беше избран Антон Митов. Приетата от СЕМ процедура за избор на генерален директор на БНР предвижда, че в срок до 8 януари медийният регулатор оповестява на интернет страницата си кандидатите, допуснати до участие. Изслушванията им ще се проведат на 20 и 21 януари, а самият избор ще бъде на 22 януари.    Ако никой от кандидатите не получи най-малко три гласа, един час по-късно се насрочва второ заседание на СЕМ. В случай, че и на него няма избран генерален директор отново час по-късно се насрочва ново заседание. Ако и на третото поредно заседание не бъде избран генерален директор на БНР, процедурата се прекратява.", "date": "2019.12.05", "title": "Днес изтича крайният срок за подаване на документи на кандидатите за генерален директор на БНР"}
{"url": "http://epicenter.bg/article/Krasimir-Valchev--Dnes-berem-plodovete-za-tova--che-pestyahme-predhodni-desetiletiya-ot-obrazovanie/200694/2/0", "text": "Резултатите от образованието са дългосрочни и днес берем плодовете за това, че пестяхме предходни десетилетия от образование. Това каза министърът на образованието Красимир Вълчев по време на дебата за бюджета на образованието за 2020 г., предаде репортер на Агенция „Фокус“.    „Благодаря на всички, които взеха отношение по чл. 16 и изказаха мнение по отношение на финансирането на образованието. Системата на образованието е най-голямата публична система. Има близо 4000 институции в нея. Близо 150 хил. работещи. Ако аз съм на ваше място сигурно ще намеря не 5, не 10, а сигурно 50 нефинансирани дейности. Всяка една от тези институции има десетки потребности. В никакъв случай с един бюджет не можем да финансираме всички тези потребности“, обясни Вълчев.    „Средствата никога не са достатъчни, никога не са били и толкова много. 600 млн. е реалното увеличение за следващата година без увеличението за средствата от ЕС. Тук добавям и тези 70 млн. лв., които са допълнително заложени за изграждането на детски градини и доизграждането на училища. Най-голямото увеличение действително е за учители“, допълни още министърът.    Според него не може да се приложи принципа, че ще се финансира само това, което даде резултат. „Ще поливаме това дърво, което даде плодове. Тук логиката е обратното, първо трябва да полеем, после да берем плодове“, обясни още Красимир Вълчев.    \"Имаме нужда от повече технически кадри. Така ще се случат повече национални и външни инвестиции, каза министърът на образованието по време на представянето на Рейтинговата система на висшите учебни училища в България за 2019 г.    Министър Вълчев посочи, че рейтинговата система е един от добрите примери за международно разпознаваема и оценена система. „Тя ни дава инструмент да провеждаме политика за приема и финансирането на висшето образование“, посочи той.    Вълчев обърна вниманието и на училищното и предучилищно образование, като отбеляза голямата нужда от учители.  „Не можем да рискуваме да останем без учители и затова провеждаме политика с допълнително финансиране на приоритетните професионални направления. Важно е не само да мотивираме повече кандидат-студенти, но да мотивираме и учениците, които завършват с най-добри резултати“, посочи той.    За да се мотивират учениците МОН ще предложи промяна в Постановлението за стипендиите. „За да може 10- те % от студентите най-висок резултат от ДЗИ по Български език и литература да се включат в педагогическо и инженерно направление да получават трета стипендия“, обясни той.", "date": "2019.12.05", "title": "Красимир Вълчев: Днес берем плодовете за това, че пестяхме предходни десетилетия от образование"}
{"url": "http://epicenter.bg/article/Toma-Bikov--Otnosheniyata-mezhdu-Balgariya-i-Rusiya-nyamat-promyana/200695/2/0", "text": "Отношенията между България и Русия нямат промяна.   Това заяви депутатът от ГЕРБ Тома Биков пред журналисти в НС във връзка с обявяването на български дипломат от посолството ни в Москва за персона нон грата от Русия.    \"Това е едно реципрочно действие, което Руската страна е длъжна да направи след отзоваването на руския дипломат от България. Доколкото разбрах от външния ни министър Екатерина Захариева разговорът в посолството е бил съвсем добронамерен към нашия дипломат. За това и смятам, че отношенията между България и Русия нямат промяна\", разкри още той.  \"Общите проекти и добронамереността между двете страни остава валидна\", допълни депутатът от ГЕРБ.    \"Тези действия нямат връзка с \"Турски поток\", заяви Тома Биков. Припомняме, че вчера руският президент Владимир Путин, че \"България умишлено протака продължението на \"Турски поток\".", "date": "2019.12.05", "title": "Тома Биков: Отношенията между България и Русия нямат промяна"}
{"url": "http://epicenter.bg/article/Rumen-Radev--Inovatsiite-sa-klyuchov-instrument-za-ustoychivo-badeshte/200698/2/0", "text": "За мен е изключително удоволствие да бъдем заедно на поредния форум, за да отчетем прогреса, да очертаем посоките на бъдещето и да отличим хората, които допринасят изключително много за този прогрес. Това каза президентът Румен Радев, по време на 15-ия национален иновационен форум „Иновации и икономически растеж“, предаде Агенция „Фокус“.    „Иновациите са ключов инструмент за устойчиво бъдеще. Иновациите са отражение на националните амбиции за бъдещето. Те са отражение на ефективността на взаимодействие между държавните институции и бизнеса, науката и образованието“, добави Радев.  „Този форум има своето особено място, има дълбок смисъл, защото той чертае промените, дава и насоките. Днес иновационната дейност и в Европа и в България е изправена пред редица предизвикателства. Европа изостава, изостава от световните информационни лидери – САЩ, Корея, Китай, Япония, където иновациите са национална политика. Където съревнованието на политическата арена, съревнованието за надмощие се реализира чрез иновации. Там, където има много добра симбиоза между бизнес, между държава и образование. Това е един модел, към който не само трябва да се анализираме, а трябва да се стремим към него“, каза още президентът.    По думите му Европа има и друг проблем – това е нехармоничното развитие на отделните държави. „Специално за България нещата не стоят по най-добрия начин. Затова, когато участвам на международни форуми настоявам за равномерно разпределение на образователната и научна инфраструктура и програма. Това е най-добрият начин за сближаване, за постигане на параметрите за устойчиво развитие. Неслучайно във всички мои пътувания, където включвам бизнес делегации, целта ми е да има такива фирми, които залагат на иновациите, защото това е бъдещето“, посочи още той.    „Остава ни една година до приключване на програмния период. Иноваторите, хората с амбиции, хората с възможности срещат затруднения, при достъп до финансиране, при реализиране на програма. Ние сме далеч от средния за Европа процент за научни дейности. Далеч сме от нашите собствени цели, които сме си поставили постигане на поне 1.5%. Най-показателно е, че основният инвеститор в постигането на тази цел е българският бизнес, а не държавата. Затова трябва да се бие камбаната, затова трябва да се алармира непрекъснато. Светът върви от количествен към качествен скок и то точно в иновациите. Не можем с такъв дял на финансиране изобщо да стъпим на арената, където се води голямото съревнование“, каза държавният глава.    „Това разкрива и дълбока институционална недостатъчност при формиране и реализиране на политиките за иновации. България се води сред плахите иноватори в Европа, но вие сте смели хора. Мисля че имаме достатъчно и основа и постижения и амбиции да разгърнем една много по-сериозна политика и да видим високи резултати“, допълни Радев.  “Важно е, че този форум събира съмишленици. Да мислим напред, така че иновативната дейност да не бъде съсредоточена само в няколко центъра, а да намери широко разпространение в България“, обясни още той.  „Вие сте хора, които най-добре разчитат моделите, най-добре отчитат тенденциите и ви приканвам да бъдете по-смели в своите искания и идели. Иновативността винаги е била присъща на българина. Желая ви успех и продължавайте смело и неотклонно по пътя, който сте поели, защото това е бъдещето“, завърши Румен Радев.", "date": "2019.12.05", "title": "Румен Радев: Иновациите са ключов инструмент за устойчиво бъдеще"}
{"url": "http://epicenter.bg/article/Lozan-Panov-ne-otreche--che-e-naznachen-za-predsedatel-na-VKS-ot-premiera-Boyko-Borisov-/200703/2/0", "text": "Председателят на Върховния касационен съд (ВКС) Лозан Панов индиректно призна, като не отрече, че през 2015 година е назначен лично от премиера Бойко Борисов на поста, който заема,    В сряда министър-председателят заяви в телевизионно интервю, че той \"най-много\" е подкрепил Лозан Панов за председател на ВКС.    \"Той нямаше да стане съдия, ако аз не го бях подкрепил\", заяви Борисов.    В четвъртък, преди заседанието на Пленума на Висшия съдебен съвет (ВСС) Панов коментира казаното от премиера, като призова да бъде извършено \"разследване за търговия с влияние\" във връзка със собствения му избор за председател на ВКС.    \"В рамките на няколко седмици и главният прокурор, и министър-председателят оповестяват данни за търговия с влияние. Главният прокурор каза, че изборите за висши длъжности в съдебната система се извършват в други две сгради, а премиерът призна, че оказва влияние върху един такъв избор. Ще ви припомня един друг казус – \"Яневагейт\" и записите на разговорите между бивш председател на Софийския градски съд и редови съдия. Тогава отново главните герои бяха министър-председател и главен прокурор. Този път обаче самите те оповестяват данни за търговия с влияние\", призна Панов.    \"Въпросът, който задавам е, къде са разследващите органи. Не съм имал разговор на четири очи с министър-председателя, а това, което остана под линия, беше – две каки си говорят. За да не остане сега под линия, че две батки си говорят, бих призовал разследващите органи с оглед оповестените данни за търговия с влияние да започнат разследване\", каза още председателят на ВКС.    Той очаквано се противопостави и на идеята на премиера за назначаването на независим прокурор, който да може да разследва главния във връзка с препоръките на Венецианската комисия.    \"Звучи странно назначаването на независим прокурор, разследващ главния прокурор, който да се избира от 2/3 от Прокурорската колегия. Доколко независим ще бъде той, след като изборът ще бъде осъществен от бивши и бъдещи подчинени на главния прокурор? Но един задочен разговор с премиера ще се тълкува отново като политическо говорене. Всяка моя дума може да бъде интерпретирана като политическо говорене\", каза Панов, макар че очевидно не си спести негативния коментар за предложението на правителството.    С изказването си Панов, може и да избегна политическите оценки, но влезе в колизия с мнозинството от българските държавни обвинители.    Само последната декларация на Асоциацията на прокурорите, която се обяви срещу опитите за саботиране и нерегламентирания политически натиск за назначаването на Иван Гешев за главен прокурор бе подкрепена от над 1200 прокурори от цялата страна.    Един от проводниците на атаките срещу легитимността и прозрачността на продължилата четири месеца процедура за избор на \"обвинител №1\" бе именно Лозан Панов.  ", "date": "2019.12.05", "title": "Лозан Панов не отрече, че е назначен за председател на ВКС от премиера Бойко Борисов "}
{"url": "http://epicenter.bg/article/Goranov--Ne-mi-e-izvestna-dogovorka-mezhdu-Borisov-i-Ninova-za-partiynite-subsidii-/200709/2/0", "text": " Това каза министърът на финансите Владислав Горанов за информацията на Мустафа Карадайъ, че има договорка между Корнелия Нинова и Бойко Борисов за 8 лв. партийна субсидия за глас, предаде репортер на Агенция \"Фокус\".    \" , заяви финансовият министър.    Той поясни, че има твърда позиция, заявена още през лятото.    \"Не мисля, че оттогава досега нещо се е променило, за да се налага промяна на тази позиция\", допълни още министърът.    На въпрос дали е възможна крачка назад, Горанов посочи, че това е същият въпрос, зададен по друг начин.    \"  добави той.  ", "date": "2019.12.05", "title": "Горанов: Не ми е известна договорка между Борисов и Нинова за партийните субсидии "}
{"url": "http://epicenter.bg/article/Borisov-se-pohvali-s-danni-na-NSI--Prodalzhavame-da-rabotim-s-visoko-tempo-za-vsichki-grazhdani/200714/2/0", "text": "За пореден път тази година резултатите показват, че посоката за развитие на страната ни е правилна. Това написа министър-председателят Бойко Борисов в профила си във ''Фейсбук\".    \"Продължаваме да работим с високо темпо за всички български граждани. Възходящата тенденция на икономика ни продължава. 3.7% е ръстът на БВП на страната ни през третото тримесечие на 2019 г. спрямо съответното на 2018 г.\", заяви премиерът.    \"Това е четвъртият най-добър резултат в целия ЕС\", написа ооще Борисов.  ", "date": "2019.12.05", "title": "Борисов се похвали с данни на НСИ: Продължаваме да работим с високо темпо за всички граждани"}
{"url": "http://epicenter.bg/article/Karakachanov-i-general-Botsev-shte-praznuvat-s-voennite-moryatsi-na-Nikulden-/200717/2/0", "text": "Министърът на отбраната Красимир Каракачанов и началникът на отбраната генерал Андрей Боцев ще участват в поредица събития във Варна, свързани с Военноморските сили (ВМС), и ще почетат деня на закрилника на моряци и рибари Свети Николай Чудотворец (Никулден) утре, 6 декември. Това съобщиха от пресцентъра на МО.    Празничният ден ще започне с посещение във Висшето военноморско училище (ВВМУ) „Н. Й. Вапцаров“ във Варна, където официално ще бъде открит ремонтиран учебно-спортен комплекс. Пред гостите началникът на ВВМУ флотилен адмирал професор д.в.н. Боян Медникаров ще представи перспективите за развитие на нови високотехнологични образователни програми.    От 11.00 часа пред православния храм „Свети Николай Чудотворец” във Варна ще се проведе военен ритуал и ще бъде отслужен молебен за здраве и сила на всички моряци. След него ще бъде раздаден рибен курбан на граждани и гости, приготвен в походна кухня от готвачи от ВМС.    От 14.00 ч министърът на отбраната Красимир Каракачанов и началникът на отбраната генерал Андрей Боцев ще участват в церемонията за приемане на вертолет AS 365N3 „Dauphin” (Дофин) в състава на Морската вертолетна авиобаза „Чайка”.    На празничните прояви за Никулден ще присъстват още заместник-министърът на отбраната Анатолий Величков, заместник-началникът на отбраната вицеадмирал Емил Ефтимов, командирът на ВМС контраадмирал Кирил Михайлов, председателят на Комисията по отбрана в 44-о Народно събрание Константин Попов и др.  ", "date": "2019.12.05", "title": "Каракачанов и генерал Боцев ще празнуват с военните моряци на Никулден "}
{"url": "http://epicenter.bg/article/BSP--Premierat-i-pravitelstvoto-da-se-opitat-da-normalizirat-otnosheniyata-s-Rusiya-/200724/2/0", "text": "„ Това заяви зам.-председателят на Народното събрание Кристиан Вигенин. Той обясни, че отговорът на Борисов относно ситуацията не е бил премерен и ясeн по отношение на строителството на \"Турски поток\".   „ , завърши Вигенин.  ", "date": "2019.12.05", "title": "Кристиан Вигенин: Призоваваме управляващите да нормализират отношенията ни с Русия!"}
{"url": "http://epicenter.bg/article/Ivo-Hristov--Agrosubsidiite-da-badat-obvarzani-s-garantiraneto-na-pravata-na-rabotnitsite-/200725/2/0", "text": "„Проучването е изключително полезно. Голяма част от тревожните тенденции са очертани. Български регион не е изследван като казус, въпреки че притеснителната тенденция на концентрация на земя е много сериозен въпрос, който има негативни отражения върху създаването на работни места в селските райони.“ Това коментира българският евродепутат Иво Христов, член на Групата на Прогресивния алианс на социалистите и демократите, по време на заседание на Комисията по земеделие и развитие на селските райони, на което бе представено проучване на тема „Заетост в селското стопанство в ЕС: настоящи предизвикателства и бъдещи перспективи“. Това съобщиха от пресцентъра на БСП.   В разработката място намира и проблемът с експлоатация на работници от  България и Румъния в Италия.  „Намирам за изключително важно предложението на авторите да се търси обвързване на субсидиите с това да се дадат, гарантират и спазват правата на работещите в сектор „Земеделие“. Проблемът засяга недекларирания, нерегламентирания и нелегалния труд. Освен граждани на трети страни, жертва на експлоатация са и граждани на държави членки. Ако не бъде законово обвързано предоставянето на субсидии за селско стопанство със социално отговорното поведение, мисля, че рискуваме ОСП да бъде опорочена“, каза още Христов.    По думите му, по време на преговорите по трите досиета на ОСП, този въпрос е бил поставен под формата на предложения за изменение.  „За съжаление, колегите от предния мандат не са защитили тази кауза. Надявам се, че сегашната ни комисия ще преразгледа тази позиция и ще добавим и този важен аспект в пакета с позицията на Европейския парламент относно ОСП“, добави българският евродепутат. ", "date": "2019.12.05", "title": "Иво Христов: Агросубсидиите да бъдат обвързани с гарантирането на правата на работниците "}
{"url": "http://epicenter.bg/article/Moryak-ot-flota-na-SASht-zastrelya-dvama-i-se-samoubi/200667/7/0", "text": "Общо трима души бяха убити при стрелба в американската военна база Пърл Харбър на Хавайските острови, пише БГНЕС, цитирана от Нова телевизия. Моряк от флота на САЩ застреля двама души и рани трети преди да се самоубие, обяви адмирал Робърт Чадуик. И тримата простреляни от нападателя са цивилни, които са работели за американското Министерство на отбраната. Адмиралът не посочи никакви мотиви за стрелбата. Раненият не е с опасност за живота. Базата, която се формира след сливането на историческата военноморска база Пърл Харбър и военновъздушната Хикам беше поставена в режим на извънредно положение за около два часа. Стрелбата стана три дни преди 78-та годишнина от 7 декември 1941 г., когато Япония провежда атака срещу Пърл Харбър, което включва САЩ във Втората световна война.  ", "date": "2019.12.05", "title": "Моряк от флота на САЩ застреля двама и се самоуби"}
{"url": "http://epicenter.bg/article/Frantsiya-e-blokirana-ot-mashtabna-stachka-sreshtu-pensionnata-reforma-na-Emanyuel-Makron/200669/7/0", "text": "Франция е блокирана от историческа по мащабите си стачка на държавните служители срещу пенсионната реформа на президента Еманюел Макрон. Парализирани са транспортът и услугите в цялата страна.    Опустели гари, навалица пред оскъдния транспорт и съкратени до минимум услуги - това ще бъде днешният ден на французите. Парижкото метро е почти замряло - не работят 11 линии. Ж.п. компанията „SNCF“ ще осигури едва 10% от трафика си. Влаковете из страната са рядкост, но стачката се усеща и във въздуха - съкратени са 20% от полетите за деня, 30% в „Ер Франс“, 233 полета компанията „Изи джет“.    Учениците също ще останат без уроци - стачкуват над половината френски учители, в Париж те са близо 80%. Болничният сектор ще работи на забавен ход.    Обявени са 240 митинга срещу пенсионната реформа, която предвижда универсална пенсионна система и отмяна на десетките специфични пенсионни режими. Мотивите на протестите обаче са по-широки, лидерите на т.нар. „жълти жилетки“ не закъсняха да ги подкрепят. В Париж над 6000 полицаи ще се борят с евентуални безредици.  ", "date": "2019.12.05", "title": "Франция е блокирана от мащабна стачка срещу пенсионната реформа на Еманюел Макрон"}
{"url": "http://epicenter.bg/article/Boris-Dzhonsan--Absolyutni-gluposti-sa--che-evropeyskite-lideri-sa-se-prismivali-na-Tramp-zad-garba-mu-/200670/7/0", "text": "Видеокадри, излъчени по-рано показват как някои лидери на НАТО се подиграват на президента на САЩ Доналд Тръмп по време на срещата от високо равнище в Лондон, но премиерът на Обединеното кралство Борис Джонсън побърза да отрече, че такова нещо се е случило, пише британската редакция на Huffington Post, цитиран от Агенция \"Фокус\".    Той заяви, че това са „абсолютни глупости“ и европейските лидери не са се присмивали на Тръмп зад гърба му, каквато информация се появи в много британски и световни медии. Лидерите на НАТО, включително премиерът на Канада Джъстин Трудеу и френският държавен глава Еманюел Макрон бяха заснети как, предполагаемо, се присмиват на президента по време на приема в Бъкингамския дворец, част от програмата на срещата от високо равнище на Алианса.    По време на пресконференция по-късно, и след като видеото беше публикувано от редица медии, Джонсън беше попитан дали отношението му към Тръмп е несериозно.  „Не. Това са пълни глупости. Не знам откъде дойде това“, каза той.  „Аз наистина не знам за какво става дума“, каза той, когато беше попитан отново. Тръмп от своя страна неочаквано прекрати преждевременно визитата си по случай срещата на НАТО в Обединеното кралство и реши да излети обратно към Вашингтон по-рано. Малко след като беше публикувано видеото той нарече Трудеу „двуличен“.    В своята пресконференция Джонсън избегна да спомене Тръмп, поне не и поименно, но възхвали САЩ като цяло за това, че стои „рамо до рамо“ с Великобритания.  Визитата на Тръмп идва само осем дни преди общите избори в Обединеното кралство, насрочени за 12 декември, и представляваше възможност за намесата му в тях, за която консервативната управляваща партия може и да се е тревожила.    Премиерът не пропусна да нападне опозиционната Лейбъристка партия по време на пресконференцията си, като ги обвини, че се опитват да „унищожат“ НАТО.  „Има избор между тези, които искат да подсилят НАТО и тези в лейбъристката опозиция, които всъщност искат да го унищожат, да унищожат НАТО, този алианс, който ни е държал в безопасност“, каза той.    Попитан за неговата собствена политика спрямо членството на страната в НАТО, лидерът на лейбъристите Джереми Корбин каза, че военният съюз е нещо, от което „е важно да сме част“.  Лейбъристкият лидер, който базира голяма част от кампанията си върху твърдението за това, че Джонсън ще „продаде“ британската Националната здравна служба на Тръмп, каза че е „важно“ за Лондон да има „добри взаимоотношения с всички страни\", което „включва президента Тръмп“.", "date": "2019.12.05", "title": "Борис Джонсън: Абсолютни глупости са, че европейските лидери са се присмивали на Тръмп зад гърба му "}
{"url": "http://epicenter.bg/article/Chetvarti-yuridicheski-ekspert--Dokazatelstvata-sreshtu-Tramp-za-impiychmant-ne-sa-dostatachni/200673/7/0", "text": "Трима преподаватели по право заявиха категорично пред правната комисия към Камарата на представителите в Конгреса на САЩ, че процедурата по импийчмънт срещу президента Доналд Тръмп е оправдана и дори необходима, за да бъде защитена американската демокрация, предаде Франс прес, цитирана от БТА. Четвърти юридически експерт, поканен от републиканците, обаче каза, че доказателствата срещу Тръмп не са достатъчни, за да бъдат повдигне контролираната от демократите Камара на представителите обвинения срещу президента. Изслушването в комисията премина в напрегната обстановка и бе поредното нагледно доказателство за разделението между демократите и републиканците по въпроса дали трябва да бъде отстранен държавният глава. Демократите, които засилиха позициите си, след като миналата година спечелиха мнозинство в долната камара на Конгреса, започнаха разследване за импийчмънт срещу Тръмп, след като научиха, че той е поискал от Украйна да разследва Джо Байдън - един от потенциалните му съперници на изборите догодина.   Те са убедени, че президентът републиканец е злоупотребил със своите правомощия за целите на предизборната си кампания, по-конкретно замразявайки 400 милиона долара военна помощ за Украйна, която е в конфликт с Русия. Тръмп, който категорична отрича да е нарушил правилата, нарече днес в Лондон започнатото от демократите разследване \"шега\". След два месеца на разследване, в рамките на което в комисията по разузнаването към Камарата на представителите бяха разпитани 17 свидетели, вчера правната комисия към долната камара на Конгреса започна юридически дебат, за да определи дали поведението на президента отговаря на едно от основанията за завеждане на процедура по импийчмънт, предвидени в конституцията - държавна измяна, корупция и или други тежки престъпления. Без колебание, трима преподаватели по право в престижни американски университети отговориха утвърдително. Четвърти експерт, поканен от републиканското малцинство в правната комисия, излезе с по-благоприятно становище за Тръмп. Предвид мнозинството на демократите в Камарата на представителите се очаква Доналд Тръмп да стане третият президент на САЩ в историята, срещу когото бива заведен процес по импийчмънт след Андрю Джонсън през 1868 г. и Бил Клинтън през 1998 г. По всяка вероятност обаче и третият опит за отстраняване на американски президент в историята ще бъде неуспешен.   За импийчмънт е необходимо мнозинство от две трети в Сената, а републиканците имат мнозинство в горната камара на Конгреса на САЩ. Американците са разделени по въпроса дали техният президент трябва да бъде отстранен. 49 процента подкрепят импийчмънта на Тръмп, а 44 на сто са против, сочи проучване на специализирания сайт RealClearPolitics.", "date": "2019.12.05", "title": "Четвърти юридически експерт: Доказателствата срещу Тръмп за импийчмънт не са достатъчни"}
{"url": "http://epicenter.bg/article/Rumen-Radev-shte-se-sreshtne-s-chetirima-ministri-zaradi-situatsiyata-vav-vodniya-sektor/200664/2/0", "text": "Днес от 15.30 часа на \"Дондуков\" 2, президентът Румен Радев организира среща с представители на изпълнителната власт във връзка с въпроси, свързани с тежката ситуация, в която се намира водният сектор, и множеството предизвикателства пред неговото добро и ефективно управление.   Това съобщиха от прессекретариата на държавния глава.    На срещата са поканени министрите на отговорните по въпроса ведомства – министърът на икономиката, министърът на регионалното развитие и благоустройството, министърът на околната среда и водите и министърът на здравеопазването.", "date": "2019.12.05", "title": "Румен Радев кани на среща четирима министри заради ситуацията във водния сектор"}
{"url": "http://epicenter.bg/article/Deputatite-prodalzhavat-da-obsazhdat-i-glasuvat-Zakonoproekta-za-darzhavniya-byudzhet-39-2020/200665/2/0", "text": "В днешния ден на гласуването на бюджета са предвидени и текстовете за субсидиите на партиите, което ще предизвика остри дискусии в парламента. ГЕРБ настояват партините субсидии да останат в рамките на 1 лев, БСП искат да са 8 лева, а ДПС - или 11 лева или 0!   Късно снощи, след тричасово обсъждане, бе приета рамката на бюджета. Тя предвижда приходи в размер малко над 28 млрд. лева и разходи - 14 млрд. Над 12 млрд. лева ще са трансферите към общините, пенсионната система, НЗОК. Вноската в общия бюджет на ЕС ще е 1,4 млрд. Повече ще са парите за съдебната власт - 49,5 млн. лв. за Висшия съдебен съвет, 21,8 млн. лева за ВКС, 289 млн. лева за прокуратурата, 378,2 млн. за съдилищата. Рекорден ще е бюджетът за отбрана - близо 1,5 млрд. лева.   С парите за модернизация на армията сумата надхвърля 2 млрд. лева и 2% от БВП. Предвижда се 10% увеличение на заплатите. Ще бъдат купени 150 бронирани машини за пехотата и 2 кораба за флота. С 15% се увеличават заплатите на социалните работници в Агенцията за социално подпомагане, за което са предвидени 5 млн. лв. Увеличение на заплатите ще има и в МВР, както и в другите звена на държавната администрация.   Спорните текстове за регламентацията на местата за краткосрочно отдаване под наем и изненадващото решение за видеонаблюдение във всички акцизни складове ще бъдат разгледани днес в пленарната зала.   Те са част от преходните и заключителните разпоредби на държавния бюджет за догодина. Вчера депутатите започнаха работа по финансовата рамка за 2020-а, която е изчислена при прогнозиран ръст на икономиката от 3,3 на сто.    Бюджетните заплати ще бъдат увеличени догодина с 10 %, ако бъдат одобрени бюджетните текстове, които ще бъдат разгледани на второ четене в пленарната зала. Обезщетенията за отглеждане на деца за бедните семейства и за хората с увреждания също са част от финансовата рамка за 2020 година. Очаква се те да останат на тазгодишните си нива, както вчера се случи с майчинството през втората година - 380 лева, въпреки аргументите на опозицията.    Догодина е предвидена възможност за изтегляне на нов дълг от малко над 2 милиарда лева, включително и чрез емисия на външните пазари. Това обаче няма да се отрази негативно на общата задлъжнялост на страната ни, твърдят управляващите.    Най-спорните текстове са в преходните и заключителни разпоредби, например - след като в данъчните закони беше записано, че само акцизните складове за петролни продукти трябва да имат видеонаблюдение, изненадващо мярката ще бъде разширена и за складовете за алкохол и цигари    При дебатите в ресорната комисия, която Менда Стоянова от ГЕРБ оглавява, беше решено местата за краткосрочно отдаване под наем да подлежат на регистрация, а не на категоризация. Въпреки това бяха запазени текстовете, според които ако бъде установено нарушение, онлайн платформи могат да се окажат недостъпни от България за 14 или 30 дни.    ", "date": "2019.12.05", "title": "Депутатите ще гласуват днес заплатите на администрацията и субсидиите за партиите"}
{"url": "http://epicenter.bg/article/Sopot-izliza-na-protest-zaradi-savremenniya--quot-prevod-quot--na-romana--quot-Pod-igoto-quot--/200666/2/0", "text": "Жители на град Сопот, подкрепени от общинската администрация, излязоха на проттест да изразят своята позиция за \"превода\" на романа „Под игото“ на съвременен български език.    Протестът е  пред родната къща на патриарха на българската литература Иван Вазов тази сутрин.   \"Съберете това издание и го запалете! , призова кметът на Сопот на протеста.   „Романът е една икона в българската литература и история. Както „Под игото”, така и цялото творчество на нашия патриарх, представляват национално богатство. Светиня, която не бива да бъде променяна по един или друг начин. Тя трябва да се запази в автентичен вид, за да бъде достъпна до всички съвременни поколения. Конкретният случай не бива да се разглежда еднозначно, защото историята трябва да се помни и не трябва да се променя”, каза кметът на Сопот Деян Дойнов.   Романът „Под игото“ на Иван Вазов, който се изучава още на прогимназиален етап, беше преведен на съвременен български език, за да бъде разбран от по-малките ученици.   “Склонни сме да приемем вариант на романа, в който да има бележки под линия или скоби. Важно е обаче те да бъдат коректно представени. Един съвременен прочит за нас е немислим”, коментира Борислава Петрова, директор на къща музей “Иван Вазов”.   Според кмета Деян Дойнов творчество на Патриарха представлява национално богатство, светиня, която трябва да се запази в автентичен вид.   Романът беше „преведен“ на съвременен български. Идеята е езикът на Вазов да бъде приближен до днешния ден. Това обаче предизвика множество негативни реакции в цялата страна.   В новото издание на романа “Под игото” над 6 000 архаични думи са заменени с аналози от съвременния български език. Според издателите от ИК “Византия” това се налага, защото те са неразбираеми за учениците.   Преводачът на руски и от английски език Нели Стефанова е автор на осъвременения вариант. Когато синът й бил шестокласник и бил притеснен от предстоящата си среща с романа, тя решила да му помогне с импровизиран „превод“ на някои от изразите. Натъкнала се обаче и на такива, които за самата нея се оказали неясни.   „Допитах се до самите деца. Според тях ятаганът е сабя. Който ме обвинява, че ги подценявам, просто не познава учениците в 6-8 клас. „Под игото“ е преведен на съвременен български език, както Шекспир е преведен на нов английски език“, коментира \"преводачката\" Нели Стефанова. Преводът на старинни текстове – на стар английски или френски вече се е случил някъде в Европа, изтъква още преводачът, давайки за пример „Кентърбърийски разкази“ на Джефри Чосър, Шекспир и дори „Островът на съкровищата“ на Робърт Л. Стивънсън.   По мнението на проф. Албена Хранова от ПУ “Паисий Хилендарски”, която е и автор на учебници по литература, този текст “като ефект е първата цялостна пародия на Вазовия роман “Под игото” в българската култура”. Според нея в опита си да бъде едновременно прочит, превод, преразказ, анотация, свободно съчинение и ред други неща, той постига обективно пародиен ефект.   „Опитът за превод е неуместен и абсурден и клони към литературно престъпление. Достатъчно би било всички архаични думи да се опишат в края на книгата или под линия“, коментира писателят и преводач Здравка Евтимова.   Няма нищо по-страшно от това да преведеш Иван Вазов на български език, смята литературният критик проф. Кирил Топалов.", "date": "2019.12.05", "title": "Сопот на протест срещу \"превод\" на \"Под игото\"! Кметът: Това е кощунство! Запалете това издание!"}
{"url": "http://epicenter.bg/article/Ochakva-ni-predimno-slanchevo-i-pochti-tiho-vreme-s-maksimalni-temperaturi-mezhdu-2--i-7-/200668/2/0", "text": "Днес ще бъде предимно слънчево и почти тихо.   Това съобщи за Агенция „Фокус” дежурният синоптик Георги Цеков от Националния институт по метеорология и хидрология (НИМХ). Преди обяд на места по поречието на Дунав и по високите полета на Западна България ще има мъгла или ниска слоеста облачност. Максималните температури ще са между 2° и 7°. Атмосферното налягане ще остане по-високо от средното за месеца.    По Черноморието ще е предимно слънчево, почти тихо и студено. Максималните температури ще са между 6° и 9°. Вълнението на морето ще е 1 - 2 бала. Температурата на морската вода е 11° - 12°.    В планините ще е предимно слънчево. Ще духа слаб вятър от южната четвърт. Максималната температура на височина 1200 метра ще е около 3°, на 2000 метра – около минус 2°.", "date": "2019.12.05", "title": "Очаква ни предимно слънчево и почти тихо време с максимални температури между 2° и 7°"}
{"url": "http://epicenter.bg/article/Atanas-Tasev--Putin-iska-da-uskori-stroezha-na--quot-Turski-potok-quot-/200672/2/0", "text": "Путин каза две неща, че забавяме строежа на \"Турски поток\" и че го правим умишлено. Първата част е вярна. Има обективни причини, които са публични, за забавянето на строежа. Ние сме зависими от руския газ. Може би Путин е подведен от своите експерти, ние имаме договорка и трябва да бъде завършен \"Турски поток\" до средата на другата година.   Това заяви в ефира на БНТ проф. Атанас Тасев, енергиен експерт. Той коментира думите на руския президент от вчера, че България умишлено бави строежа на газопровода. Руският президент заплаши, че Русия може да потърси други трасета за износ на своя природен газ.   \"Абсурдно е да се твърди, че \"Турски поток\" може да ни заобиколи. Вучич няма проблемите с обществени поръчки, там се работи стил Путин - щом се каже нещо, то трябва да се изпълни\", каза експертът.    По думите му президентът на Русия иска да ускори процеса.  Премиерът Бойко Борисов вече коментира думите на руския президент. \"Информацията на президента Владимир Путин явно е стара и невярна. Вече имаме 140-150 км прокопани. Как ще бавим \"Турски поток\"? Ние изчаквахме всички разрешителни от Европейската комисия и Брюксел. Не сме като Драгомир Стойнев и БСП. Ако бяхме като тях, щяхме да почнем да работим без разрешителни и после да ни наказват и глобяват от ЕК. Нищо умишлено не правим. Добре дошъл е президентът Путин, ще отидем и ще видим как се строи. Отправили сме му покана. Строим по 5 км на ден. Всички ни казват браво. През България ще минава газ във всички посоки. Не искам да влизам в обяснения какво е казал президентът Путин. Аз знам, че съм направил всичко за България. Имаме всички разрешителни от ЕК и Брюксел. Сега и във Вашингтон ни гарантираха, че ще бъдем Газов хъб на Балканите. Това също показва, че няма никакъв проблем и имаме одобрението на всички за \"Турски поток\", каза премиерът.  ", "date": "2019.12.05", "title": "Проф. Атанас Тасев: Путин иска да ускори строежа на \"Турски поток\""}
{"url": "http://epicenter.bg/article/Kaloyan-Staykov--ikonomist--Neobhodimo-e-buferite-v-byudzheta-da-badat-publichni/200674/2/0", "text": "Необходимо е буферите в бюджета да бъдат публични.   Това каза за сутрешния блок „Добро утро, България“ на Радио „Фокус“ Калоян Стайков, икономист от Института за пазарна икономика. Той обясни, че е практика бюджетните буфери да са скрити и да се харчат в края на годината с неясни аргументи и ефективност. Според Стайков бюджет 2020 се характеризира с липса на реформи. “От няколко години икономиката се развива добре, което позволява и създава такова бюджетно пространство за провеждането на реформи. Всъщност в този бюджет не виждаме някакво реформаторско виждане, а по-скоро се залага отново на повече разходи, просто защото приходите в бюджета растат. Според Института за пазарна икономика трябва да се мисли малко по-смело в това отношение, включително предвид това, че икономическата ситуация догодина или следващата година може да е по-лоша. Да се направят необходимите реформи, да се създаде възможност бизнесът да е по-гъвкав, този бизнес да прави нови инвестиции, съответно да създава нови работни места. Оттам вече и заплатите да се увеличават по-бързо“, уточни икономистът. Калоян Стайков каза още, че ръстът на доходите е движен почти изцяло от частния сектор. Приносът на бюджета върху увеличението на доходите е доста ограничен, каза още той.  ", "date": "2019.12.05", "title": "Калоян Стайков, икономист: Необходимо е буферите в бюджета да бъдат публични"}
{"url": "http://epicenter.bg/article/Svetlana-Angelova-za-byudzhet-39-2020--Tryabva-da-darzhim-finansovata-ustoychivost-na-darzhavata/200675/2/0", "text": "Депутатите продължават с гласуването на бюджета за 2020 година.    \"Винаги когато в края на годината са дебатите за бюджета на държавното обществено осигуряване и бюджетът на Социалното министерство те са много разгорещени, защото социалната сфера е много чувствителна. Тя касае всеки един от нас и очакванията на хората са много големи към социалната сфера. Но едно са желанията, друго са възможностите на държавата. Ние трябва да държим финансовата устойчивост на държавата, да не допуснем фалити, да не допуснем дефицити. Работата на опозицията е да има предложения, да иска\". Това заяви в ефира на БНТ Светлана Ангелова, депутат от ПГ на ГЕРБ.    Според депутатът от БСП Георги Гьоков те са предложили алтернативен бюджет. \"С нашите предложения, с акцентите в тях, показахме алтернативността. Показахме, че тези пари, които се събират от всички българи, включително с осигуровки, с данъци, с такси могат да се разпределят по различен начин. Нашите акценти в бюджета, който предложихме бяха в образование, в социална дейност и основно насочени към по-ускорено повишаване на доходите, например на пенсиите на българските граждани\", смята Гьоков.", "date": "2019.12.05", "title": "Светлана Ангелова за бюджет'2020: Трябва да държим финансовата устойчивост на държавата"}
{"url": "http://epicenter.bg/article/Kanada-razzhalva-podsadimiya-Ivo-Prokopiev-kato-pocheten-konsul-/200676/2/0", "text": " Канада се е отрекла от подсъдимия бизнесмен Иво Прокопиев и го е разжалвала от позицията на неин почетен консул. Това стана ясно от решение на Министерския съвет, взето на заседанието на кабинета в сряда, пише \"Монитор\".   От него се разбира, че презокеанската държава дори е била закрила за известно време почетното си консулство.   С решението си МС дава съгласие да бъде открита отново мисията, като позицията ще бъде заета от Нина Лазарова.   Седалището ще обхваща територията на цялата страна, а мандатът на Лазарова ще е пет години.   Засега не е ясно кога точно е бил разжалван Прокопиев.   Последната му публична изява в това му качество бе през лятото на 2017 г., малко преди прокуратурата да вкара в съда обвинителния акт срещу него по аферата ЕВН, по която подсъдими са и бившите министри на енергетиката и финансите Трайчо Трайков и Симеон Дянков.   Вероятно именно това е била и причината за отстраняването на разградския бизнесмен.   В Закона за дипломатическата служба изрично е записано, че „почетни консули могат да бъдат само изявени личности, с доказано добро отношение към България, които се ползват с добро име и авторитет в държавата на назначението\". Изискване, на което Прокопиев никога не е отговарял.   За първи път Канада открива почетно консулство у нас през 1997 г., като до 2009 г. позицията е заемана от банкера Левон Хампарцумян. През пролетта на 2010 г. той е заменен от Прокопиев.   ", "date": "2019.12.05", "title": "Канада разжалва подсъдимия Иво Прокопиев като почетен консул "}
{"url": "http://epicenter.bg/article/Upravlyavashti-i-opozitsiya-v-yarosten-spor-za-minimalnata-pensiya/200677/2/0", "text": "Народните представители днес трябва да гласуват Бюджет 2020 на второ четене. В него са заложени 10% увеличение на заплатите в администрацията, 17% повече за учителите и 15% за социалните работници. За това дали е справедливо разчетен той коментираха представители на ГЕРБ, БСП, ДПС и ОП в ефира на БТВ.    „За по-малко от три години минималната пенсия се е увеличила с над 50%. През 2017 г. възнаграждението е било 160 лв., а това лято ще стане 250 лв.“, коментира Александър Иванов от ГЕРБ.    „ГЕРБ и „Обединени патриоти” започват да връщат доверието в пенсионната система, защото тя беше загубена за доста поколение. През 1997 г. пенсията беше 3 долара”, подчерта той.    Хасан Адемов от ДПС защити позицията, че сумата за минимална пенсия не трябва да се вдига механично. По думите му скандалът от вчера е бил предизвикан, защото размерът на сумата е политическо решение, което не е съобразено с редица фактори. „Това увеличение, което се предлага от 250 лв. струва допълнително на бюджета 80 млн. лв. Безпрецедентно е това, което решиха управляващите, защото тези пари ги няма в бюджета”, каза той.    „Сигурен съм, че до края на мандата ще направим минималната пенсия 300 лв., онази заветна сума, която беше в основата на нашата кампания. Факт е, че над 50% се увеличи сумата за 2 години и половина – това е сериозна заслуга”, коментира Александър Сиди от „Обединени патриоти“.    Надя Клисурска от БСП посочи, че трябва всички пенсии да бъдат преизчислени, защото разликата в сумите, които получават старите и новите пенсионери е твърде голяма. „Старите пенсии далеч изостават зад новите. Нашето предложение за увеличение на минималната пенсия на 300 лв. е много по-справедливо, отколкото заложеното в Кодекса за социално подпомагане”, заяви тя.    Депутатът от БСП допълни, че в управленската програма на ГЕРБ е заложено преизчисление на пенсиите и очакват управляващата партия да изпълни обещанието, дадено към избирателите.   ", "date": "2019.12.05", "title": "Управляващи и опозиция в яростен спор за минималната пенсия"}
{"url": "http://epicenter.bg/article/GERB--Byudzhetat-za-dogodina-e-stabilen--balgarite-shte-imat-po-visoki-dohodi/200679/2/0", "text": "Дебатите около приемането за бюджета са доста емоционални, но мога да кажа, че 250 лева минимална пенсия е един значителен ръст, защото допреди няколко години беше 160 лева. Да, даваме си сметка, че този ръст все още не е достатъчен, но с малки стъпки вървим напред. Това заяви в сутрешния блок на Нова телевизия народният представител от ПП ГЕРБ Мария Илиева.    \"Нямаме различно отношение към възрастните хора, дори смятаме, че те заслужават достойни пенсии, но наистина са необходими доста средства за преизчисляване на пенсиите. Ние следваме нашата програма, а не тази на БСП\", допълни Илиева.    \"Трябва да знаем откъде сме тръгнали, всяка година вървим с добри темпове и получаваме добри оценки отвън. Нашата цел е да вървим напред, да живеем по-добре\", подчерта тя и уточни, че икономическото развитие на страната се забавя заради \"онези 45 години\".    \"Факт е, че много имаме да догонваме, обаче вървим с много добри крачки. Бюджетът е балансиран, дава сигурност и българите ще имат по-високи доходи\", увери в заключение Мария Илиева.    Дора Янкова от БСП, също гост в студиото на БТВ, обясни, че не бива управляващите постоянно да търсят оправдание в предишния режим и заяви, че пенсиите са изключително ниски и това е въпрос на различно политическо разбиране и възгледи.    \"Ако в Сребърния фонд имаше тези 10 милиарда лева, нямаше да има проблем да бъдат преизчислени пенсиите. Фондът се пълнеше с продажбите и концесиите, само че тези средства са някъде другаде. Не зная къде\", каза Янкова.  Тя предложи също така да бъде създаден Фонд за изравняване на различията между регионите, за да може общините да се почувстват по-значими и по-ефективни, защото според нея \"пет града в България вървят напред, а всички останали вървят назад\".  ", "date": "2019.12.05", "title": " Мария Илиева, ГЕРБ: 250 лева минимална пенсия е един значителен ръст"}
{"url": "http://epicenter.bg/article/Georgi-Gyokov--BSP-e-za-preizchislyavane-na-pensiite-i-uvelichenie-na-zaplatite--no-GERB-ne-iskat-tova-/200680/2/0", "text": "\"Проектобюджетът на БСП за 2020 година показва, че парите на хората могат да бъдат разпределяни по много по-добър начин. Нашите акценти са в образованието, здравеопазването и другите социални спектри. Те водят до по-добър живот на българските граждани - по-голямо увеличение на пенсии, увеличаване на помощите за отглеждане на дете и по-високи заплати\". Това заяви народният представител от „БСП за България“ Георги Гьоков по БНТ. Той обясни, че БСП предлага преизчисление на всички пенсии, защото сегашните изостават значително от поскъпването на живота. \"Управляващите не искат да увеличат пенсиите, а преди парламентарните избори обещаваха, че минималната пенсия ще стане 300 лева, като всички останали ще бъдат преизчислени. Това не се случи с този бюджет, няма да се случи и със следващия\", каза Гьоков. Социалистът припомни, че в много областни градове протестират пенсионери с искане за преизчисляване на пенсиите. \"Предложението на БСП за минимална заплата е 650 лева от 1 януари 2020 г., а не както ГЕРБ предлага това да се случи чак след една година. Освен това ГЕРБ замрази всички социални плащания -майчинството през втората година, детските надбавки, социалните помощи\", коментира Георги Гьоков.  Народният представител изрази съмнения, че новият социален министър ще може да реши дори един проблем в социалната сфера, натрупан през последните 10 години. Той подчерта, че бюджетът за ДОО за следващата година е приет без нейното участие и предложения. ", "date": "2019.12.05", "title": "Георги Гьоков: БСП е за преизчисляване на пенсиите и увеличение на заплатите, но ГЕРБ не искат това!"}
{"url": "http://epicenter.bg/article/Nadya-Klisurska--Alternativniyat-byudzhet-na-BSP-e-nasochen-kam-po-dobar-zhivot-/200682/2/0", "text": "\"От БСП за поредна година предлагаме преизчисление на всички пенсии, защото разликата между новите и старите пенсии е изключително голяма. Предложихме минималната пенсия да стане 300лв, тъй като в рамките на 10 години осигурителният доход е качен с 200%. Това означава, че 1 милион и 300 хиляди пенсионери живеят под прага на бедността\". Това заяви народният представител от \"БСП за България\" Надя Клисурска пред БТВ. Тя обясни, че в управленската програма на ГЕРБ също е заложено преизчисление на пенсиите, но те са излъгали своите избиратели. \"Бюджетът за 2020 г. на управляващите не представлява никаква справедливост за пенсионерите. До 2009 г. размерът на минималната пенсия спрямо минималната работна заплата е около 53%, сега е около 40%. Това показва отношението на ГЕРБ към пенсионерите през тези 10 години\", коментира Клисурска.  Народният представител подчерта, че ГЕРБ за пореден път са направили буфери в бюджета, за да могат да правят разходи, без да се съгласуват с Народното събрание. \"Фокусът на алтернативния бюджет на БСП е насочен към по-добър живот на всички българи - децата, младите семейства, работещите и пенсионерите\", завърши Надя Клисурска.   ", "date": "2019.12.05", "title": "Надя Клисурска: Алтернативният бюджет на БСП е насочен към по-добър живот!"}
{"url": "http://epicenter.bg/article/-Kovacheva--Proekta-na-Zakon-za-zemedelskite-zemi-ne-premahva-narushenoto-pravo-na-sobstvenost/200729/2/0", "text": "Повече справедливост за дребните собственици и ползватели на земи - за това настоява в свое становище до министъра на земеделието, храните и горите Десислава Танева омбудсманът доц. Диана Ковачева във връзка с новия проект на Закона за земеделските земи, съобщиха от пресцентъра на омбудсмана и Агенция \"Фокус\". Проектът е качен за обществено обсъждане на интернет страницата на Министерството на земеделието, храните и горите.    Омбудсманът обръща внимание на факта, че проблемите на поземлените отношения трайно присъстват в жалбите на гражданите до институцията и че в годишните доклади за дейността на институцията до Народното събрание многократно е извеждана препоръката за допълнителни гаранции и повече справедливост в поземлените отношения за „слабата страна“, в лицето на дребните собственици. Затова и основен акцент в становището е да се възстанови нарушеният баланс в поземлените отношения и се даде допълнителна защита на правата на дребните и средните собственици при изработването на новия проект.    Мерките, предложени от омбудсмана, са:  - адекватно данъчно облагане на едрата поземлена собственост;  - ограничения за притежаването и ползването на земеделски земи;  - улеснен достъп до земя на безимотни и малоимотни граждани;  - установяване на минимални размери на арендните/наемните плащания;  - обвързване на предоставянето на субсидиите за подпомагане на площ с плащането на рента на собствениците на земите по договорите за ползването им;  - въвеждане на извънсъдебен ред за разрешаването на свързани с плащанията за ползването на земеделските земи спорове.    „Част от предложенията са и мерки, препятстващи концентрацията на собственост и ползване на земя. Те са в съответствие с препоръките от „Доброволните насоки за отговорно управление на земеползването, рибарството и горите в контекста на националната хранителна сигурност” на Организацията по прехрана и земеделие, на Резолюцията на Европейския парламент от 27 април 2017 г. относно актуалното положение във връзка с концентрацията на земеделска земя в ЕС (2016/2141(INI)) и в Тълкувателното съобщение на Комисията относно придобиването на земеделска земя и правото на Европейския съюз (2017/C 350/05) от 18 октомври 2017 г.) за разширяването на регулативните и контролните функции на държавата за ограничаване на монопола на едрите собственици и ползватели на земеделски земи и в защита на „слабата страна“ в поземлените отношения. А в България това са милионите дребни собственици на земеделски земи, както и дребните и средните ползватели“, пише в становището си омбудсманът.    Доц. Ковачева подчертава и липсата на решения в проекта, засягащи приключването на поземлената реституция. Омбудсманът констатира, че за хиляди граждани възстановяването на правата им не е приключило и те са само „номинални“ собственици, без реален достъп до земя, тъй като не са довършени възстановителните и обезщетителните процедури по реда на Закона за собствеността и ползването на земеделските земи.    Диана Ковачева е категорична, че проектът трябва да се съобрази с препоръките на Европейския съд по правата на човека /ЕСПЧ/ за приключване на поземлената реституция, като се въведат в националното законодателство „срокове за изпълнението на административните и съдебни решения на компетентните вътрешни органи, с които е възстановено правото на собственост върху земеделски земи и средство за защита, даващо възможност на заинтересованите лица да получат обезщетение в случай на неспазване на същите тези срокове“.  Препоръките на ЕСПЧ се основават на констатациите му за системния характер на нарушението на право на собственост по чл. 1 от Протокол 1 от Конвенцията за защита на правата на човека и основните свободи, каквото е продължителното неприключване на поземлената реституция в България.    „Предлагам съобразяването на уредбата на земеползването в проекта на Закон за земеделските земи със съдържащите се предложения като гаранция за устойчиво развитие на поземлените отношения и справедливо разпределение на ползите от земеделската земя в обществото“, обобщава в становището си омбудсманът.", "date": "2019.12.05", "title": "Ковачева: Проектът на Закон за земеделските земи не премахва нарушеното право на собственост"}
{"url": "http://epicenter.bg/article/Eva-Maydel--Rabotim-s-kmetovete-Evropa-da-stiga-do-vseki-i-navsyakade-/200731/2/0", "text": "\"Местната власт е тази, която ежедневно се сблъсква с притесненията и потребностите на гражданите и работи усилено за разрешаването на местните проблеми. Кметовете са именно и моста между това, което се случва на европейско и национално ниво. Те ни помагат да направим така, че Европа да достигне до всяко населено място, до всеки човек. И се радвам, че днес можем да отбележим колко важна е тази нелека и отговорна мисия.\" Това заяви българският евродепутат Ева Майдел по време на специалната пленарна сесия на Комитета на регионите по случай 25-ата му годишнина, цитирана от пресцентъра на ГЕРБ.    Заедно с Майдел почетни гости на събитието бяха зам.-председателят на Европейската комисия Марош Шефчович, председателят на Европейския икономически и социален комитет Лука Жайер, както и домакинът Председателят на Комитета на Регионите (КоР) Карл-Хайнц Ламберц.    \"Бюджетът на ЕС е много добър инструмент за подпомагане на общините, но не е единственият. През годините работихме и за популяризирането на европейски програми като\" Еразъм\" за ученици, за учители, за млади предприемачи, \"Лагер за иновации\" именно подкрепен от КоР. Тези програми дават възможност на младите да се докоснат до знанието, културата и предприемчивостта на своите връстници из Европа и да ги мотивира да постигат целите си, така че да не напускат родното място по икономическа причина\", коментира още Ева Майдел.    Сред българските представители по време на събитието бяха и кметът на Габрово Таня Христова, кметът на Монтана Златко Живков, председателят на постоянната комисия по образование, култура, наука и културно многообразие към Столична община Малина Едрева.    Ева Майдел призова за още повече партньорства и общи каузи между общините и европейските институции. Тя заяви, че ще продължи да подкрепя инициативите на местно ниво, които спомагат за подобряването на икономиката и обществената среда.  ", "date": "2019.12.05", "title": "Ева Майдел: Работим с кметовете Европа да стига до всеки и навсякъде "}
{"url": "http://epicenter.bg/article/Deputatite-odobriha-byudzhetite-na-obshtestvenite-medii-BNR--BNT-i-BTA/200735/2/0", "text": "Депутатите одобриха бюджетите на обществените медии БНР, БНТ и БТА .    Според разчетите през 2020 г. Българска телеграфна агенция ще получи 5 811 400 лв. Българско национално радио - 47 044 900 лв., а Българска национална телевизия 70 907 100 лв, съобщи БТА. Депутатите отхвърлиха предложението на народния представител Антон Кутев от \"БСП за България\" за отпадане на член 36, в който са разписани средствата за Съвета за електронни медии. Кутев посочи, че с приемането на този член от Закона за държавния бюджет за поредна година се отлага създаването на Фонд \"Радио и телевизия\".   В бюджета на СЕМ се залагат 1,2 млн. лв. приходи от държавни такси, които според Закона за радиото и телевизията, приет 1998 г. следва да постъпват във Фонда, който да ги преразпределя към обществените медии и СЕМ. \"Самият факт, че СЕМ събира тези пари и ги ползва, го няма никъде в закона\", отбеляза Кутев.   По думите му създаването на фонда се отлага от 98 г., а сега се предвижда създаването на работни групи, които да работят за неговото закриване. \"Искам да ви съобщя, че тази битка за Фонд \"Радио и телевизия\" ще бъде доста сериозна\", обърна се Кутев към управляващото мнозинство. По отношение на субсидиите за обществените БНР, БНТ и БТА Антон Кутев каза, че издръжката на поне на две от тези медии, трябваше отдавна да е обект на Фонда. \"Европейската практика не е измислила нищо по-добро от начина на финансиране през фонда със съответните такси, които би трябвало да се събират\", коментира депутатът. По думите му финансирането през фонда е единственият начин, по който БНТ и БНР няма да зависят пряко от министъра на финансите. \"Опасността от пряко политическо въздействие рязко намалява, ако финансирането на тези институции минава през Фонд \"Радио и телевизия\", каза Кутев. Според депутата, липсата на фонд е нарушение на законите на държавата и води до перманентна обвързаност с изпълнителната власт на обществените медии, както финансова, така и редакционна. Кутев бе категоричен, че това е едно от главните неща, които ни поставя на 111-то място по свобода на словото.", "date": "2019.12.05", "title": "Депутатите одобриха бюджетите на обществените медии БНР, БНТ и БТА"}
{"url": "http://epicenter.bg/article/Rumen-Radev--Tryabva-da-preosmislim-tsyalostniya-model-na-upravlenie-na-vodniya-resurs/200738/2/0", "text": "Кризата в Перник е сигнал, че трябва да преосмислим цялостния модел на управление и стопанисване на водния ресурс.   Това каза президентът Румен Радев във встъпителните си думи преди да проведе среща с министъра на икономиката Емил Караниколов, министъра на околната среда и водите Нено Димов, министъра на регионалното развитие и благоустройството Петя Аврамова и заместник-министъра на здравеопазването Бойко Пенков във връзка със създалата се водна криза в Перник, предаде репортер на Агенция „Фокус“.    Президентът припомни, че поводът за срещата е водната криза в Перник, но не пропусна да спомене, че тя не е прецедент по българските ширини в последно време. „Проблемът е много по-дълбок и засяга хиляди български граждани от цялата страна. Това е недопустимо за 21 век. Имаме криза във водния сектор. Причините, за да се стигне дотук, са наслоени през годините и са комплексни: недофинансиране, забавено усвояване на европейски средства, проблеми с поддържането на язовирите. Водата е стратегически национален ресурс, влияещ пряко върху икономиката и демографията на засегнатите области, както и на качеството на живот на хората“, допълни той.    Това, което президентът държи да се изясни, са спешните предприети мерки за решаване на кризата и кога се очаква да бъде установен нормален режим, а също така дали има здравословни рискове за българското население. „Въпросите са, какви са плановете за ремонт ма язовирите, по какъв начин се възлагат строителните дейности и как ще се гарантира качеството. Големият въпрос е каква е цялостната стратегия за решаване на водната криза в България и бъдещето на водните ресурси и с какви инструменти ще бъдат постигнати тези цели, защото кризата в Перник е сигнал, че трябва да преосмислим цялостния модел на управление и стопанисване на водния ресурс. Това са въпроси с голяма обществена значимост“, допълни още Румен Радев.   Президентът попита има ли здравословни рискове за хората и какви мерки се предприемат, какви са плановете за ремонти, как се избират изпълнителите. По думите на министър Петя Аврамова промените в климата водят до аномалии с които ние се сблъскваме. В резултат на засушаването има нарушено водоподаване не само в Перник, но и на други места в страната.  Търсим дългосрочни решения за Перник, привлекли сме външни експерти, каза Аврамова.    Министърът на икономиката посочи, че проблемите идват от липсата на документи на язовирите, включително и на анализ за какво са изграждани тези язовири.    Бяха осигурени 500 000 млн. лева за спешни ремонти на язоворите, припомни той.    Има язовири, които са предоставвени на концесия, обърна внимание той. Няма как да се ремонтира стена, ако не се свали нивото на водата, заяви той, като подчерта че няма да се допусне от това да бъдат засегнати гражданите.    \"Никой не би допуснал ремонтите да не се извършват качестветно\", каза икономическият министър.    Държавният глава заяви, че трябва да има пълна яснота и прозрачност.  ", "date": "2019.12.05", "title": "Трима министри на крака при Радев за водната криза в Перник: Това е недопустимо за 21 век!"}
{"url": "http://epicenter.bg/article/Borisov-izprati-saboleznovatelna-telegrama-do-ukrainskiya-premier-Oleksiy-Goncharuk/200740/2/0", "text": "Министър-председателят Бойко Борисов изпрати съболезнователна телеграма до украинския премиер Олексий Гончарук по повод пожара в сградата на Одеския колеж по икономика, право и хотелско-ресторантски бизнес. Това съобщи пресцентърът на Министерския съвет.   До този момент вследствие на инцидента има девет жертви, десет са пострадали и 13 - безследно изчезнали.    Премиерът Борисов изразява своите искрени съболезнования за случилото се в Одеса. „Бих искал да изкажа чрез Вас своята съпричастност към тревогата на близките на безследно изчезналите и да пожелая скорошно оздравяване на пострадалите“, пише министър-председателят Бойко Борисов в съболезнователната телеграма до украинския премиер.  ", "date": "2019.12.05", "title": "Борисов изпрати съболезнователна телеграма до украинския премиер Олексий Гончарук"}
{"url": "http://epicenter.bg/article/Nadya-Klisurska--BSP-predlaga-1-5-ot-danak-obsht-dohod-i-1-10-ot-DDS-da-ostava-v-obshtinite-/200742/2/0", "text": "\"Българските общини са поставени в незавидно положение. Всяка година говорим за децентрализация, която остава само на хартия. Всяка година говорим за необходимостта да бъдат осигурени повече средства за общините, но това не се случва.“   Това коментира народният представител от ПГ на „БСП за България“ Надя Клисурска.   Депутатът от левицата подчерта, че БСП са направили предложение т.н. фискална децентрализация да се реализира – 1/5 от данък общ доход да остава в общините, както и 1/10 от ДДС. „Надявам се това наше предложение да бъде разумно обсъдено и прието от ваша страна“, призова Клисурска.      „Нашите предложения касаят Русе и областта. За Русе е абсолютно необходимо да бъдат отпуснати допълнителни 4 млн. 500 хил.лв. Като народни представители от града на всяка наша приемна хората се оплакват от състоянието на пътната мрежа и особено на междублоковите улици, чиито ремонт се отлага с десетилетия. Малките улици остават забравени. За тях няма европроекти”.   Това каза Крум Зарков, зам.-председател на ПГ \"БСП за България\" в Народното събрание. Той заяви,че предвидената сума от 1 млн. 649 хил. лв за подръжка на уличната инфраструктура е пренебрежително малка и предлага да бъде увеличена с 4 млн. лв. „Други 500 хиляди лв. са необходими за изграждане на уличен канал в кв. „Веждата”. Неприемливо е през 2019г. хората да са принудени да извеждат отпадните си води на уличното платно”, допълни той. Зарков поиска да се отпусне допълнително финансиране и за други общини в областта. Средствата са необходими за подръжката на читалища и обучителен център за преквалификация на кадри в община Ценово. \"Непрекъснато говорим за обезлюдяване на региони и се чудим как да задържим хората там, но ако не направим необходимото, това няма как да се случи и остават само празни обещания. Това са разходи, които не биват да бъдат спестявани, тъй като се отразяват директно на живота на хората”, завърши Зарков.    „Моето предложение касае увеличаването на парите за община Трявна - става въпрос за изграждането на пречиствателна станция за питейни води“. Това заяви народният представител от ПГ на „БСП за България“ Кристина Сидорова. „От години там съществува воден проблем, през летните месеци жителите на общината остават на воден режим. Това се случи и през тази година“, подчерта Сидорова. Тя каза още, че има направен технически проект и се очаква финансиране. Народният представител припомни, че миналата година, при въпрос към министър Нанков, той е казал, че всичко е готово, остава само източник на финансиране. „Поради ред причини язовирът в Трявна, заедно с пречиствателната станция, отпаднаха. Надявам се народните представители да подкрепят това предложение, за да не стане община Трявна част от онези общини, които са с воден режим“, подчерта Сидорова.      „Парите за Министерството на младежта и спорта са крайно недостатъчни. 70 % от средставта са за високи постижения, а останалите 30 са за спорт за учащи и спорт в свободно време, основно отиват за спортните училища“. Това заяви зам.- председателят на ПГ на „БСП за България“ Весела Лечева от трибуната на Народното събрание. По думите й двете предложения на левицата са в посока увеличение на средствата за спорт за деца, подрастващи и млади хора.    „Предложенията ни включват актуализация на ПМС 129, което касае парите за спорта на всяко дете, ученик, студент и курсант – не е актуализирано от 12 години. Другото ни предложение е да се осигурят 3 милиона допълнително средства за спортна дейност и пособия в малките общини“, подчерта Лечева.   ", "date": "2019.12.05", "title": "Надя Клисурска: БСП предлага 1/5 от данък общ доход и 1/10 от ДДС да остава в общините!"}
{"url": "http://epicenter.bg/article/Pusnaha-treylara-na-noviya-film-za-Dzheyms-Bond--Video-/200692/10/100", "text": "Студиото Universal разпространи дебютния трейлър на 25-ия филм за Джеймс Бонд. Новата лента носи името „Смъртта може да почака“ (No Time To Die) и ще излезе на екран през април 2020 година, съобщава БНР.   Главоломният успех на предишните филми от света на култовия агент 007 съвсем естествено предполага очакванията на зрителите да са огромни. И напълно в стила на Бонд можем да заявим, че още първото видео от продукцията дава сериозна заявка за нищо по-малко от истинско зрелище, разтърсващ сюжет и едно много класно актьорско присъствие. Освен Даниел Крейг, който за пети път се превъплъщава в ролята на британския таен агент, участие в „Смъртта може да почака“ вземат и редица други изключителни актьори. Рами Малек, който надхвърли очакванията на зрители и критици с ролята си в „Бохемска рапсодия“, предизвика истинска сензация с новината, че в лентата той влиза в кожата на злодея.   Сред останалите звезди във филма са Лашана Линч („Капитан Марвел“), която ще бъде изключително противоречив герой във филма и успя да привлече доста внимание със спекулациите дали ще бъде следващият агент 007, невероятната Леа Сейду („Мисията невъзможна: Режим Фантом“), която запомнихме още със „Спектър“ и със сигурност, искахме да видим пак, Наоми Харис („007 координати: Скайфол“, „Спектър“, „Карибски пирати: На края на света“) като един от най-вдъхновяващите образи. Ралф Файнс също се завръща като М, поемайки щафетата от Джуди Денч.", "date": "2019.12.05", "title": "Пуснаха трейлъра на новия филм за Джеймс Бонд (Видео)"}
{"url": "http://epicenter.bg/article/Kralitsa-Letisiya-pleni-uchastnitsite-v-konferentsiyata-na-OON-sas-stilna-viziya/200708/10/84", "text": "\r\n Кралица Летисия не се нуждаеше от облекло в ярки цветове, за да прикове всички погледи към себе си на двете събития, които посети преди ден, защото нейната класа и стил определено постигнаха този ефект, пише Дир.бг \r\n   \r\n В началото на вечерта 47-годишната съпруга на крал Фелипе VI уважи семинара на тема \"Здраве и климатични промени\", който се проведе във връзка с конференцията на ООН (COP25) в Мадрид. Тя очарова всички присъстващи с безупречната си визия, залагаща изцяло на черния цвят. \r\n   \r\n Брюнетката беше избрала дълго вълнено палто с двуредово закопчаване на марката \"Carolina Herrera\", което ѝ стоеше прекрасно. Основен акцент на дрехата бяха нежните седефени копчета, които се открояваха. За да завърши външния си вид, Летисия носеше обувки от змийска кожа на \"Manolo Blahnik\", а в ръце държеше елегантна чанта-клъч \"Bottega Veneta\", която имаше ефектна закопчалка. Аристократката бе оставила косата си да пада свободно върху раменете, а гримът ѝ подчертаваше светлите ѝ очи. \r\n   \r\n Но тя предизвика истинско възхищение у околните, когато по-късно свали дизайнерското си палто и показа роклята, която бе сложила отдолу, на 99-ата церемония по връчването на наградите \"ABC International Journalism Awards\", на което присъства със своя съпруг. Отличията се дават на най-добрите журналистически произведения, публикувани в рамките на една година. \r\n   \r\n Тоалетът, който се криеше под връхната дреха, бе на една от любимите модни къщи на Летисия, а именно \"Boss\". Роклята с дължина до средата на прасците следваше извивките на кралицата, като мрежа обгръщаше раменете ѝ. От нея надолу се спускаха тънки ресни, стигащи до талията ѝ. Единственото нещо, което тя промени, бяха обеците. И понеже всяка кралска особа се нуждае поне от малко блясък - тя допълни визията си с диаманти. \r\n   \r\n Крал Фелипе VI се бе спрял на класически черен смокинг с папийонка и тъмносиньо палто с двуредово закопчаване. \r\n   \r\n Ден преди това двойката даде специален прием за участниците в конференцията на ООН, състоял се в двореца в Мадрид. По време на събитието Летисия реши да облече изчистена бяла блуза без ръкави, която съчета с дълга черна пола с висока талия на \"H&M\" от колекцията на марката през 2016 г. \r\n   \r\n И понеже е известна с факта, че въпреки положението си, не се притеснява да заложи повече от веднъж на определен елемент от облеклото си, тя носеше същите обувки на марката \"Manolo Blahnik\". \r\n", "date": "2019.12.05", "title": "Кралица Летисия плени участниците в конференцията на ООН със стилна визия"}
{"url": "http://epicenter.bg/article/Komersant--Izyavlenieto-na-Putin-za--Turski-potok--e--neumolim-ultimatum--kam-Balgariya-/200681/7/0", "text": "\"Комерсант\" нарича \"неумолим ултиматум\", поставен на българските власти, изявлението на руския президент Владимир Путин за газопровода \"Турски поток\" по време на визитата си в Сърбия.    Путин заяви, че България - \"очевидно под външен натиск, умишлено бави продължението на \"Турски поток\" на своя територия и Русия. Ако България се откаже от проекта, Русия ще успее да намери други варианти за доставка на газ в Южна Европа\", изтъкна руският лидер, цитиран от ТАСС, на обща пресконференция в Сочи след разговор със сръбския си колега Александър Вучич.    В отговор Борисов заяви: Може би информацията на Путин е стара, изкопали сме 160 км и всеки ден копаем по 5 км от \"Турски поток\".    Руският президент е разтревожен от странното поведение на България, пише \"Московский комсомолец\". Путин обвини България, че проваля плановете на \"Газпром\" да пренасочи от началото на 2020 г. част от газа, транзитиран през Украйна, в новата тръба, предназначена за износ на горивото, уточнява \"Ведомости\".    Българският премиер Бойко Борисов отговори на Путин, отбелязват изданията в Русия. Борисов разчита България да убеди Русия, че е сигурен транзитьор за руския газ, пише \"Правда\". България строи \"Балкански поток\", който ще стане част от \"Турски поток\", с максималната възможна скорост, цитира \"Лента\" изявление на министър-председателя пред телевизия Би Ти Ви.    Според Борисов газопроводът се изгражда със средна скорост пет километра на ден. Той обясни забавеното започване на процеса с провеждането на задължителни процедури, посочва електронният вестник.    Българският премиер изрази надежда до края на идната година газопроводът да заработи и Владимир Путин лично да види строежа догодина, добавят изданията.    По думите на Борисов, щом строежът приключи, България ще стане \"единствената бърза и добра алтернатива\" за руския газ, посочва \"РБК\". Според министър-председателя България ще стане газоразпределителен център на Балканите, което вече е съгласувано и с ЕС, и със САЩ, отбелязва \"Лента\".   . \"Това, което виждаме, независимо от многократните заявления, независимо от многократните молби към руската страна да осигурим доставките на наш газ през Турция в България, колкото и печално да звучи,      Но ще видим как по-нататък ще се реализира този проект на българска територия\", казва на съвместна пресконференция с Вучич Владимир Путин.", "date": "2019.12.05", "title": "\"Комерсант“: Изявлението на Путин за „Турски поток“ е „неумолим ултиматум“ към България "}
{"url": "http://epicenter.bg/article/Prepodavatelka-po-pravo-vbesi-Melaniya--spomenavayki-sina---/200683/7/0", "text": "Мелания Тръмп се разгневи на преподавателка по право, която спомена името на сина ѝ Барън при изслушванията за импийчмънт на президента Доналд Тръмп в Конгреса на САЩ, предаде БТА.    Обикновено сдържаната първа дама реагира остро, след като Памела Карлан, професор в Станфордския университет, направи сравнение в подкрепа на своята теза, че американската конституция не дава на президента правомощия на абсолютен монарх.    \"Доналд Тръмп може да кръсти сина си Барън (б. ред.: на английски \"барон\"), но не може да го направи барон\", даде пример тя при изслушванията в правната комисия към Камарата на представителите.   Мелания Тръмп бързо реагира гневно в \"Twitter\", като заяви, че Карлан \"трябва да се срамува\" от своите \"очевидно пристрастни политически\" действия и че е \"използвала дете\" за целта. \"Едно малко дете заслужава личният му живот да бъде уважаван и да бъде държано встрани от политиката\", заяви още първата дама на САЩ.    Melania Trump  ✔  @FLOTUS  A minor child deserves privacy and should be kept out of politics. Pamela Karlan, you should be ashamed of your very angry and obviously biased public pandering, and using a child to do it.    248K  11:50 PM - Dec 4, 2019  Twitter Ads info and privacy  158K people are talking about this   13-годишният Барън е третият син на Доналд Тръмп, но единственото дете на Мелания. Републиканците в Конгреса също разкритикуваха университетската преподавателка.    \"Да атакувате Барън Тръмп, един непълнолетен, не придава правдоподобност на вашите аргументи, а ви придава зъл вид\", заяви по адрес на Памела Карлан конгресменът от Флорида Мат Гец.    Освен това бе припомнено, че тя е правила политически дарения за демократи. Видимо съжаляваща, Памела Карлан побърза да се извини, че е намесила президентския син в изслушването за импийчмънт на баща му.    \"Сгреших. Бих искала президентът да се извини за нещата, които е направил и които са лоши, но съжалявам, че използвах тези думи\", заяви тя.    Подобно на двама други университетски преподаватели, поканени от демократите в правната комисия към долната камара на Конгреса, Памела Карлан каза, че разследването за импийчмънт срещу Тръмп е оправдано.    \"Въвличането на чуждестранно правителство в нашия изборен процес е изключително тежка злоупотреба с власт, защото отслабва демокрацията\", аргументира се тя, визирайки искането, отправено от американския президент към Украйна да разследва неговия потенциален съперник демократ на изборите догодина Джо Байдън.", "date": "2019.12.05", "title": "Преподавателка по право вбеси Мелания, споменавайки сина ѝ "}
{"url": "http://epicenter.bg/article/Greta-Tunberg-poluchi-alternativnata-Nobelova-nagrada/200687/7/0", "text": "Климатичната активистка Грета Тунберг получи Наградата „Right Livelihood“, наречена още „Алтернативна Нобелова награда“, съобщава БНР. Тя беше  отличена \"за инспириране и засилване на политическите искания за спешни действия по изменението на климата въз основа на научни факти\", отбелязва журито в мотивите си.  Тунберг не можа да присъства на церемонията, която се проведе в Стокхолм, но във видеосъобщение каза: \"Битката продължава, никога няма да спрем\".    Освен нея награди получиха и още трима активисти.  Четиримата победители ще си поделят награден фонд от около 94 000 евро. Аминату Хайдер, носителка на една от наградите, повече от 30 години се застъпва за независимостта на Западна Сахара - територия, която Мароко окупира от 1975 г.    Дави Копенава, член на племето Яномами, беше награден като представител на организацията „Футукара Яномами“ за защита на тропическите гори на Амазонка.    Четвъртият носител на наградата е китайската адвокатка Гуо Джианмей за нейната \"новаторска и упорита работа\" относно правата на жените в Китай. От 1995 г. насам тя и нейните сътрудници предоставят безплатни правни съвети на над 120 000 жени.    Тази година наградата „Right Livelihood“ отбелязва 40-годишен юбилей.", "date": "2019.12.05", "title": "Грета Тунберг получи алтернативната Нобелова награда"}
{"url": "http://epicenter.bg/article/Makron--Pitayte-sarbite-dali-s-otvaryaneto-na-pregovorite-zhivotat-im-se-e-promenil--Ne-bih-kazal-/200689/7/0", "text": "Президентът на Франция потвърди отново, че е категорично против отварянето на присъединителни преговори с който и да е кандидат, преди да се реформира преговорния процес и посочи, че смята сегашната процедура за бюрократична, объркваща и неясна, пише белградският ежедневник „Вечерне новости“, цитиран от \"Фокус\".    „Смятам, че процедурата на преговори, която имаме днес, е твърде бюрократична, объркваща, неясна. Ето, попитайте сърбите дали животът им се е променил чрез отваряне на нови глави? Не бих казал“, заяви Макрон след срещата на върха на НАТО в Лондон.    Той каза, че Франция не е единственият член на ЕС, който се противопоставя на започването на преговори за присъединяване със Скопие и Тирана, но е готова „отново“ да „поеме негативите“.    „Заявявам категорично, че преди всяко следващо откриване на преговорите трябва да има реформа на преговорната процедура“, подчерта френският лидер. Той оцени, че Европа не е готова и че не са изпълнени условията за започване на преговори за присъединяване с нови кандидати.    „Намирам, че процедурата на преговори, която имаме днес, е твърде бюрократична, объркваща, неясна. Ето, попитайте сърбите, променил ли се животът им чрез отваряне на нови глави? Не бих казал“, добави държавният глава. Той се застъпи за предефиниране на процедурите за преговори за членство в ЕС, за да направи процеса \"по-стратегически\".    Макрон повтори искането си за реформа, която би направила процеса на присъединяване към ЕС обратим и ще позволи диференциация. „Крайната цел на всичко това е твърдото закрепване на Западните Балкани към Европа. Знаем, че е геополитическо предизвикателство - да се избягват намесите на други държави, да се избегне дестабилизация, която представлява риск за тези страни и за Европа. Закрепването може да означава присъединяване към ЕС за някои, но трябва да е ясно - това също означава фаза на стратегическо партньорство и повече инвестиции“, обяснява френският президент.    В същото време Макрон призова ЕС да помисли за собствената си реформа.„Против съм разширяването на ЕС, което не е придружено от задълбочена реформа на функционирането на ЕС“, каза той. Държавният глава преценява, че с настоящия брой членове ЕС е трудно или изобщо неспособен да функционира и че при приемането на нови страни, оперативността на Съюза относно взимането на решения и броя комисари, трябва да се постави на нова основа.    „Онези, които подкрепят разширяването, трябва да приемат повече решения с квалифицирано мнозинство и не всяка държава ще има свой комисар“, заключи Макрон.   ", "date": "2019.12.05", "title": "Макрон: Питайте сърбите дали с отварянето на преговорите животът им се е променил... Не бих казал "}
{"url": "http://epicenter.bg/article/Cheshkiyat-parlament-obyavi-21-avgust-za-Den-v-pamet-na-zhertvite-na-Prazhkata-prolet/200690/7/0", "text": "Чешкият парламент одобри закон за обявяване на 21 август за Ден в памет на жертвите при нахлуването и последвалата окупация на Чехословакия от войските на страните от Организацията на Варшавския договор, предаде ТАСС, цитирана от Dariknews.    В сряда нормативният акт получи подкрепата на Сената. Законът вече бе одобрен от Камарата на депутатите през октомври. За да влезе той в сила, остава да бъде подписан от президента Милош Земан.    На 21 август 1968 г. войските на пет страни членки на Варшавския договор (Съветският съюз, Полша, Германската демократична република, Унгария и България) влизат в Чехословакия, в която се развиват демократични процеси, влезли в историята като Пражка пролет, припомня ТАСС.    Законът бе внесен по инициатива на депутати от десни партии в отговор на инициативата на представители на Комунистическата партия на Руската федерация съветските военнослужещи, участвали в операцията през август 1968 г., да бъдат приравнени към ветерани от войните. Тя предизвика крайно негативна реакция в Чехия, отбелязва ТАСС.    Посланикът на Русия в Чехия Александър Змеевски междувременно увери президента Милош Земан, че руската оценка на събитията в Чехословакия през 1968 г., фиксирана в преамбюла на Договора за приятелски отношения и сътрудничество между Руската федерация и Чешката република от 1993 г., остава непроменена.    Чешки историци смятат, че в периода на пребиваването на съветски войски в Чехословакия от август 1968 г. до средата на 1991 г. при съпътстващи инциденти са загинали 460 граждани на Чехословакия. Техни руски колеги говорят за 12 загинали съветски военни през първия месец след влизането на войските на Варшавския договор в Чехословакия.", "date": "2019.12.05", "title": "Чешкият парламент обяви 21 август за Ден в памет на жертвите на Пражката пролет"}
{"url": "http://epicenter.bg/article/EK-dava-15-miliona-evro-pomosht-na-Albaniya-sled-zemetresenieto/200696/7/0", "text": "Европейската комисия обеща 15 милиона евро помощ на Албания след земетресението, в което загинаха над 50 души, предаде ДПА, цитира Новини.бг   Урсула фон дер Лайен, председателка на ЕК, обяви помощта в Брюксел, добавяйки, че ЕС ще организира и донорска конференция и ще изпрати 200 души, които да помогнат за възстановяването. Председателката на Европейската комисия написа също в Туитър, че е разговаряла с албанския премиер Еди Рама.  Имам голямо уважение към албанския народ, който запази самообладание въпреки обстоятелствата. Искам да знаят, че ЕС е до тях със състрадание и с действие, написа тя. \r\n   \r\n Най-малко 50 души загинаха и над 650 бяха ранени в земетресението миналата седмица, най-силното в Албания от десетилетия. Според правителството трусът с магнитуд 6,4 е повредил 2000 сгради.", "date": "2019.12.05", "title": "ЕК дава 15 милиона евро помощ на Албания след земетресението"}
{"url": "http://epicenter.bg/article/Predlozhiha-na-Greta-Tunberg-da-izmine-patya-ot-Lisabon-do-Madrid-na-magare-/200699/7/0", "text": "Шведската активистка Грета Тунберг, която се отказа да лети със самолет заради вредните емисии, трябва да отпътува от Лисабон за Мадрид, където да участва в ХХV конференция по Рамковата конвенция на ООН за изменението на климата (COP25). Засега обаче няма информация с какъв точно транспорт ще се добере до испанската столица, която е на над 600 км. от Лисабон, съобщава ТАСС.    По този повод от град Талавера де ла Рейна в испанската провинция Толедо предложиха на Грета да измине разстоянието от португалската столица до Мадрид на магаре. От асоциацията на жителите на града уточняват, че са готови да предоставят на активистката съответното магаре, тъй като \"осъзнават колко е важно да се повиши осведомеността на света за състоянието на околната среда\".    От асоциацията разпространиха своето предложение в социалните мрежи и обясниха, че биха искали Грета лично да се запознае \"с един от способите, които хиляди хора са използвали в продължение на векове\" за придвижване.    Припомня се, че във вторник Грета Тунберг пристигна в Португалия със 15-метров катамаран след 21-дневно пъшествие от САЩ. Активистката отиде в Америка специално за да участва в две големи събития, едното които трябваше да е конференцията на ООН за климата в Чили през декември. В края на октомври обаче президентът на Чили Себастиан Пинера обяви за отмяната на форума заради безредиците в страната, а още на следващия ден испанските власти предложиха Мадрид да домакинства форума.    На 1 ноември изпълнителният секретар на Рамковата конвенция на ООН за промените в климата Патрисия Еспиноза съобщи, че конференцията ще се проведе от 2 до 12 декември в испанската столица. Тогава Тунберг ромоли привържениците си да ѝ помогнат да намери транспорт за пресичане на Атлантика, защото се е зарекла да не пътува със самолет, тъй като въздушният транспорт е един от най-големите замърсители на природата.     ", "date": "2019.12.05", "title": "Предложиха на Грета Тунберг да измине пътя от Лисабон до Мадрид на магаре "}
{"url": "http://epicenter.bg/article/Petima-sa-zaginali-sled-gazovata-eksploziya-v-Polsha/200700/7/0", "text": "Газова експлозия в жилищна сграда в полския град Шчирк в Силезия взе пет жертви. Това съобщи пред журналисти Ярослав Вечерек, цитиран от БГНЕС.   Взривът е станал в сряда през нощта. Според първоначалните  данни в сградата живеели девет души. Една от обитателките била на работа по време на инцидента. „Имам лоши новини. Беше открито поредното тяло. За съжаление то е на дете“, каза Вечерек. По-рано се съобщаваше за четирима загинали, сред които едно дете. Спасителната операция ще се провежда дотогава, докато специалистите не се уверят, че под руините на сградата няма хора.   От местния газов дистрибутор PSG заявиха, че експлозията е била предшествана от внезапно спадане на налягането в газопровода. Това може да показва, че тръбопроводът е бил пробит случайно по време на строителните работи наблизо.", "date": "2019.12.05", "title": "Петима са загинали след газова експлозия в Полша"}
{"url": "http://epicenter.bg/article/Lukashenko--Belarus-nikoga-nyama-da-vleze-v-sastava-na-Rusiya/200701/7/0", "text": "Беларус никога няма да влезе в състава на която и да е държава, дори Русия. Това заяви президентът на страната Александър Лукашенко на среща с депутати, предава ТАСС, цитирана от Агенция \"Фокус\".    „Никога не сме имали намерение и нямаме такова да влизаме в състава на която и да е държава, дори на братска Русия“, цитира думите му агенция БелТА. По думите на държавния глава, на преговорите за задълбочаване на интеграцията, Беларус и Русия не обсъждат темата за политическо взаимодействие, включително въпроса за създаване на общ парламент. Лукашенко увери, че няма да подпише интеграционни документи, които носят вреди на Беларус.    Президентът на страната отбеляза, че Москва е стратегически партньор на Минск, а добросъседските отношения между държавите са преминали проверката на времнето. „Ще кажа главното, че Руската федерация е наш стратегически партньор и там живеят наши братя. Това е партньор в икономическата, политическата и военната сфера. Беларуско-руските добросъседски отношения са изпитани във времето“, добави той.    Лукашенко подчерта, че в момента върху беларуско-руските отношения е фокусирано огромно внимание и интересът към тяхното развитие надхвърля границите на самите държави.", "date": "2019.12.05", "title": "Лукашенко: Беларус никога няма да влезе в състава на Русия"}
{"url": "http://epicenter.bg/article/Desetki-migranti-se-udaviha-kray-Mavritaniya/200707/7/0", "text": "Най-малко 58 мигранти загинаха при преобръщане на корабче в Атлантическия океан край бреговете на Мавритания вчера, когато лодката им потъна близо до мавританския бряг, съобщават от Международната организация за миграция, цитирани от Асошиейтед прес и БТА.  Плавателният съд е отплавал от Гамбия за Испания на 27 ноември.  От агенцията на ООН заявиха, че още 83 души са изплували на брега и са били спасени. По информация на оцелелите, в лодката е имало най-малко 150 души. Сред загиналите има жени и деца.      ", "date": "2019.12.05", "title": "Десетки мигранти се удавиха край Мавритания"}
{"url": "http://epicenter.bg/article/Nad-20-dushi-ostavat-bolnitsa-sled-trusa-v-Albaniya--12-366-zhiveyat-v-hoteli-i-lageri/200711/7/0", "text": "Най-малко 22 души остават болница след мощното земетресение в Албания на 26 ноември, заяви в четвъртък премиерът Еди Рама, съобщи ТАСС, позовавайки се на вестник \"Коха Йоне\". 12 366 души живеят в хотели и палаткови лагери, заяви Еди Рама, който отбеляза, че Европейската комисия е отделила 15 млн. евро като първоначална помощ за Албания, съобщи Нова.тв", "date": "2019.12.05", "title": "Над 20 души остават болница след труса в Албания, 12 366 живеят в хотели и лагери"}
{"url": "http://epicenter.bg/article/Skandalen-TV-vodesht--Greta-Tunberg-e-luda-i-opasna/200713/7/0", "text": "Грета Тунберг е луда и опасна, това е казал скандалният водещ Джереми Кларксън, написа британският в. Дейли мейл, цитира Новини.бг   Петдесет и деветгодишният мъж е отправил критики към шведската тийнейждърка. \"Това момиче е глупава идиотка\", е посочил още той. \"Тя е луда и нейното състояние е опасно не само за нея. Заради изявите ѝ много тийнейджъри прекарват безсънни нощи, вместо да залягат над уроците. Аз призовавам госпожица Тунберг да се върне в училище\", е допълнил Кларксън.    Поводът за гнева на телевизионера са били акции на еколози пред дома му преди няколко дни. Преди години Кларксън е направил няколко изказвания, в които е отрекъл глобално затопляне. По-късно той е смекчил позицията си.    Кларксън е направил няколко скандала. Той през 2008 г. е нарекъл тогавашния британски премиер Гордън Браун едноок шотландски идиот. Водещият е бил уволнен от Би Би Си през 2015 г. заради бой с колега в ефир. Миналата година се е появила информация, че той е е подписал договор да стане водещ на британския вариант на \"Стани богат\". ", "date": "2019.12.05", "title": "Скандален ТВ водещ: Грета Тунберг е луда и опасна"}
{"url": "http://epicenter.bg/article/Petima-dushi-sa-evakuirani-ot-hotel-v-yuzhnata-chast-na-Atina-zaradi-pozhar/200720/7/0", "text": "Петима души са евакуирани от хотел в южната част на Атина заради пожар, съобщава електронното издание на гръцкия всекидневник Kathimerini, цитирано от Агенция \"Фокус\", като се позовава на информация от противопожарните служби. Предполага се, че голяма част от гостите на хотела остават в капана на огъня.    По предварителна информация пожарът е пламнал в хотел „Атенеум Палас“, който се намира на един от главните булеварди в южната част на града. За инцидента е съобщено в сутрешните часове на деня.    Засега остава неясно дали хората, които са евакуирани, са гости или служители на хотела. Двама от тях са намерени в стълбището в сградата, а останалите трима са спасени с помощта на кран.    Снимките и кратките видеоклипове, публикувани в интернет пространството, показват стелещ се дим от няколко прозореца на третия, четвъртия и петия етаж на сградата.    Броят на хората, хванати в капана на огъня, избухнал в хотел в южната част на Атина, остава неизвестен, предава гръцкият национален телевизионен оператор ERT.    На място са изпратени 35 пожарникари с общо 12 специализирани коли, поясниха службите. Усилията им за потушаване на огъня обаче са затруднени от мащаба на сградата.    Уточнява се, че пожарът е пламнал на първото ниво на сградата, но бързо е обхванал етажите над него. Към момента се съобщава за петима евакуирани. Спасена е жена, която е настаненена в болница с тежки изгаряния. Голяма част от гостите на хотела са по терасите на сградата в очакване на потувашаване на огъня, подчертава медията.", "date": "2019.12.05", "title": "Петима души са евакуирани от хотел в южната част на Атина заради пожар"}
{"url": "http://epicenter.bg/article/NATO-izbegna-chelen-sblasak-na-sreshtata-si-na-varha/200722/7/0", "text": "По всичко изглеждаше, че срещата на върха ще бъде повторение на катастрофалната среща на високо равнище на НАТО през юли 2018 г., когато президентът на САЩ започна тирада срещу европейските съюзници и заплаши да изтегли САЩ от трансатлантическия военен съюз, изграден след Втората световна война, пише Новини.бг   По време на подготовката за срещата в Лондон френският президент Еманюел Макрон смая другите лидери, обявявайки, че НАТО е \"в състояние на мозъчна смърт\" - коментар, който Тръмп нарече \"много, много злобен\". Но на тричасовото си заседание лидерите се споразумяха да назначат експертна група, която през следващите две години да направи стратегически преглед, за да подготви западния алианс за бъдещето - и докато се връщаха у дома, не си личеше особено, че преди срещата е имало публичната размяна на язвителни реплики, пише Ройтерс.    Дипломати казаха, че дебатите за \"мозъчната смърт\" са били ключови, за да не се стигне до разрив в отношенията, и може би това е е подтикнало Тръмп да погледне по-положително на алианса, отколкото в миналото.  Насред объркването, което предизвика коментарът на Макрон, Франция и Германия предложиха миналия месец да се създаде \"съвет на мъдреците\", който да помисли за бъдещето на НАТО. Идеята им звучеше доста общо и неясно, но според високопоставен дипломат от НАТО генералният секретар на алианса Йенс Столтенберг я е подхванал, за да разтовари част от напрежението на срещата.    \"Това беше много полезно\", каза съветник на Макрон. \"Ако той не беше подхванал този дебат, щяха да дойдат тук, да вдигнат тост за кралицата и да си отидат у дома, въпреки че преживяваме сложен момент в международен план\".    Самият Макрон каза пред медиите, че резултатът от срещата \"е показал ползата от нашите коментари\" и се сравни с ледоразбивач, преминаващ през замръзнали морета. \"Оставя след себе си разбит лед, но също така проправя път\", заяви той.    Дипломати приписаха относителния успех на срещата на поведението на Тръмп. По време на цялата среща на високо равнище през 2018 г. той пускаше туитове, поставящи под въпрос ползата от НАТО и порицаващи съюзниците, че не харчат достатъчно за отбрана.    Като се изключи едно оплакване - че канадският премиер Джъстин Трюдо бил \"двуличен\" (след като кадри, заснети по време на приема, показаха как той се шегува с американския президент) - дипломати казаха, че Тръмп е бил необичайно отстъпчив.    На срещата си с германската канцлерка Ангела Меркел той бе умерен в оплакването си, че Берлин е \"малко под\" поставената пред съюзниците от НАТО цел да харчат 2 на сто от техния БВП за отбрана. \"Мога да кажа само, че имахме добра дискусия по същество\", заяви Меркел пред медиите. \"Имахме възможност да обсъдим други, по-стратегически въпроси. Останах с впечатлението, че взаимното разбирателство по различните географски ситуации се засилва\".    Един европейски дипломат заяви, че Тръмп е бил омилостивен от повишаването на разходите за отбрана на съюзниците от НАТО, а някои лидери изглежда са се научили да се справят с променливите му настроения на подобни събития. Тръмп е изправен пред вътрешни проблеми с процеса за импийчмънта си и трябва да се подготви за очакваната тежка борба за втори мандат догодина.    \"Дали би било в негов интерес да започва международни сблъсъци на фона на вътрешнополитическа кампания? Не мисля, че това би било оправдано\", каза втори дипломат.    Някога смятан за отживелица от времето на Студената война и отдавна подлаган на критики за неуспеха си да се справи с проблеми на сигурността като глобалния тероризъм, алиансът придоби нова решителност на източния си фланг след руската анексия на Крим през 2014 година. Но турската операция в Сирия през октомври, предприета против желанието на съюзниците, както и колебливата позиция на Тръмп за НАТО, накараха някои дипломати да поставят под въпрос цялостната стратегия на алианса.    В заключителната си декларация лидерите заявиха, че \"вземат предвид развиващата се стратегическа среда\" и натовариха Столтенберг със задачата да представи, вероятно през април, планове за \"насочен към бъдещето процес на размисъл\".    Сред предложените от дипломатите идеи е и разширяването на оригиналния обсег на действие на НАТО (от основаването му през 1949 г.) - да защитава Европа и Северна Америка, като в него се включат нови райони като продължилата осем години гражданска война в Сирия и Близкия изток.    Някои дипломати казаха, че има опасност дискусиите за нови облик на съюза да продължат прекалено дълго и това да превърне НАТО в още един политически клуб без правомощия да издава нареждания, а само правещ изявления за конфликти, които са извън неговия контрол. Както Париж, така и Берлин обаче казват, че искат алианс, който е по-бърз и подвижен и Тръмп - който някога нарече НАТО \"отживелица\" - го похвали на срещата, че е \"по-гъвкав\".", "date": "2019.12.05", "title": "НАТО избегна челен сблъсък на срещата си на върха"}
{"url": "http://epicenter.bg/article/Devet-dushi-zaginaha-pri-pozhar-v-hotel-v-Odesa--nyama-danni-za-postradali-balgari-/200739/7/0", "text": "Девет души загинаха, а десет бяха ранени при пожар в хотел в пристанищния град Одеса в Украйна. Това предава AFP, като се позовава на съобщение на аварийните служби в страната, пише Агенция \"Фокус\".    Пожарът е избухнал в южния градски хотел Tokyo Star.    Първоначално бе съобщено за осем жертви, по-късно изпод разавилните бе открито още едно тяло. Четирима от пострадалите са в тежко състояние.    Към момента на пожара в хотела е имало около 200 души, евакуирани са 136 души. По случая е образувано предварително производство, като се проверяват възможните причини за възникване на пожара, включително умишлен палеж с цел прикриване на друго престъпление.    Неделя, 18 август, е обявен за ден на траур в Одеска област, а в понеделник ще бъде създадена междуведомствена работна група за проверка на всички хотели и места за настаняване в областта    Близо 70 пожарникари, подкрепени от 13 аварийни автомобила са се борили с огъня, като са им били нужни повече от три часа за да го овладеят.  Одеските власти заявиха, че около 150 души са евакуирани от района.    Няма данни за пострадали или загинали български граждани при пожара, избухнал в сградата на Одеския колеж по икономика, право и хотелско-ресторантски бизнес, довел до жертви и десетки пострадали, съобщиха от пресцентъра на Министерството на външните работи (МВнР).    По информация на Генералното консулство на Република България в Одеса продължават усилията за откриването на тринадесет души, които се водят в неизвестност. Във връзка с пожара 5 и 6 декември са обявени за траурни дни в града, където са отменени всички официални и празнични мероприятия.    Генералното ни консулство е в постоянен контакт с местните власти.    При необходимост от съдействие българските граждани могат да се свържат с генералното консулство в Одеса на телефони: +380 48 746 65 54, +380 48 746 65 58, +380 68 293 0048, както и с посолството ни в Киев на телефони: +380 44 235-22-02; +380 44 246-72-37.   Вицепремиерът и министър на външните работи Екатерина Захариева изпрати съболезнователна телеграма до своя украински колега Вадим Пристайко във връзка с трагедията.    „Моля да предадете, уважаеми господин Министър, моите искрени чувства на съпричастност и състрадание на близките на засегнатите от трагедията. На пострадалите - пожелавам скорошно оздравяване“, посочва министър Захариева в съболезнователната телеграма до министър Пристайко.   ", "date": "2019.12.05", "title": "Девет души загинаха при пожар в хотел в Одеса, няма данни за пострадали българи "}
{"url": "http://epicenter.bg/article/Nansi-Pelosi--Formulirahme-obvinitelniya-akt-za-impiychmanta-na-Tramp/200756/7/0", "text": "Лидерката на демократите в Камарата на представителите на САЩ Нанси Пелоси поиска да се изготвят основанията за повдигане на обвинения на президента Доналд Тръмп, предадоха Франс прес и Асошиейтед прес, цитирани от БТА. \"Президентът не ни оставя друг избор освен да действаме, защото отново се опита да опорочи изборите ни за своя лична изгода. Днес искам от председателя (на юридическата комисия в Камарата Джери Надлър) да пристъпи към изготвянето на основанията за повдигане на обвинения (импийчмънт), заяви тя.  \"Действията на президента са в сериозно нарушение на конституцията. Демокрацията ни е заложена на карта. Президентът е злоупотребил със служебното си положение, подкопал е националната ни сигурност и е поставил под въпрос честността на изборите ни\", каза Пелоси.  ", "date": "2019.12.05", "title": "Нанси Пелоси: Формулирахме обвинителния акт за импийчмънта на Тръмп"}
{"url": "http://epicenter.bg/article/Mariya-Zaharova--Izgonvaneto-na-balgarskiya-diplomat-e-otvetna-stapka-/200757/7/97", "text": "Изгонването на българския дипломат е ответна стъпка и външното министерство на Русия я е предприело в момента, в който е била подготвена. Това каза за бТВ говорителят на ведомството Мария Захарова в отговор на въпрос защо Москва предприема мярката сега – повече от месец, след като София обяви за персона нон грата служител на руското посолство у нас.    Тази сутрин стана ясно, че на посланика ни в Русия – Атанас Кръстин, е била връчена протестна нота и дипломат от мисията ни в Москва трябва да напусне страната в рамките на 24 часа.    Още през октомври зам.-министърът на външните работи на Русия – Александър Грушко, уведоми, че ще бъдат разгледани реципрочни мерки. До днешния ден, обаче, публично развитие нямаше.    Адекватен отговор – така определи реакцията на руските власти Александър Михайлов, член на руския Съвет по външна и отбранителна политика.    Това е международна практика и не виждам нищо странно. Смятам, че трябва да се обърне внимание от следния ъгъл: Какви основания имаха българите да върнат в Русия нашия дипломат? Повече от убеден съм, че никакви, коментира Михайлов за бТВ.  ", "date": "2019.12.05", "title": "Мария Захарова: Изгонването на българския дипломат е ответна стъпка "}
{"url": "http://epicenter.bg/article/Prof--Svetlana-Sharenkova--Mezhdu-izgodata-i-shtetite--/200741/11/0", "text": "  Посещението на сръбския президент Александър Вучич в Сочи и срещата му с руския лидер Владимир Путин не бе рутинно събитие, то показа отношения с поглед напред и от голям мащаб. Вучич и Путин имат седемнадесета поредна среща и трета – само за тази година! И това е само едно от потвържденията, че отношенията Москва - Белград са стратегически! Като ползата е двустранна и взаимноизгодна – Сърбия продължава да получава решаваща военна помощ от Москва (част от нея безплатно), стокообменът расте, сключват се дългосрочни търговски споразумения. Сърбия и Русия реализират на практика своите специални отношения, базирани на общата вяра, на славянските корени, на реалистичния поглед към международните отношения в новия многополюсен световен ред.    И тези връзки не препятстват сръбската перспектива за членство в Европейския съюз.    На този фон тъжно е сравнението между сръбската и българската политика към Москва. България е страната, която има най-голямото основание да отстоява своите специални отношения с Русия, базирани на история и религия, на вековни културни и човешки връзки. Но вместо това, за разлика от сръбските, нашите управляващи бягат като дявол от тамян от всеки опит да се развиват връзките с Русия в руслото на взаимната изгода, в перспективни сфери и отрасли.  Може би защото преди седмица се сдобихме със стратегически партньор – САЩ! Но за разлика от отношенията на Сърбия и Русия, „стратегическото“ в нашите връзки със САЩ е това, че няма взаимна изгода, има едностранна - България купува изтребители Ф-16, които засега са само на чертеж, но ги плащаме авансово, обещаваме да построим военен координационен център на НАТО във Варна и да купуваме скъп американски втечнен газ. Изгода за САЩ и щети за България…  Тревожно е посланието от Сочи на руския президент Путин – че българското държавно ръководство под външен натиск забавя изграждането на „Турски поток“. Ако това е вярно, България ще загуби последен шанс не само за специални отношения с Русия, но и да бъде енергиен център в региона – роля, която с охота друг ще заеме незабавно. И обяснението на премиера Борисов, че – видите ли – Путин не бил информиран, че ние градим по 5 километра дневно от „Турски поток“ – не само изглеждат като влизане в обяснителен режим, но и говорят, че и в геополитиката гузен негонен бяга. Освен това опитът показва, че Путин не говори пет за четири. Ако и сега, както с „Южен поток” пропуснем възможността да бъдем част от „Турски поток“, ще бъде не само грешка, ще бъде тежка щета за националния ни интерес.    В унисон с антируските нагласи е и отношението на българските власти към Втората световна война. Докато сръбският лидер Вучич прие поканата за участие в грандиозния парад, посветен на 9 май, през 2020 година, когато светът ще чества 75 години от победата над фашизма, нашето Външно министерство пише декларации, обидни за паметта на милионите загинали съветски войни, а психодесницата става и ляга с призива да бъде съборен Паметникът на Съветската армия…  С велика сила, каквато е Русия, в днешния многополюсен свят не може да се разговаря с шикалкавене и шмекеруване, с полуистини и полулъжи. Там трябва мъжко отношение, яснота, такт, защита на националния интерес. Защо Сърбия успява да балансира, а ние не? И защо тя е печеливша, а ние губещи!?  ", "date": "2019.12.05", "title": "Светлана Шаренкова: София трябва да знае, че Путин не говори пет за четири!"}
{"url": "http://epicenter.bg/article/Byudzhetat-izdava-kogo-obicha-vlastta--chinovnitsite---da--maykite-i-pensionerite---ne/200719/11/0", "text": "Цяла сутрин слушам депутати от управляващата коалиция ГЕРБ – Обединени патриоти да обясняват защо няма пари за пенсионерите и майките с думите, че „такива са възможностите на държавата“. И говорят ли, говорят. В същото време ни обясняват за икономическия растеж и за повишения кредитен рейтинг на държавата. За това как стабилно стои страната ни в ЕС и НАТО.    Държавният бюджет е концентриран паричен израз на волята на управляващата партия. И като такъв издава за кого ги е грижа властниците, а за кого – не. Затова сега в буквалния смисъл на думата – цифром и словом, ще се опитам да покажа за кого най-вече се грижи властта, когато разпределя нашите общи пари. Стана ясно, че администрацията й е на сърце, но пенсионерите и майките – не. Парите на чиновниците нарастват с 10%, а на пенсионерите – с 6,7%. Майчинските са замразени на 380 лв. С обяснението, че е хубаво майките по-бързо да се върнат на работа, иначе се депрофесионализирали. Не е ли по-добре да им се предостави избор? Те сами ще се върнат на работа, ако смятат, че получават добра заплата и искат не просто да се утвърдят на работното си място, но и да растат в кариерата.   433 хиляди държавни служители получиха с 10% увеличение на заплатата от 1 януари тази година. От 1 януари 2020 г. чиновниците отново ще получат 10-процентно увеличение.  В бройката, съобщена тогава от министърът на финансите Владислав Горанов, явно фигурират всички на държавна издръжка. НСИ съобщава данните без заетите в съдебната власт, Министерството на отбраната и на вътрешните работи. Според националната статистика в администрацията на изпълнителната власт работят 99 258 души, а в териториалните – още 42 309 (данните са към юни т.г.).    Администрацията е лицето на една държава. Не може да искаме в институциите да ни посрещат приветливи служители, ако те едва свързват двата края. Така че повишаването на доходите им не е нещо лошо.  Но защо „на калпак“, къде е прословутата административна реформа? Къде е дигитализацията, която щеше да намали раздутите щатове и да пресече от корен корупцията? А „едното гише“, за което слушаме от времето на Иван Костов като министър-председател, къде е?    Сигурно някога ще ги бъде. Но не сега.  Това, което ще стане след 1 януари, е 10% върху доходите на всички чиновници. И на протестиращите заради ниските си (според тях) заплати работници от агенцията по храните, и чиновници в министерствата, получаващи два пъти повече. При това увеличението ще засегне еднакво и работливите, и мързеливите. Заетите в БАБХ получават между 800 и 1000 лв. заплати, стана ясно по време на протестите, на които симпатични млади жени носеха плакати с надпис „Отговорни сме за вашето здраве“. Това, което искаха да кажат е, че няма как с тези пари да се живее нормално, според критериите на развита страна, член на Европейския съюз. Според критериите на върховната ни власт сигурно може.    Еднаквото увеличение на чиновническите заплати може да докара напрежение сред самите чиновници, които обикновено на тримесечие получават и т. нар. допълнително материално стимулиране, което също е процент от заплатата. С други думи „богатите“ сред тях ще стават по-богати, „бедните“ - по-бедни.    А най-“богати“ ще бъдат тези от каймака на администрацията.  Колко са те?  Пак според статистиката, в централната администрация се трудят близо 57 хиляди души. В най-висшия ешелон на държавната пирамида - в Министерския съвет и министерствата, работят 6938 души  . Други 3170 души са по бюрата в държавните агенции. Отделно над 42 хиляди има в териториалните администрации.    Много повече, отколкото са били онези 90 000 по царско време. Дори по времето на социализма, който се наричаше още командно-административен строй и администрацията наистина командваше икономиката, чиновниците са били 107 хиляди.    Сега да видим колко получават депутатите, за да разберем сит на гладен вярва ли.  Народните представители са пряко заинтересовани възнагражденията в обществения сектор да се повишават, защото собствените им доходи зависят от тях. Депутатската заплата е равна на средната заплата от последния месец от тримесечието в обществения сектор, умножена по три. Или 3873 лв. в момента. Върху тези пари има добавки за стаж, за участие в комисии и т.н. В предишното тримесечие тя е била със 117 лв. по-ниска. Повишението е заради нарасналите доходи в обществения сектор.  Това повишение е половината от цялата пенсия, която депутатите решиха да отпуснат на най-бедните пенсионери – 250 лв. Най-ниската пенсия е дори под линията на бедност – 363 лв. Припомням – тя се определя административно.  Интересно ми е тези, които са я определили, с колко лева живеят? Влизали ли са в аптека, поглеждали ли са колко струват лекарствата? Сещат ли се, че с годините, нас хората, ни нападат различни болести?   Всичките тези числа показват, че държавната баница можеше да се разпредели по-добре, ако се правят реформи, а не се кара по инерция - тазгодишният бюджет, като миналогодишния. Защото колкото и да са много чиновниците, те са много по-малко от пенсионерите.   Заетите в управлението получават пари от всички нас, за да управляват. Всички искаме да го правят добре. Не да наливат пари в нереформирани сектори. Например, да позволяват откриването на нови частни болници, но да не ремонтират съществуващите. Почти във всеки областен център има по една огромна болница с много сгради, разположени в парк. Повечето от сградите се рушат, паркът отдавна е запустял и в него е страшно да минаваш дори през деня. За това състояние са виновни чиновници, които от 1 януари ще получат своите 10% отгоре.    И тези от ВиК-Перник, които не са разбрали, че се задава криза с водоснабдяването на града, също ще ги получат.    И тези в НАП, които допуснаха данните на всички нас, които плащаме данъци, „да се разхождат“ из интернет.  Примерите, уви, са много.    Не мога да се отърва от подозрението, че преизчисление на пенсиите не се прави не защото няма пари, а от някаква инертност. Както се казва – пенсионерите да потърпят още малко, и без това едва ли гласуват за нас.    Приоритет е превъоръжаването на армията, заплатите на учителите.  Което, разбира се, е похвално. Българският учител трябва да има самочувствие, а със 600 - 700 лв. заплата – какво самочувствие? Българският войник също трябва да има самочувствие сред колегите си от останалите държави в НАТО.    Но как тези правилни, европейски политики да срещнат одобрение, когато огромна част от намаляващото българско население не живее „европейски“? Как българите да зарежат старите димящи брички и да харесат електрическите автомобили, когато за тях те струват колкото космически кораб – все едно не могат да си го позволят?    Как да прегърнат идеята за чист въздух, отказвайки се от евтин начин на отопление, когато не могат да си я позволят?  Ясно е, че управляващите няма да приемат идеите на опозицията. Че ще ги обявяват за популистки или за некомпетентни.  Защото е по-лесно. Бюджетът - това са числа и сметки, ако мръднеш едно число се обърква цялата сметка. И трябва да се преизчисли, да се работи наново. Работа, която трябва да свършат чиновници - по-висшите да разпоредят и да създадат организация, по-нисшите – да изпълнят. Все работа. И защо да я вършат? Те своите десет процента отгоре са си гарантирали. Началниците им също са „гарантирани“ - догодина няма избори.     Има една арабска поговорка: Пътят на кервана се определя от най-бавната камила. За да повярват всички българи, че наистина живят като европейци, трябва и най-бедният да е убеден в това. А не всяка сутрин за него да е малко чудо - че с тези доходи още е жив.  ", "date": "2019.12.05", "title": "Бюджетът издава кого обича властта: чиновниците – да, майките и пенсионерите - не!"}
{"url": "http://epicenter.bg/article/Ivo-Hristov--Vreme-e-da-sprem-da-chakame-nevolyata/200745/11/0", "text": "- 5G (мобилните мрежи от пето поколение) ще бъдат революция в живота на всеки човек. С тях ще навлязат автономните автомобили, дистанционната хирургия и интегрирани системи, така наречените интелигентни градове, интелигентни ферми и прочее. В тях разни елементи ще взаимодействат без намесата на човека. Но 5G буди тревоги сред много еколози и доктори, според които високочестотните вълни крият рискове за здравето. Друг голям залог е сигурността на данните. Целта на форума, който организирам, е да се чуят възможностите и опасенията от 5G. Голяма група български експерти ще бъдат мои гости, за да чуят информацията от първа ръка и да могат да задават въпроси. - Истинският лидер е Южна Корея 80% от чиято територия вече e покрита от новата мрежа. Следва Китай, който е технологично готов, с подкрепата на държавата строи 5G и я продава зад граница. САЩ се опитват да спрат експанзията на китайците с политически инструменти, защото още не са напълно готови да се сблъскат с тяхната конкуренция. Европа изостава. Все още няма ясна воля за този технологичен скок, нито достатъчен инвеститорски интерес. Китай агресивно атакува европейския пазар. - Точно наблюдение. Технологиите се развиват стремително. В политиката забелязваме връщане към протекционизма и суверенизма, след като много развити държави, включително САЩ, усетиха бумеранговия ефект от глобализацията, която сами налагаха. Днес тя подравя развития свят, защото бизнесът мигрира там, където има евтина работна ръка. Технологиите свързват, но не обединяват света. Обединението изисква надмогване на егоизма: за да има семейство или приятелство, всеки отстъпва от егото си, за да има съюз на държави, всеки делегира част от суверенитета си. Стихийната глобализация достигна границите, отвъд които държавите не могат да отстъпят, защото има риск да се самоубият.   САЩ на Тръмп, Русия на Путин, Китай на Си Дзинпин утвърждават държавността си. Правят го и по-малки държави. Това е обяснима, но също и опасна реакция, защото при изостряне води до конфликти и може да предизвика глобален Армагедон. Свързаният свят изисква глобални регулации, но те пък предполагат надмогване на националното его, за което човешкият род не е готов. Държавата си остава единствената работеща и надеждна рамка на този етап. Виждаме, че дори климатът не може да ни обедини, а е въпрос на оцеляване. Трябва да започнем от глобален консенсус за климата.    - В САЩ Борисов подписа акт на безусловна капитулация от националния интерес. Без да се пазари хариза всичко, в името на своето оцеляване. Това е големият шлем на Тръмп и големият срам на Борисов. Америка ще внася газ, ще строи АЕЦ \"Белене\" (ако прецени, че иска), ще доставя ядрено гориво за \"Козлодуй\", ще се сдобие с база във Варна и имплицитно заявява, че ще превъоръжава и занапред българската армия.  България, разбира се, има интерес от сътрудничество със САЩ и трябва да развиваме отношенията си. Но превъоръжаването трябва да става след реален конкурс, вносът на газ - в условия на ценова конкуренция. Що се отнася до смяната на горивото на „Козлодуй“, тя крие реален технологичен риск, казват експертите. Заявката, че Вашингтон ще ни помага в борбата с корупцията, не се връзва със самия факт, че Борисов бе приет в Белия дом, макар и за да подпише, каквото му дадат. За съжаление, отношението на всички велики сили към България, от Изток и от Запад, е като към брашнен чувал за изтупване. Всички предпочитат да имат работа със зависими лидери. Русия правеше реверанси към Борисов в името на „Турски поток“ и АЕЦ „Белене“, а сега разбира, че той пак я е излъгал. Така ще е, докато не изгазим от блатото на корупцията и не се превърнем в реално функционираща демокрация, за да си възвърнем авторитета на надежден контрагент на всеки външен партньор. Само така ще намерим своето равновесно положение.  - Засега не съм в течение да са заявени някакви намерения. Комисията Юнкер покровителстваше българската корупция с щадящите оценки по мониторинга. Да се надяваме, че Фон дер Лайен ще е принципна, но предстои да видим. - Гласувах против резолюцията на ЕП Истанбулската конвенция да стане документ на ЕС. Това е силов подход, при положение, че конвенцията не е приета в няколко държави. Да оставим настрана, че в останалите не дава резултат. Прочит на конвенцията ще убеди всеки, че тя създава бизнес за НПО. Толерантността и отказът от насилие се възпитават в семейството и с хуманистичното образование (духът му въобще е напуснал училищата), а не с нов поглед върху пола. Що се отнася до практичните мерки за защита от насилие, като защитените центрове например, те могат да се изградят и без да се възприема конвенцията, стига да има воля.  - Родните медии отдавна абдикираха от мисията си. За да превърнат капитулацията на Борисов пред Тръмп в триумф, говориха за химия, физика, биология помежду им и анализираха езика на тялото. При това положение нормално е да научаваме новините за себе си отвън. За съжаление българските проблеми се задушават от институциите и медиите още в България. Помните, че Фон дер Лайен дори не успя да чуе въпросите на българските журналисти, които бяха лишени от микрофони. Европа е зле информирана, но все пак е наясно, че имаме проблеми със законността и корупцията. - Никой не може да свърши работата на българския гражданин. Той трябва да осмисли отговорностите си, да протестира, да гласува, да надмогне сеирджийството и да се превърне в актьор на собствения си политически живот. Всеки на своето ниво. Един като избирател, друг като активист, трети като политик. В национален план е необходимо неотложно оздравяване на избирателната система, прочистване на изборните списъци от фантоми, въвеждане на машинното гласуване и международен мониторинг на следващите избори, защото ние вече не избираме своите управници. Огромен брой бюлетини се унищожават, манипулациите са поголовни, както показа местният вот. След оздравяването на избирателната система трябва да мислим за нова конституция. Това е личното ми убеждение.    - Конституцията го задължава да го стори. Затова и считам, че ни трябва нова конституция. Сегашната вече прояви всичките си слабости и не може да бъде санирана.  - Има други, които завеждат възторга. Предпочитам да се придържам към истината. Време е да спрем да чакаме неволята. Да заложим на волята. ", "date": "2019.12.05", "title": "Иво Христов: Време е да спрем да чакаме неволята"}
{"url": "http://epicenter.bg/article/Kevork-Kevorkyan--Drugoto-korumpirane-/200760/11/33", "text": "Всичко е наред: те ще пилят за корупцията, ние ще им купуваме самолетите.  А 1 милион и 655 хиляди души/най-малко – които оцеляват по някакъв необясним начин под границата на бедността - ще си лягат полугладни и ще стават гладни.  Никой не се интересува от тях, не ги забелязва, те са анулирани от сметките, сложени са в графата „косвени жертви“.    Мрънкотенето за корупцията е съпътстваща операция, без особен ефект, това е ясно за всички, уж трябва да държи на къса сиджимка Властта – тя пък, от своя страна, да внимава за равновесието между отделните кланове, да крадат с мярка, и да делят с мярка, каквото щат да правят, но да купуваме правилните самолети. Това е играта.    Изглежда инфантилна, когато я опишеш, но си е точно такава – прости, груби бакалски сметки – върху това се крепи днешното „равновесие“.  Политиката е с напълно разядена плът, като издъхващ от проказа болник, нелекуван и захвърлен.    „Отвън“ ще мляскат дъвката „корупция“, а ние ще заметем основния проблем – Голямата Измама, която анестезира Народа, отмести погледа му от важното – дивашката приватизация, примерно. И сетне постепенно го накара да се примири с Грабежа.    Това отместване е Истинското Корумпиране: да приучиш обикновените хора да смятат, че кражбата, и то от общите ценности, е нещо нормално. Не беше много трудно да постигнат това – понеже едновременно ги накараха да възприемат като нещо неизбежно фалшификациите на Миналото, да им натрапват непрекъснато неколцина никаквици и да ги представят като достоверни източници на информация – въпреки че те целите са подгизнали от лъжи. Това е същинската корупция – и тя вече има фатални последици.    Голяма работа, че някой нискочел селяндур се е вместил ловко в Големия Грабеж и е отмъкнал някой винзавод – когато безволеви и крадливи властници станаха причина да бъдат отмъкнати моралните устои на Народа.  Накараха го да повярва, че далаверата, дори да е най-брутална, е свещеният знак на Новото Време.  Че крадецът е нещо по-различно от това, което е – нещо като „Барон разбойник“, както са наричали крупните американски предприемачи от 19 век.    Толкова е отчайващо всичко това, че народецът дори не се сеща да им завижда на „бароните“ – ни с бяла, ни с черна завист. Развяват ги пред очите му като новото знаме, остава само и да го побийват с него, за да се ориентира по-бързо в новите ценности.  Народът трябва да повярва, че това, което вижда с очите си, не е това, което вижда, че е нещо различно.    Как се запазва тогава една дори относителна почтеност на Паметта - към преживяното от самия теб, към собственото ти минало?  Солженицин имаше една хубава фраза по този повод, приблизително: „Един от най-пагубните аспекти на съветската система е, че ако не си мъченик, не можеш да бъдеш почтен, не можеш да се гордееш със себе си“.  И нашите овни да не останат по-назад: превърнаха милиони хора в мъченици – обаче искат да ги лишат и от почтено отношение към миналото им.    И така сложиха началото на един могъщ, безпрецедентен корупционен процес: заводите – на скрап, моралът на някое друго бунище, за да объркат и дори да паникьосат хората.  Да ги обеднят и обезверят едновременно.  Тукашните Бащи на Грабежа едва ли са имали подобни намерения – поне в началото, не са толкова прозорливи, но резултатите напълно ги удовлетворяват.    Изобщо, получи се „Преход“ като по поръчка, напълно по техния вкус. Хайдушки.    Нито Грабежа, нито Масовото корумпиране обаче никога не са привличали вниманието на дежурните лапацала, все посткомунистически хубавци. Немислимо е един Иван Кръстев, например, да обгледа цивилизационните/хайдушките подвизи на един Иво Прокопиев, например. Няма как – те са от едно котило.    И двамата са синове на комунистическата номенклатура – бащата на единия буквално е лъскал чизмите на Живков, когато той е отсядал в любимата си резиденция „Воден“, другият баща е правел същото, макар и с идеологическа вакса.    Никой в ония години не е имал чак толкова игриво въображение, та да провиди Иво като крупен индустриалец, за когото Плевнелиев пя панагерици - вече като пастирката/президент.  Най-много да са го виждали като Разградски кореспондент на някой софийски вестник, или пък като гончия за нуждите на авджията Живков: „Ето ви го еленчето, другарю Живков, докарах ви го пред вас, и малко съм го упоил, та да ви е по-лесничко, хайде сега – бум, и наздраве, другарю Генерален секретар, аз съм Ивчо, да не ме забравите!“    Бум, бум - обаче след десетина години гончията думна и сви винзавода.  в Дамяница, сетне безценния „Каолин“, направи калпави сделки за ЕВН и каквото друго се сетите.  За ЕВН дори бе ангажирал и Плевнелиев – който и досега не е намерил време да каже, какво си е бъбрил на тайна сгледа във Виена с Шишковиц, един от шефовете на енергийната компания, точно по време на сделката.    А, между другото, Ивчо стана и крупен издател и в едно отношение поне е абсолютно уникален: по някое време заложи редакционната политика на вестниците си пред свой кредитор.  Ако някой ни беше казал, че това е възможно, щяхме да кажем, че не може да съществува чак такъв перушан. Но се случи.    И как тогава фондация „Америка за България“ да не му налива милиони. Наливайте, наливайте – само не говорете за корупция и свобода на словото.  И гледайте и вас да не ви заложи някъде.    И сега Кръстев, който е сляп за всичко това, разсъждава за „носталгията по миналото“.  Какво има да умуваш, то е очевидно: грабежът и наглостта на новите цивилизатори породиха носталгията.  Мислимо ли беше, обикновеният българин дори да си представи този апокалипсис: да откраднат построеното и от него или направо да го разрушат, а пък синчетата на бившите комунистически гаулайтери да го учат на морал или направо да го отпращат към Небитието.    Синчетата имат навика само да констатират - според Кръстев, носталгията към миналото е свързана със страха от бъдещето.  Така днешният български клетник е разчекнат между миналото и бъдещето, обаче кръстевци благоразумно избягват настоящето му, понеже там са всички обяснения – най-вече за страховете му, породени от алчни и некадърни управници.    Народът направо е стъписан от тяхната неукост, а още повече от бездушието им.  Той се усеща захвърлен като нещо ненужно.  Носталгията, доколкото я има, е принудително бягство от позора на тази захвърленост/ненужност.  Тя е слабо утешение, разбира се, не може да изличи от теб униженията, на които те подлага келявият ти сегашен живот. Тя не е някаква „идеологическа“ опърничавост, а опит да потиснеш срама си. Поне това…    Понякога синчетата дори не се свенят да упрекват Народа, че сам си е виновен за всичко – и това се среща, опитват се да го убедят и в този грях. Както е казвал един болшевишки комисар по правосъдието – „Екзекуцията на невинните впечатлява повече“.    Приписват носталгичност на „простолюдието“, за да си намерят още една причина да се гнусят от него. „Носталгията“ се използва като параван, който да прикрие несъстоялото се, поне за мнозина, настояще.  Както пише Маркес в „Спомен за моите тъжни проститутки“: „Забравиха телом и духом мечтите, докато действителността не им даде урок, че бъдещето не е това, което са мечтали, и тогава откриха носталгията“.    Така се случи и с нашите клетници – но и изпод развалините на живота си, те, все пак, сигурно са схванали, какво тържествено покушение над моралните им разбирания им уреждат Крадльовците. Опитват се направо да подменят Народа.    Кръстевци никога не говорят и за нещо друго – за измеренията на Българския Страх. А те са чудовищни – от 7 милиона души, два милиона избягаха от Родината си.  И накъде е насочена пък тяхната носталгия?  Едва ли е към мътното тукашно настояще, което сякаш ни се плези от някакво криво огледало.    Ами младите, поколенията на Развратния Преход – те пък пет пари не дават за някаква корупция, на тяхното знаме може да пише „Ела ме корумпирай“ – къде на шега, къде на истина, така ги учат и чалгализират от Политическата Секта.  Те виждат страданията на Паметта на родителите си по Миналото, обаче и апашорщините на Настоящето си ги бива – ще се двоумят известно време, но накрая - друм и да ги няма.  Без да схващат, че правят услуга по този начин тъкмо на Властниците.    Е, някой ден ще се върнат, за да изживяват тук носталгията си по чужбина. Ясно е долу-горе, кога ще стане това. По телевизията представиха една оптимистична статистика: България ще настигне средноевропейския БВП/брутен вътрешен продукт на глава от населението след … 62 години.    И тогава може би ще се състои Голямото Завръщане.  Добре дошли, дядки и бабки-сладки!  Ще пиете ли по един ром с манго?  Ще, ще…    ***    УТОЧНЕНИЕ    Уважаеми приятели, ТОВА е моята страница – всички други страници, блогове и пр., които използват името ми или мои фотоси, нямат нищо общо с мен.    ***  ", "date": "2019.12.05", "title": "Кеворк Кеворкян: Другото корумпиране "}
{"url": "http://epicenter.bg/article/KZP--70--ot-evropeyskite-potrebiteli-se-doveryavat-na-targovtsite-na-drebno/200706/4/0", "text": "Нараства броят на гражданите на Европейския съюз, които заявяват, че са удовлетворени от ефекта, който е имало след като са подали оплакване във връзка с техни покупки. Това заяви председателят на Комисията за защита на потребителите Димитър Маргаритов по ТВ Европа, като се позова на данните от публикувания наскоро от Европейската комисия Индекс на условията за потребителите. Това съобщава novini.bg.    Проучването сочи, че повече от 70% от европейските потребители се доверяват на търговците на дребно относно спазването на правата им. В случаите, в които се стига до подаване на жалба, близо 60% свидетелстват за положителен опит с търговците, институциите или органите за алтернативно решаване на спорове.    Според Димитър Маргаритов, това е резултат и от дългогодишните усилия на европейските институции, които инициираха редица промени в законодателството в последните години в стремежа си потребителите да се чувстват добре, да имат повече права и възможности.    „В консуматорското общество, в което живеем, всеки иска да си напазарува хубави неща за сравнително ниски цени и ако нещо се обърка, да има към кого да се обърне, да може да върне това, което си е купил, да си получи обратно парите. И точно това е съвременното потребителско законодателство“, посочи той.   Другият ключов извод в Индекса – че повече от половината потребители съобразяват избора си при пазаруване с грижата за околната среда, Маргаритов коментира така: „Всяко модерно нещо привлича хората. Ние трябва да направим така, че тази тенденция да бъде запазена. Надявам се, че това ще стане не само с кампании, които по-скоро имат някакъв популистичен ефект, а с реални мерки, като истински стоки, биопродуктите да са биопродукти, опаковките за рециклиране да са наистина такива, които да могат да бъдат рециклирани. Само тогава ние ще задържим трайно интереса на потребителите към тази тема, а това действително е много важно.“    Председателят на КЗП се спря и на актуалните приоритети на ниво Европейски съюз в областта на потребителската защита. „Основното, върху което в момента се фокусират и европейските институции, и органите по правоприлагане, това е електронната търговия – дигиталният пазар, и най-вече социалните мрежи, през които в момента преминава все по-голям търговски поток“, каза още председателят на КЗП.    „Ние трябва да мислим как да направим така, че когато хората водят най-нормален разговор в социална мрежа, да не се създават излишни рискове за това, ако се стигне до сделка, да не могат да върнат стоката или изобщо да не я получат – да нямат потребителските права такива, каквито ги имат на терена на един нормален електронен магазин“, добави той.   Маргаритов обяви и предстоящите в близките месеци акценти в дейността на комисията за защита на потребителите. Това са кампаниите за проверки във връзка със следновогодишните намаления, зимния туристически сезон, Великденските празници, летния сезон.  „Това е един непрекъснат цикъл, при който ние се борим да бъде вярно това, което показва и Индексът на потребителското търсене, публикуван от Европейската комисия. Доверието се повишава, но това не трябва да ни успокоява“, завърши той. ", "date": "2019.12.05", "title": "КЗП: 70% от европейските потребители се доверяват на търговците на дребно"}
{"url": "http://epicenter.bg/article/Skok-na-svetovnite-tseni-na-hranitelni-stoki--nay-skapi-mesoto-i-rastitelnite-masla/200718/4/0", "text": "Световните цени на храните са нараснали силно през ноември, отбелязвайки големи скокове в цените на месото и растителните масла, въпреки малко по-ниските цени на зърнените култури, съобщи Агенцията за храните на ООН, цитирана от Евронюз и БГНЕС.   Индексът на Организацията на храните и земеделието (FAO) за цените на храните, който измерва месечните промени в потреблението на зърнени култури, маслодайни семена, млечни продукти, месо и захар, удари 26-месечен връх през ноември, достигайки средно 177,2 пункта, което е с 2,7% повече спрямо предходния месец и с 9,5% на годишна база. Организацията също така прогнозира, че производството на зърнени култури ще достигне най-силния си период с 2,714 милиарда тона за 2019 г., което е с 0,4% повече от последната прогноза.   Индексът на цените на захарта е средно 181,6 пункта, което е с 1,8% повече от октомври, водено от очакванията за по-голямо търсене. Индексът на цените на млечните продукти е средно 192,6 пункта, незначително увеличение в сравнение с октомври, след два месеца на спад.   Агенцията повиши прогнозата си за глобално производство на зърнени култури през 2019 г. с 0,4% в сравнение с нивата от 2018 г., оценявайки световната продукция на зърнени култури на 2,714 милиарда тона.   Индексът на цените на зърнените култури е спаднал с 1,2% до 162,4 пункта при големи експортни доставки и силна конкуренция сред световните производители, определящи цените на пшеницата. Цените на ориза са паднали до шестмесечен минимум, тъй като новите нива на реколтата увеличават натиска.   Индексът на цените на растителното масло се е повишил с 10,4% до 150,6 пункта, като достигна най-високата си точка от май 2018 г., воден от по-стабилните цени на палмово масло, които се засилиха заради силното търсене на внос, увеличената употреба на биодизел и опасенията относно възможен недостиг на доставки.   Индексът на цените на месото регистрира най-голямото увеличение на месечна основа от май 2009 г., като се повиши с 4,6% от октомври до 190,5 пункта. Най-силно се е увеличило говеждото и овчето месо, вследствие на търсенето от Китай и наближаващите празници в края на годината.   Производството на пшеница е нараснало с 4,8% до 766,4 милиона тона. Глобалното производство на ориз е 515 милиона тона, което е с над 1,6 милиона тона по-голямо спрямо предходната прогноза, която предполагаше спад от 0,5 процента от най-високия период за 2018 г., посочва агенцията.    ", "date": "2019.12.05", "title": "Скок на световните цени на хранителни стоки, най-скъпи са месото и растителните масла"}
{"url": "http://epicenter.bg/article/Shefat-na--quot-Bulgartransgaz-quot--Nyama-umishleno-zabavyane-na-proekta-za-gazoprovoda-/200727/4/0", "text": "\"Няма умишлено забавяне на реализацията на проекта за разширение на газопреносната инфраструктура на \"Булгартрансгаз\", която е необходима за транспортиране на съответните количества природен газ\". Това каза пред БНР Владимир Малинов - изпълнителен директор на \"Булгартрансгаз\", по повод вчерашното обвинение на рускияпрезидент Владимир Путин към България, че под външен натиск умишлено бави строителството на \"Турски поток\" на наша територия.    По думите му не може да се говори за забавяне на проекта. Той припомни, че на 18 септември беше сключен договор с консорциума \"Аркад\".    \"Съгласно договора в рамките на 250 календарни дни от възлагателното писмо, изпратено на 25-и септември, следва да бъде реализирана инфраструктура с дължина от 308 километра. Тези 250 дни изтичат на 31-ви май 2020-а година. А в рамките на 615 дни трябва да бъде реализирана и построена останалата инфраструктура - останалите 168 километра. Така че в момента сме в договорените срокове\", категорично заяви Малинов в предаването \"12+3\" по \"Хоризонт\".    По думите му работата по изграждането на \"Балкански поток\" продължава и в момента при зимни условия: \"Работи се на три участъка - в района на общините Плевен, Кнежа и Искър. Тези три участъка са с дължина от 150 километра\".    Малинов категорично отрече да има външен натиск за забавяне на проекта \"Балкански поток\": \"Няма, надявам се и да няма!\", каза той.    Според изпълнителния директор на \"Булгартрансгаз\" икономически и технически \"Балкански поток\" има редица предимства за реализацията не само на пренос на газ през територията на България, но и като част от концепцията за газов хъб \"Балкан\" и България да се превърне в регионален център и играч на газовите пазари.  ", "date": "2019.12.05", "title": "Шефът на \"Булгартрансгаз\": Няма умишлено забавяне на проекта за газопровода "}
{"url": "http://epicenter.bg/article/Evrostat-razkri--Ikonomicheskiyat-rast-v-Balgariya-e-nay-dobriyat-ot-vsichki-darzhavi-v-ES/200728/4/0", "text": "Еврозоната и целият Европейски съюз отбелязаха стабилен, но доста муден растеж през третото тримесечие на годината, показва неревизирана оценка на Евростат. В същото време икномическата експанзия в България беше една от най-добрите в рамките на ЕС, предаде БНР.    Според европейската статистика комбинираният брутен вътрешен продукт на 19-те страни - членки на еврозоната се увеличи с 0,2% през третото тримесечие, запазвайки темпото на растеж от предходните три месеца.  Първата и третата по размер икономики в еврозоната - тези на Германия и Италия - отбелязаха анемичен растеж от 0,1% на тримесечна база, докато втората по сила икономика - тази на Франция - се разшири с 0,3 на сто. Четвъртата и петата по големина икономики в лицето на Испания и Холандия пък се разшириха с по 0,4 на сто.    Спрямо година по-рано БВП в еврозоната нарасна през трите месеца до края на септември с 1,2% след повишение с 1,2% и през второто тримесечие на 2019-а година.    Евростат представи и окончателни данни, показващи слабо подобрение на икономическия растеж на тримесечна база в целия Европейския съюз при стабилизация на растежа спрямо година по-рано.    Според европейската статистика, БВП на ЕС нарасна през третото тримесечие с 0,3% спрямо второто, когато се повиши с 0,2%, докато растежът на годишна база остана за второ поредно тримесечие на ниво от 1,4%, докато предишната оценка на Евростат беше за забавяне на растеж до 1,4 на сто.    С растеж на БВП на тримесечна база от 0,8%, България се нарежда на четвърта позиция в целия ЕС заедно с Хърватия и Словения. Най-силен икономически растеж от 1,3% е отчетен в Полша, следвана от Унгария с растеж на тримесечна база от 1,1%. и Естония - с 1,0%. На другия полюс са Германия, Италия и Австрия с нарастване на БВП от едва 0,1%.    С годишен растеж на БВП от 3,7% на годишна база България пък е изпреварена единствено от Унгария (скок на БВП с 4,8%), Полша (с 4,1%) и Естония (също с 4,1%).    Европейската статистика представи и данни за трудовата заетост през третото тримесечие.    Броят на заетите лица в еврозоната и в целия ЕС нарасна през юли - септември с едва 0,1% след повишение през второто тримесечие съответно с 0,2% за еврозоната и с 0,3% в рамките на Европейския съюз.    На годишна база трудовата заетост в еврозоната нарасна с 0,9%, докато в рамките на целия ЕС тя се увеличи с 0,8%.    В България обаче заетостта през третото тримесечие се сви с 0,1% спрямо предходните три месеца и нарасна с едва 0,1% спрямо година по-рано.", "date": "2019.12.05", "title": "Евростат разкри: Икономическият ръст в България е най-добрият от всички държави в ЕС"}
{"url": "http://epicenter.bg/article/Nay-malko-100-tona-pileshko-meso-ot-Polsha-sas-salmonela-na-balgarskiya-pazar/200730/4/0", "text": "Най-малко 100 тона пилешко месо със салмонела от Полша са стигнали до българския пазар, признаха от Агенцията по храните. Това съобщава БНР.   Част от месото е иззето, засега няма данни за заболели от салмонелоза потребители.    \"По отношение полското месо със салмонела нотификациите не са една или две. В България като засегната страна вече сме получили 16 такива нотификации\", казва доктор Кремена Стоева от Агенцията по храните.    Тя отказва да каже кога е дошло първото предупреждение от Европейската система за бързо реагиране.    \"Но към всяка влязла нотификация Агенцията е предприела съответните мерки\".    Въпреки мерките, огромно количество полско пилешко месо със салмонела е стигнало до България. Д-р Стоева не е готова да говори за конкретни количества. \"Най-малко сто тона през една фирма, която е излязла в медиите, аз не мога да кажа, е изтъргувала на българския пазар\".    Салмонелата не е устойчива на високи температури и, ако месото е топлинно обработено, риск от зараза няма, казва експертът.", "date": "2019.12.05", "title": "Най-малко 100 тона пилешко месо от Полша със салмонела на българския пазар"}
{"url": "http://epicenter.bg/article/Avramova--Tol-taksite-nyama-da-uvelichat-drastichno-tsenite-na-hranitelnite-stoki/200734/4/0", "text": "Тол таксите няма да доведат до драстично увеличение на цените на хранителните продукти, категорична е министърът на регионалното развитие и благоустройството Петя Аврамова, цитирана от БНР.    Тя участва във форум, на който бяха представени данни от проучване на Световната банка, която е консултант по въвеждането на тол системата:    “Предложените за обществено обсъждане тол такси няма да имат драстично негативно въздействие върху цените на стоките. Като максималното поскъпване на храните, които са на трапезата на българина, ще бъде с до 2 стотинки на килограм или литър.“    Агенция „Пътна инфраструктура“ и Световната банка - консултант на държавната пътна администрация, организираха днес форум във връзка с въвеждането на тол системата. Срещата е в рамките на общественото обсъждане на проекта на тарифа на тол таксите, което продължава до 16 декември. Сред участниците във форума са министърът на регионалното развитие и благоустройството Петя Аврамова и министърът на транспорта Росен Желязков, както и депутати.    Срокът 1 март 2020 г. за въвеждане на тол системата е напълно реалистичен, заяви пред БНР проф. Олег Асенов – член на УС на Агенция „Пътна инфраструктура“. Според него няма причини за отлагането ѝ.    „Актуализираният анализ, който ние възложихме на колегите от Световна банка във връзка с публикуването на новата тарифа за обществено обсъждане, показва, че основните стоки и услуги ще поскъпнат средно между 1 и 2 стотинки за килограм и литър. Това е очакването“, посочи той в предаването \"Преди всички\" по програма \"Хоризонт\".    Проф. Асенов подчерта, че с транспортния бранш се води конструктивен диалог и изрази надежда, че до Коледа ще постигнат консенсус за приемане на тарифа, с която да тръгне системата:    „Днешният форум е още една стъпка в намирането на консенсуса и баланса. Въвеждането на тол системата е не просто едно техническо действие, това е инфраструктурна реформа, която засяга много страни. Тези страни трябва да намерят консенсусния начин за това въвеждане, за да бъде тя ефективна. Разговаряме и от гледна точка на техните искания има чуваемост. Имаме желание за дискусия и да намерим и чуем всички страни и да вървим напред към тази реформа“.    По думите му от гледна точка на техническа готовност системата има такава да работи както с бордови устройства, така и с GPS тракери.  ", "date": "2019.12.05", "title": "Аврамова: Тол таксите няма да увеличат драстично цените на хранителните стоки"}
{"url": "http://epicenter.bg/article/Bernskata-konventsiya-reshi-da-ne-otvarya-dosie-za-AM--Struma--prez-Kresnenskoto-defile/200743/4/0", "text": "Постоянният комитет на Бернската конвенция реши да не отваря досие по въпроса за трасето на автомагистрала \"Струма\" през Кресненското дефиле, съобщиха от пресцентъра на МОСВ.   Той остава като \"възможен файл\", както е било през последните 4 години досега. Това решение беше взето на заседание на Постоянния комитет, което се провежда от 3-6 декември 2019 г. в Страсбург.    Комитетът препоръчва да се изпрати мисия на място, чиято задача трябва да бъде уточнена на следващ етап.  Бюрото и Постоянният комитет на Бернската конвенция ще продължат да следят развитието на проекта и действията на държавата за опазване на биоразнообразието в района на Кресненското дефиле.", "date": "2019.12.05", "title": "Бернската конвенция реши да не отваря досие за АМ „Струма“ през Кресненското дефиле"}
{"url": "http://epicenter.bg/article/Sadat-na-ES--Sobstvenikat-na-apartament-e-dlazhen-da-plashta-i-za-otoplenie-na-obshtite-chasti-/200747/4/0", "text": "Всеки собственик на апартамент в сграда в режим на етажна собственост е длъжен да участва в разходите за отопление на общите части. Правото на ЕС допуска национална правна уредба, която предвижда това. Такова е огласеното днес решение на Съда на Европейския съюз по две дела. Те са на „ЕВН България Топлофикация“ съответно срещу Николина Стефанова Димитрова и Митю Симеонов Димитров, предава БНР.    В делата Съдът разглежда съвместимостта с правото на ЕС на национална правна уредба в областта на топлоснабдяването.    Магистратите приемат, че директивите за правата на потребителите и за нелоялните търговски практики допускат национална правна уредба, която задължава собствениците на апартамент в сграда - етажна собственост, присъединена към система за централно отопление, да участват в разходите за топлинна енергия за общите части на сградата и за сградната инсталация.    Те могат да бъдат задължени да платят, въпреки че индивидуално не са поръчвали доставката на отопление и не са го използвали в своя апартамент.    Подадените от „ЕВН Топлофикация България“ искове са срещу собственици на имоти в сгради в режим на етажна собственост. От ответниците се иска да платят сметките си за топлинна енергия за сградната инсталация и общите части, което те отказват да направят.    Николина Димитрова и Митю Димитров изтъкват, че макар сградата им да е топлоснабдена от система за централно отопление въз основа на договор за доставка, сключен между етажната собственост и доставчика, самите те не са давали индивидуално съгласие да получават централно отопление и не го използват в своя апартамент.  ", "date": "2019.12.05", "title": "Съдът на ЕС: Собственикът на апартамент е длъжен да плаща и за отопление на общите части "}
{"url": "http://epicenter.bg/article/Prof--Atanas-Tasev--Rusiya-shte-e-osnovniyat-igrach-po-proekta--quot-Belene-quot-/200748/4/0", "text": "Русия е основният играч по проекта АЕЦ \"Белене\", заяви в предаването \"Плюс - минус\" по Нова телевизия енергийният експерт проф. Атанас Тасев. \"Русия е заинтересована да бъде инвеститор и главен изпълнител на проекта. Русия вероятно ще бъде основният играч по този проект\", посочи той.  Според проф. Тасев след посещението на премиера Бойко Борисов в САЩ вече почти имаме зелена улица за изграждането на АЕЦ \"Белене\". В процеса на строителство на атомни станции битката не е за оборудването, а за гориво, поясни експертът.  Груба спекулация е, че американци ще инвестират в изграждането на АЕЦ \"Белене\". \"Дженерал Електрик\" участва като доставчик на оборудването. Те не поемат риск като инвеститор, посочи Иван Хиновски, също енергиен експерт и гост в ефира на Нова.  Атанас Тасев коментира и информацията от днес, че български дипломат от посолството ни в Москва е обявен за персона нон грата от Русия.  „Официалните лица в България вече взеха отношение. Стана ясно, че това е рутинна процедура. Няма никакви основания да се предполага, че това ще повлияе на изграждането на газовия хъб „Балкан” и връзката ни с „Турски поток”, каза енергийният експерт.    Теоретично има възможност до юни 2020 да направим участъка на газопровода от 300 км от Полски Сеновец до Зайчар. Останалите 186 километра от Полски Сеновец до Провадия ще се изграждат до средата на 2020 година. До юли следващата година трябва да доставяме в Сърбия около 3 млрд. кубически метра газ, заяви Тасев.  „В никакъв случай Русия няма интерес да спира „Турски поток”, защото той е 100-процентов руски интерес. Основният интерес на „Газпром” е доставка на газ в Унгария и Сърбия. Румъния пък не е настроена приятелски”, заяви Иван Хиновски.  ", "date": "2019.12.05", "title": "Проф. Атанас Тасев: Русия ще е основният играч по проекта \"Белене\""}
{"url": "http://epicenter.bg/article/Uvelichavat-s-10-lv--podohodniyat-kriteriy-za-poluchavane-na-detski-nadbavki/200761/4/0", "text": "Минималният размер на основната заплата за най-ниската длъжност, предвидена за заемане от държавен служител, става 610 лв. от 1 януари 2020 г., реши парламентът. Депутатите гласуват в момента на второ четене законопроекта за държавния бюджет на Република България за догодина. В момента минималната заплата в държавната администрация е 560 лева, предаде БТА, цитирана от Нова телевизия.    Повишава се подоходният критерий за получаване на детски надбавки с 10 лв. През следващата година при средномесечен доход за предходните 12 месеца, по-нисък или равен на 410 лева на член от семейството, детските надбавки ще се отпускат в пълен размер, а при средномесечен доход от 410 до 510 лева - помощта ще се отпуска в размер на 80 на сто. Месечният размер на детските надбавки се запазва същият като през 2019 г. В момента той е 40 лева за едно дете.  Георги Гьоков (\"БСП за България\") посочи, че подоходният критерий препятства голяма част от семействата да получават помощи за деца. По думите му вдигането на този критерий с 10 лева едва ли е нещо значимо, предвид повишаването на минималната работна заплата.  Депутатите утвърдиха обща годишна квота за предоставяне на ваучери за храна по Закона за корпоративното подоходно облагане в размер на 350 млн. лв. По предложение на ГЕРБ първоначално заложената сума беше завишена с 30 млн. лева - от 320 на 350 млн. лева.  ", "date": "2019.12.05", "title": "Увеличават с 10 лв. подоходният критерий за получаване на детски надбавки"}
{"url": "http://epicenter.bg/article/Sinat-na-Minyu-Staykov-e-arestuvan-v-Sofiya/200691/3/0", "text": "Синът на бизнесмена Миню Стайков – Стайко, е задържан снощи в София, научи NOVA.   По информация на медията, Стайков се возил в брониран автомобил с въоръжени мъже и отказал да даде документите си за проверка. Пред органите на реда той обяснил, че е тръгнал на автостоп към Айтос и така се озовал в джипа.   Той е арестуван за 24 часа за осуетяване на полицейска проверка и се намира в Четвърто РУП в столицата.", "date": "2019.12.05", "title": "Синът на Миню Стайков е арестуван в София"}
{"url": "http://epicenter.bg/article/Chetirima-otivat-na-sad-za-uchastie-v-prestapna-grupa-za-razprostranenie-na-narkotitsi-/200697/3/0", "text": "Специализираната прокуратура привлече към наказателна отговорност 4 лица за участие в организирана престъпна група за разпространение на наркотици в Елин Пелин и района. Това съобщиха от пресцентъра на Апелативна специализирана прокуратура, цитирани от Агенция \"Фокус\". Участниците са задържани на 3 декември 2019 г. при съвместни действия по разследването на Специализираната прокуратура и ТС БОП – София област.    При извършените лични обиски на обвинените и при претърсванията на ползваните от тях 7 адреса и автомобили са намерени и иззети 1,8 кг канабис и 1,2 кг. амфетамини в различни разфасовки, подготвени за разпространение на черния пазар. Иззети са също електронни везни, мобилни телефони, с които участниците са поддържали контакт, пари в брой.    Групата е задържана непосредствено след „зареждане“ с наркотични вещества на едро, преди те да бъдат разпределени между дилърите. Според събраните до момента доказателства тя е действала от октомври 2018 г., като се е снабдявала с наркотици (предимно „трева“ и амфетамини) от доставчици на едро от София.  На трима от обвинените е наложено прокурорско задържане до 72 часа.    Специализираната прокуратура ще внесе в Специализирания наказателен съд искане за налагане на най-тежката мярка за неотклонение „Задържане под стража“ за всеки от тях.  Заради тежко здравословно състояние на четвъртия участник в групата е определена парична гаранция в размер на 3000 лева.", "date": "2019.12.05", "title": "Четирима отиват на съд за участие в престъпна група за разпространение на наркотици "}
{"url": "http://epicenter.bg/article/I-zhandarmeriya-shte-pazi-studentite-na-8-dekemvri/200704/3/0", "text": "На местата, на които студентите ще празнуват 8 декември, ще бъдат охранявани освен от полиция, и от сили на жандармерията. Това каза на брифинг началникът на отдел Охранителна полиция Веселин Младенов, предаде Novini.bg.    Най-популярните дестинации са зимните ни курорти – питейни и увеселителни заведения, хотелски комплекси и хижи. Предварително са проведени срещи с представители на тези обекти и с представители на частните охранителни фирми, които осъществяват охраната в обектите, като са разяснени начините за взаимодействие с тях, заяви Младенов.    В дните преди и по време на празника ще има засилено полицейско присъствие в районите на всички обекти, в които ще празнуват студентите, като на 8 декември ще има полицейски служители на всяко едено място. Допълнително ще имаме и командировани сили от Дирекция \"Жандармерия\". При нужда от съдействие нашите служители ще бъдат на разположение на гражданите, посочи Веселин Младенов.    На брифинга стана ясно, че ще има и много цивилни полицаи, които ще участват в осигуряването на сигурността на студентите.    От Пътна полиция обявиха, че от 6 до 9 декември ще бъде проведена специализирана полицейска операция с акцент върху недопускане управлението на моторни превозни средства след употреба на алкохол или наркотични вещества, недопускане управлението на моторни превозни средства от неправосспобни водачи, недопускане управлението на моторни превозни средства с технически неизправности или без сключена застраховка \"Гражданска отговорност\".   Разпоредено е и предприемането на активни действия на полицейските служители по регулиране и подпомагане на движението в участъците от пътната мрежа със засилен трафик и временна организация на движението.  ", "date": "2019.12.05", "title": "Полиция и жандармерия ще пазят студентите на 8 декември"}
{"url": "http://epicenter.bg/article/Uvolniha-shefa-na-KAT---Plovdiv/200710/3/0", "text": "Освободиха от длъжност шефа на КАТ – Пловдив главен инспектор Димитър Димитров. Освобождаването е по предложение на директора на Областната дирекцията на МВР-Пловдив ст. комисар Йордан Рогачев със заповед на вътрешния министър Младен Маринов, съобщава marica.bg.   Причините за отстранението му са слаби резултати и многобройни катастрофи със загинали в Пловдивско.   Димитров пое ръководството на сектор “Пътна полиция” – Пловдив през 2017 година.   Задълженията му временно ще бъдат поети от заместник до назначаването на нов директор. Димитров ще бъде преназначен на работа в сектор \"Оперативен анализ\" към ОД на МВР - Пловдив.", "date": "2019.12.05", "title": "Уволниха шефа на КАТ - Пловдив"}
{"url": "http://epicenter.bg/article/Mladen-Marinov--Neobhodim-e-edinen-i-koordiniran-otgovor-na-savremennite-zaplahi-/200712/3/0", "text": "Темите, свързани със сигурността, и особено със сигурността в киберпространството, изискват непрекъснат диалог и обмен. Държавата, бизнесът и гражданите разчитат на лесен, но в същото време сигурен и надежден достъп до технологии и Интернет среда. Киберпространството предоставя неограничени възможности за контакти и бизнес, но паралелно с това поражда нови значими рискове и заплахи – хакерски атаки и злоупотреби с лични данни, финансови измами чрез Интернет банкиране, използване на криптовалута за престъпни цели, измами чрез използване на платформи за търговия с финансови инструменти (акции), престъпления при търговия с бинарни опции.   Това заяви министърът на вътрешните работи Младен Маринов на среща с делегация от Американо-Централноевропейската бизнес асоциация (ACEBA) в рамките на форум по въпросите на отбраната и киберсигурността,    В този смисъл се налага необходимостта от ежедневно намиране на изпреварващи решения, което може да бъде постигнато единствено чрез тясно сътрудничество между държавните институции, бизнес средите, гражданското общество и международните партньори.    Вътрешният министър със задоволство подчерта отличното взаимодействие с правоприлагащите агенции на САЩ, особено в посока противодействие на киберпрестъпността и повишаване на обществената чувствителност и информираност по въпросите на сигурността в киберпространството.   По думите му този подход е още по-необходим в контекста на новите технологически развития като пето поколение мобилни комуникации (5G), както и на актуалните предизвикателства – хибридните заплахи и нелегалното онлайн съдържание.   Отчитайки безспорните ползи от 5G технологията, следва да направим така, че нейната архитектура да позволява използването й за целите на разследването на тежки престъпления, отбеляза министър Маринов.    Правоприлагащата общност на ниво ЕС се обедини около необходимостта от единен и координиран отговор на хибридните заплахи. Въпросът е мултидисциплинарен и налага сътрудничество далеч над националното равнище.    Вътрешният министър се спря и върху още едно предизвикателство - нелегалното онлайн съдържание, което може да бъде свързано с различни тежки престъпления – тероризъм, детска порнография и др.   Той посочи, че министерството работи активно с частния сектор, в европейски и в международен план, за навременното идентифициране, блокиране и премахване на такова съдържание.   В този смисъл, ще бъде полезно да се използва по-пълно потенциала на сътрудничеството ЕС-НАТО, включтелно за изграждане на устойчивост в стратегически сектори и защита на критичната инфраструктура.    Пред участниците във форума вътрешният министър още веднъж изрази разбирането за ключовата роля на частния сектор и водещата роля на американските фирми в този процес и подчерта готовността на МВР за конструктивно партньорство.  ", "date": "2019.12.05", "title": "Младен Маринов: Необходим е единен и координиран отговор на съвременните заплахи "}
{"url": "http://epicenter.bg/article/SDVR-napomnya--Veche-ne-e-nuzhno-da-se-podmenyat-registratsionnite-tabeli/200715/3/0", "text": "От 01.12.2019 влезе в сила промяната на Наредба № i-45 от 24 март 2000 г. за регистриране, отчет, спиране от движение и пускане в движение, временно отнемане, прекратяване и възстановяване на регистрацията на моторните превозни средства и ремаркета, теглени от тях, и реда за предоставяне на данни за регистрираните пътни превозни средства. Това напомнят от СДВР в социалната мрежа. При покупко-продажба или промяна на постоянният адрес, не нужно да се подменят табелите с регистрационен номер (става само по желание на собственика) , а се подменя само свидетелството за регистрация.  ", "date": "2019.12.05", "title": "СДВР напомня: Вече не е нужно да се подменят регистрационните табели"}
{"url": "http://epicenter.bg/article/Prokuraturata-poiska-nastanyavane-v-psihiatriya-za-mazha--koyto-zakla-bashta-si-v-Ahtopol/200716/3/0", "text": "Окръжна прокуратура – Бургас внесе в съда искане за настаняване в ДПБ – Ловеч (психиатрично заведение със специализирано съдебно отделение с висока степен на сигурност) за изследване на Георги К.Това съобщават novini.bg.    Той е обвинен за това, че за времето от 01.12.2019 г. до 08.20 ч. на 02.12.2019 г. в обитавано от него жилище, находящо се в гр. Ахтопол, общ. Царево, обл. Бургас, умишлено умъртвил баща си, нанасяйки му удари с нож в областта на гръдния кош – престъпление по чл. 116, ал. 1, т. 3, предл. 1, вр. чл. 115 от НК. В искането си Окръжна прокуратура – Бургас посочва, че Георги К. следва да бъде настанен в психиатричното заведение за максимално предвидения в закона срок до 30 дни.    Искането за настаняване в психиатричното заведение е на правно основание чл.70 ал.1 от НПК и е внесено в съда въз основа на изискана и приложена по досъдебното производство справка от Център Психично здраве „Проф. д-р Иван Темков“ ЕООД - Бургас, от която е видно, че обвиняемият се води на диспансерен отчет от 1993 г. Същият е лекуван многократно в ЦПЗ – Бургас с диагноза „Шизофрения параноидес“. Последната хоспитализация на обвиняемия датира от 19.03.2019 г. до 15.04.2019 г.", "date": "2019.12.05", "title": "Прокуратурата поиска настаняване в психиатрия за мъжа, който закла баща си в Ахтопол"}
{"url": "http://epicenter.bg/article/Razbiha-prestapna-grupa-ot-hakeri--tocheli-pari-po-shemata--quot-Livanska-peralnya-quot-/200726/3/0", "text": "Разбита е организирана престъпна група, действала от 2016 г. Групата се е занимавала с пране на пари от схема за компютърни измами.   Това заяви на брифинг говорителят на Специализираната прокуратура Сийка Милева, предаде репортер на Novini.bg.    \"Задържани са 6 лица, един е ливанец, а друг с българо-иранско гражданство. Останалите са българи. Повече от членовете са осъждани за кражби\", разкри още тя.    \"За този вид компютърни кражби, групата е подменяла фактурите с банковите сметки на реални фирми при сделка. Подменянето е ставало чрез имейл, като се е следяла кореспонденция между дружества\", коментира говорителят на Спецпрокуратурата.    \"В България са регистрирани търговски дружества с капитал от 2 лв. от социално слаби хора. На тяхно име се откривали банкови сметки с услуга \"онлайн банкиране\", а паролата се е предоставяла на \"финансови мулета\". Измамите се извършвали в Своге и София. Установени са и над 90 търговски дружества, които са прали пари от измамите. Установените изпрани пари са 40 млн. евро и 15 млн. долара\", заяви Милева.    \"Извършени са претърсвания в Своге, София и Новачене в Ботевградско. Иззети са компютърни конфигурации, таблети, копирани лични документи и пластики. Повдигнати са обвинения и на шестимата. Един е с мярка \"парична гаранция\" заради влошено здравословно състояние\", разкри Сийка Милева.    \"Групата е изключително интересна. Благодаря на колегите от отдел \"Киберпрестъпност\" и на колегите от отдел \"Корупция и изпиране на пари\". Благодарение на тях разкрихме цялата група. За тези години от ГДБОП сме имали множество операции за установяване на \"финансови мулета\". Стигнахме до лицата, които правят една фирма, теглят пари и прехвърлят парите по електронен път. Хакването на мейлите е било от цял свят. Много български граждани стават жертва и впоследствие \"финансови мулета\". Тази престъпна дейност придобива епидемичен характер\", коментира директорът на ГДБОП Ивайло Спиридонов.    \"Тази измама не е феноменален случай, такива измами се случват от 2006 г. Това е поредната разбита група. Механизмът на “Ливанската пералня” представлява - хакер, който заразява компютър, компрометира се пощенската кутия на фирми-жертви, следи се кореспонденция между фирми и на определен етап, когато се стига до сделка, фактурите се подменят. Фирмата-жертва не превежда парите си на компаниите, с които има отношения, а на сметка, която се контролира от измамниците. Парите се превеждат по сметките в България. Чрез интернет банкиране организаторите са пращали парите към Хонконг\", разкри ръководителят на специализирания отдел \"Киберпрестъпност\" в ГДБОП Явор Колев.  \"Набирането на мулета е било най-трудоемко. За 50-100 лева хора от малцинствата или социално слаби са си откривали банкови сметки, по които после са превеждани милиони. Арестуваният ливанец се е занимавал с ресторантьорство, но този бизнес не се разследва\", завърши Колев.  ", "date": "2019.12.05", "title": "Разбиха престъпна група от хакери, точели пари по схемата \"Ливанска пералня\""}
{"url": "http://epicenter.bg/article/Dvama-sa-obgazeni--a-trima-sa-s-natartvaniya-sled-pozhar-v-Stara-Zagora/200733/3/0", "text": "Двама души са обгазени, а други трима са с леки натъртвания след пожар, възникнал рано тази сутрин в ресторантската част на хотел „Железник“ в Стара Загора. За щастие няма тежко пострадали.  По информация на служители на хотела, пожарът е възникнал около 3.30 часа през нощта. Опитали са да изгасят огъня със собствени сили и средства, но след като не успели, се обадили на тел. 112.    Сигналът за пожара е постъпил в Оперативния център на РД ПБЗН - Стара Загора в 4.19 часа, съобщи началникът на районната противопожарна служба гл. инспектор Антон Колев . На място са изпратени три противопожарни автомобила, които са успели да локализират и ликвидират огъня. Общо 43-ма души – гости и служители на хотела са били евакуирани. Няма тежко ранени, но двама са били обгазени, а други трима са получили леки контузии. Пострадалите са прегледани, но не се е наложило да бъдат приети за болнично лечение, уточни гл. инспектор Колев. Той допълни, че е имало реален риск за посетителите на хотела, тъй като вътрешното стълбище е било силно задимено.   Огледът на мястото на инцидента продължи цяла сутрин. Нанесени са сериозни материални щети на ресторанта, където е изгоряло цялото оборудване, поражения има и по хотелските стаи над ресторанта. Предстои да бъде извършена пожаро-техническа експертиза, която да установи откъде е тръгнал огънят.   Разглеждат се всички възможни версии, но има данни за умисъл, каза още гл. инспектор Колев.   От дружеството, собственик на хотела, също заявиха, че най-вероятно пожарът е причинен умишлено, но не дадоха повече информация, защото тече разследване. Само уточниха, че ресторантът не работи от 7 месеца, а преди това е бил стопанисван от наемател.          Процесуално-следствени действия за изясняване на случая продължават. Образувано е досъдебно производство. ", "date": "2019.12.05", "title": "Двама са обгазени, а трима са с натъртвания след пожар в Стара Загора"}
{"url": "http://epicenter.bg/article/Ivan-Geshev-za-aresta-na-Stayko-Staykov--Ne-sme-darzhava-na-mutrite--zakonat-e-za-vsichki--/200736/3/0", "text": "Законът е равен за всички и няма да позволим да се подиграват със служителите ни, отсече на брифинг в Бургас главният секретар на МВР Ивайло Иванов, а думите му бяха категорично подкрепени от новоизбрания главен прокурор Иван Гешев,      Повод за това стана случаят със задържането на Стайко Стайков - син на арестувания алкохолен бос Миню Стайков, който е спрян вчера с брониран джип и охрана, отказал е проверка и не е съдействал на полицията, казал, че се е качил на стоп в колата. В резултат на това е задържан отново в столичното 4 РУ, и се охранява от полицейски служители. Предстои доклад в районна прокуратура София.    Двата автомобила са се движили в пакет и той е отказал да окаже всякакво съдействие и да изпълни разпорежданията на полицаите, каза главсекът Ивайло Иванов.    Новоизбраният главен прокурор припомни, че в България не живеем в държавата на мутрите, които се в движат с кортежи и нарушават закона. Ако не са разбрали на български, че не живеем в 90-те, ще го разберат по трудния начин, каза Иван Гешев.    „Имало е обаждане на тел. 112, че Стайков подозира, че е обект на отвличане. Да смени репертоара“, препоръча Иван Гешев и припомни, че и предния път имаше такъв случай със Стайко Стайков, който в момента е в парична гаранция.    За разкритията през юли 2018 г. в Карнобат Иван Гешев каза, че ще има обвинителен акт.    „Никой не докладва на главния прокурор неща, които не разследва той. Всеки случай се докладва на компетентната прокуратура, каквато е Софийска районна прокуратура по това производство“, каза Иван Гешев. ", "date": "2019.12.05", "title": "Иван Гешев за ареста на Стайко Стайков: Не сме държава на мутрите, законът е за всички! "}
{"url": "http://epicenter.bg/article/Ivaylo-Ivanov--Ubitiyat-v-Burgas-i-ubietsat-ot-Shumen-sa-sauchastnitsi-v-2-vaorazheni-grabezha/200744/3/0", "text": "На около 350 метра от местопрестъплението е открито оръжието, с което на 18 ноември е убит Петър Валериев от кв. Рудник – автомат Калашников. Убийството е извършено на мястото, което свидетелите са посочили, но извършителят впоследствие е преместил и укрил трупа. Мотивите за престъплението са в процес на изясняване.    Това стана ясно на брифинг на новоизбрания главен прокурор Иван Гешев, главния секретар на МВР Ивайло Иванов, окръжния прокурор на Бургас Георги Чинев и директора на ОДМВР-Бургас старши комисар Радослав Сотиров, заедно с наблюдаващия прокурор Иван Иванов,      Те съобщиха подробностите на извънреден брифинг в Бургас. Новоизбраният главен прокурор Иван Гешев благодари на окръжна прокуратура Бургас и на ОДМВР-Бургас за добре свършената работа.    Убиецът е задържан, той е 32-годишен, не е осъждан към момента, от Шумен, но пребивава на територията на Бургас. Запознали се с Петър Валериев преди около 10 години, и двамата се занимават със строителство и от там датира дружбата им. Изключително конспиративни, не са поддържали никаква комуникация по мобилни телефони, ходили от адрес на адрес.    Убитият и извършителят са участници в два въоръжени грабежа – 2015 г. в Айтос и 2016 г. в София, и в двата е използвано огнестрелно оръжие и са откраднати големи суми пари.    „Случаят е интересен и сложен, свършена е огромна работа и това онагледява това, че българската съдебна система и правоохранителните органи вършат добре работата си, на европейски ниво. Това не означава, че нямаме своите проблеми, но картината не е толкова черна, каквато се опитват да е представят на гражданите. Те трябва да знаят, че съдебната власт, МВР и правоохранителните органи са на добро ниво и работят. Тази година в България няма неразкрито убийство – факт, с който може да се гордее всяка държава. С този факт едва ли могат да се похвалят много европейски държави“, каза Иван Гешев и благодари на експертите, които винаги остават настрани, но тяхната работа е изключително важна.    Главният секретар на МВР Ивайло Иванов също благодари на прокуратурата и на ОДМВР-Бургас за добре свършената работа. „Случаят беше тежък в началото, нямаше никаква отправна точка. Благодаря на криминална полиция в Бургас, на охранителна полиция и СДВР. Убитият и извършителят са участници в два въоръжени грабежа – 2015 г. в Айтос и 2016 г. в София. Използвано е огнестрелно оръжие и са откраднати големи суми пари. Знам колко костваше, за да стигнем до този брифинг – много усилия и безсъни нощи“, каза главният секретар на МВР и бе категоричен, че екипната работа и доброто взаимодействие дават своите плодове.    Окръжният прокурор на Бургас Георги Чинев съобщи, че в резултат на доброто взаимодействие между ОДМВР и Окръжна прокуратура е устанвоен извършителят и му е повдигнато обвинение за предумишлено убийство, а в рамките на брифинга показаха кадрив от следствения експеримент, чрез които самопризнанията на обвиняемия са потвърдени.    Оръжието на престъплението е автомат Калашников, каза Георги Чинев.    Наблюдаващият прокурор Иван Иванов заяви, че престъплението е разкрито много трудно, за две седмици е извършен огромен обем процесуално-следствени действия. Убиецът е направил пълни самопризнания, събрани са множество свидетелски показания, експертизи и много доказателства.    Директорът на ОДМВР-Бургас Радослав Сотиров обяви, че служителите му 17 дни са полагали денонощен труд до вчера, когато е намерено оръжието.    „Разпитахме много лица, проверки на десетки обекти, сред които заложни къщи, хазартни зали. Мястото на убийството е в землището на кв. Долно Езерово и с оглед времето и дъждовете разкриването му е било допълнително усложнено. Във вчерашния ден наред с всички ангажирани служители – едни от най-добрите специалисти в Национална полиция, извикан е и екип от водолази, за да претърсят ез. Вая, където имало данни, че е изхвърлено оръжието. Вчера в тъмната част на денонощието е намерено и оръжието на престъплението, добре скрито, на около 350 м от мястото на убийството“, разкри Радослав Сотиров.  ", "date": "2019.12.05", "title": "Ивайло Иванов: Убитият в Бургас и убиецът от Шумен са съучастници в 2 въоръжени грабежа"}
{"url": "http://epicenter.bg/article/Ivan-Geshev--Ne-sledya-tvorchestvoto-na-Lozan-Panov-/200752/3/0", "text": "„Не следя творчеството на Лозан Панов, защото имам работа“. Така днес в Бургас новоизбраният обвинител номер 1 на Републиката Иван Гешев коментира думите на председателя на Върховния касационен съд (ВКС) Лозан Панов, който призова прокуратурата да разследва премиера Бойко Борисов и главния прокурор Сотир Цацаров за търговия с влияние, предаде Дарикнюз.    „Нямам време да се занимавам с политика“, отсече той. Гешев определи като политическа пропаганда тезата за безотчетност на главния прокурор и обяви, че няма нищо против, да бъдат въведени механизми за контрол, каквито прецени за удачни Народното събрание.    „Политическата теза, затова че главният прокурор е безотчетен и безотговорен, не е вярна. Главният прокурор има механизми за отчетност и пред ВСС и пред Народното събрание, и като обикновен магистрат… В деня в който получих указа си, имах призовка за явяване в Софийския районен съд. Едно лице се почувствало засегнато, защото пред журналистите съм бил казал: \"Едно лице, което вие, медиите, наричате Крокодила.\" И това лице се е разпознало, че е точно той. Онагледявам колко безотговорен и как няма никакъв контрол върху главния прокурор. И това го разказах в Брюксел на някои колеги и те не повярваха. И после им стана много смешно. Това нещо едва ли може да се случи в страна от ЕС“, заяви Иван Гешев.    И допълни: \" Щом вече лица, които се разпознават с прякор Крокодила, ме контролират, защо да не ме контролира и българското общество.\"    \"Трябва ясно и категорично да бъде казано: Не може да се презюмира, че главният прокурор е потенциален извършител на престъпление. Аз не се усещам такъв. И точно заради това не се притеснявам от каквито и да е механизми за контрол“, категоричен беше Иван Гешев.  ", "date": "2019.12.05", "title": "Иван Гешев: Не следя творчеството на Лозан Панов "}
{"url": "http://epicenter.bg/article/Shefat-na--quot-TAD-grup-quot--ostava-za-postoyanno-v-aresta-/200762/3/0", "text": "Апелативният специализиран наказателен съд остави за постоянно в ареста собственика на \"ТАД груп\" Иван Тодоров, съобщиха от съда.    Тодоров, който е обвинен в подбудителство за кибертероризъм за атаката срещу НАП, се намира в ареста с най-тежката мярка за неотклонение от лятото до сега. Другото му обвинение е за организирана престъпна група с користна цел, на която е ръководител. В нея участници са търговският директор на фирмата Георги Янков и служителят Кристиян Бойков.    През юли базите с лични данни на НАП бяха пробити от хакери и ЕГН-та, имена и адреси на 5 милиона българи бяха откраднати. В края на месец август Комисията за защита на личните данни глоби Националната агенция по приходите с 5.1 млн. лв. НАП оспори наказателното постановление.    В парламента беше създадена Временната комисия за проверка на източването на данните от приходната администрация.     ", "date": "2019.12.05", "title": "Шефът на \"ТАД груп\" остава за постоянно в ареста "}
{"url": "http://epicenter.bg/article/Sinat-na-Minyu-Staykov-s-dve-obvineniya--VIDEO-/200771/3/0", "text": "Полицията задържа сина на бизнесмена Миню Стайков. Стайко Стайков е арестуван за осуетяване на полицейска проверка. На сина на алкохолния бос са повдигнати две обвинения.    Едното е за неподчинение на полицейско разпореждане, а второто - за подаване на фалшив сигнал на телефон 112.    Адвокатът на Стайков уточни за NOVA, че за двете провинения законът предвижда административна глоба, а не арест.    Младият мъж, който е с мярка за неотклонение заради разследването срещу него и баща му, е бил в бронирана кола, с въоръжени мъже. Пред униформените твърдял, че се качил на стоп на път за Айтос.    Стайков ще остане зад решетките поне 72 часа. През последните два месеца е с мрка за неотклонение „подписка”, след като 8 месеца изкара под домашен арест. Тъй като не е нарушавал условията му, по закон административно мярката се променя в по-лека.  Екшънът започнал около 18 часа снощи на оживения столичен булевард \"Черни връх\". Полицаите спрели за рутинна проверка две луксозни коли.    „При проверката, едно от лицата в \"Ауди\"-то, осуетило проверката от полицията, поради което е задържано”, разкри началникът на охранителна полиция Веселин Младенов.    Осуетилият проверката е Стайко Стайков. 29-годишният мъж обяснил на полицаите, че тръгнал на автостоп за Айтос. Така попаднал в бронираната кола, с въоръжени мъже. Искал да пътува с влак, но променил мнението си.    „С брониран автомобил, с още един, с въоръжена охрана. Сега няма да му коментирам репликите, нали, аз това го приемам като подигравка с колегите. Че е охранявано лице, че не може да бъде проверяван, че после на стоп случайно се качил в тия автомобили. Нали, случайно в брониран автомобил с въоръжена охрана никой не се качва на стоп”, коментира по време на брифинг главният секретар на МВР Ивайло Иванов.    Стайков отказал да съдейства на полицията. И така се озовал за 24 часа в ареста на столичното четвърто РПУ. На е ясно дали да е употребил наркотици.    „Стайков не е бил водач, за да имаме основание да го тестваме”, обясни още Иванов.    „Доколкото разбрах, че е имало и обаждане от негова страна, че подозира, че е обект на отвличане. Това при него явно става въпрос за рецидив, защото се случва за втори път. Да смени репертоара, аз това препоръчвам, да вкара нещо по-свежо”, заяви избраният за главен прокурор Иван Гешев.    В края на януари 2019 година Стайко Стайков се появи внезапно в \"Пирогов\", като твърдеше, че бил отвлечен и бит. Не знаел от кого, не бил информиран и че го издирват с червена бюлетина.    Тогава прокуратурата му повдигна официално обвинения за участие с баща му - Миню Стайков, в организирана престъпна група за данъчни престъпления и пране на пари. Заради лошото му здраве, съдът го пусна под домашен арест.    В събота Софийският районен съд ще заседава по мярката за неотклонение на Стайко Стайков.  ", "date": "2019.12.05", "title": "Синът на Миню Стайков с две обвинения (ВИДЕО)"}
{"url": "http://epicenter.bg/article/Karanikolov--Shte-ima-problemi-pri-prehvarlyaneto-na-sobstvenostta-na-yazovirite/200755/2/0", "text": "Още преди година и половина ние казахме, че по отношение на прехвърлянето на собствеността на тези язовири, предимно от общини към държавно предприятие, ще има проблеми. Това каза министърът на икономиката на среща с президента Румен Радев по повод водната криза, предаде Агенция „Фокус“.   „Знаете, преди година и половина се взе решение Министерство на икономиката да отговаря за тези язовири и съоръжения, които не могат да бъдат стопанисвани обикновено от общините, в някои случаи - от държавата. Бяха представени във връзка с анализ на Държавната агенция за метрологичен и технически надзор в първия проект на Министерски съвет 414 съоръжения, които се нуждаят от спешен ремонт. Няколко седмици след това бяха добавени още четири язовира. Тоест, към момента имаме 418, които се нуждаят от ремонт“, обясни министърът на икономиката.    „Към момента по отношение на наводнения при тези язовири, които следим, няма за какво да се опасяват хората. Язовирите, които към момента са предложени от общините, са към 2 700. Първо беше взето решение на кого да бъде прехвърлена собствеността на тези язовири - общинска собственост. Това е държавно предприятие към Министерство на икономиката. Проблемите идват от липса на документи, липса на технически документи, липса на документи дори за собственост, различни имена. Още тогава ние преценихме, че ако чакаме създаването на дружеството, което си има все пак процес за организацията, това ще забави много изпълнението на нашето задължение да не се стига до инциденти с преливане на язовири или аварии“, допълни Караниколов. „В следствие на това беше взето решение и осигурени 500 милиона лева от държавния бюджет, с които беше увеличен капиталът на Държавна консолидационна компания, която има задължения да извършва ремонти на спешните 418 язовира, дори и да не са прехвърлени на държавното предприятие. Обръщам внимание, че тук трябва да апелираме общините да имат предвид, че след извършване на съответните ремонти, ако при тяхно желание считат, че могат да управляват по-добре язовирите, те могат да поискат те отново да бъдат върнати в тяхна собственост“, допълни той.    „Наистина се оказахме прави в това, което казваме, защото Законът за водите в частта прехвърляне на собственост няколко пъти влизаше в Народното събрание с цел да бъде облекчена процедурата, тъй като наистина има затруднения и те са, че не може да се прехвърли нещо, за което няма документи“, каза още министърът на икономиката. „Въпреки всичко, Държавна консолидационна компания какво направи – първо беше назначен експертен съвет. Вътре в експертния съвет са представители предимно на Университета по архитектура. Те са тези, които контролират проектите за изпълнение. Беше назначен още преди една година, този експертен съвет. В момента възложени язовири от тези 418 са 182 броя. Със започнати ремонтни дейности са десет язовира. До края на година трябва да стартират още два. В 182 язовира ще бъдат започнати ремонтни дейности до февруари следващата година“, каза още той.", "date": "2019.12.05", "title": "Караниколов: Ще има проблеми при прехвърлянето на собствеността на язовирите"}
{"url": "http://epicenter.bg/article/Byudzhet-2020--Blizo-5-miliarda-leva-shte-badat-investirani-dogodina-v-obrazovanie/200758/2/0", "text": "С 600 милиона лева се увеличават средствата за образование през следващата година. Това записаха депутатите при второто четене на държавния бюджет за 2020 г., съобщи БНР.   Общо за сектора на образованието са предвидени близо 5 милиарда лева, но те са разпределени не само в приетия вече бюджет на ресорното министерство, а и в средствата за общините и други институции, които предстои да бъдат гласувани.    10%  е предвиденото увеличение на заплатите в бюджетната сфера, като в държавния бюджет са заложени средствата за отделните министерства. За социалните работници ръстът на възнагражденията ще бъде до 15%, а за педагогическия персонал  - 17 на сто.  Образованието е определено като най-големият приоритет във финансовата рамка на страната, която за първи път от 11 години насам е балансирана.   По време на обсъжданията в пленарната зала от опозицията изтъкнаха, че увеличението на учителските заплати не се усеща от всички преподаватели. Веска Ненчева от БСП заяви от парламентарната трибуна:   \"Факт е, че в много от училищата това увеличение не може да достигне прословутите 20% и, ако целта е професията да стане привлекателна за младите хора, това не се случва, защото процентите увеличение не могат да компенсират огромното количество бумащина, с които са натоварени педагозите в образователния процес\".   \"Много средства в образованието - резултатите обаче са плачевни, за съжаление\", обобщи Ненчева. Депутатите обърнаха внимание и на лошите резултати на българските ученици в изследването PISA. След края на дебатите просветният министър Красимир Вълчев отговори на критиките, че \"наливането\" на средства в образованието не дава качествени резултати: \"Това е все едно да кажем - ще поливаме това дърво, което даде добри плодове. Тук логиката е обратната - първо, трябва да полеем, и тогава да чакаме плодове. И затова резултатите от образованието са дългосрочни и затова днес берем плодовете на това, че пестяхме предходни десетилетия от образование \". \"Има увеличение от 14,5 процента на разходите за образование, до 4,813 млрд. лева, което е 3,8 % от БВП за 2020 година\", посочи Таня Петрова от ГЕРБ.   Бяха утвърдени и средствата за обществените медии - Българското национално радио ще получи 47 млн. лева, а Българската национална телевизия - 70 млн. лева. Депутатът от БСП Антон Кутев подчерта, че сумата за БНТ е точно толкова, колкото са и задълженията й, което противоречи на закона. За пореден път той настоя за създаването на фонд за радиото и телевизията, от който да се финансират обществените медии чрез събирането на такси: “Това е единственият начин – фонд “Радио и Телевизия“, по който Националното Радио и Националната Телевизия няма да зависят пряко от министъра на финансите и респективно няма да се случва това, което се случи в Националното Радио само преди няколко месеца“. Повече пари бяха поискани за култура, земеделие и жп транспорт, но исканията на опозицията бяха отхвърлени от пленарната зала. В момента се работи по разпределението на бюджета за общините. Вчера депутатите започнаха работа по финансовата рамка за 2020-а, която е изчислена при прогнозиран ръст на икономиката от 3,3 на сто. Вече са гласувани бюджетите на част от министерствата.    Догодина е предвидена възможност за изтегляне на нов дълг от малко над 2 милиарда лева, включително и чрез емисия на външните пазари. Това обаче няма да се отрази негативно на общата задлъжнялост на страната ни, посочват управляващите.     Спорните текстове за регламентацията на местата за краткосрочно отдаване под наем и изненадващото решение за   също предстои да бъдат разгледани днес в пленарната зала. Те са част от преходните и заключителните разпоредби на държавния бюджет за догодина. След като в данъчните закони беше записано, че само данъчните складове за петролни продукти трябва да имат видеонаблюдение, изненадващо мярката ще бъде разширена и за складовете за алкохол и цигари.   При дебатите в ресорната комисия, която Менда Стоянова от ГЕРБ оглавява, беше решено   да подлежат на регистрация, а не на категоризация. Въпреки това бяха запазени текстовете, според които ако бъде установено нарушение, онлайн платформи могат да се окажат недостъпни от България за 14 или 30 дни. В предаването \"Нещо повече\" доц. Григор Сарийски от БАН коментира, че от 2003-та година насам тече процес на обезкървяване на общините - \"бяха им отнети голяма част от източниците на собствени приход. \"Това, което виждаме в Бюджет 2020 е понижаване на дела на собствените приходи до около 38%. Общините са оставени на благоволението на Министерството на финансите\", коментира той.   \r\n \r\n   \r\n 350 милиона лева ще бъде квотата за ваучери за храна догодина. Това решиха депутатите на второ четене. Текстът е записан в държавния бюджет за 2020 година. Ваучерите за храна са социална придобивка, която работодателите могат да осигурят на своите служители без да има допълнително облагане върху нея. \r\n   \r\n Също така депутатите потвърдиха числото 610 лева като размер на минималната работна заплата за държавен служител. Това е сумата и за всички останали, но по закон - тя се определя с постановление на кабинета. \r\n", "date": "2019.12.05", "title": "Бюджет 2020: Близо 5 милиарда лева ще бъдат инвестирани догодина в образование"}
{"url": "http://epicenter.bg/article/Sedem-kandidati-za-shef-na-BNR--Anton-Mitov-i-Aleksandar-Velev-sa-sred-tyah-/200763/2/0", "text": "Седем души подадоха документи пред Съвета за електронни медии за нов генерален директор на Българското национално радио. Днес приключи приемането на документите за участие в процедурата.    Временно изпълняващият длъжността генерален директор на БНР Антон Митов е сред кандидатите за титуляр на радиото, става ясно от съобщението на СЕМ.    Документи е подал и Александър Велев, който беше последният генерален директор на БНР преди Светослав Костов, чийто мандат беше прекратен предсрочно.    За поста кандидатства и Валерий Тодоров, който ръководи БНР два поредни мандата.    В конкурса за нов шеф на радиото кандидатства и Митко Димитров, който пък е бил шеф на радио \"София\", както и участник в три поредни конкурса за генерален директор.    Друг кадър на БНР – Андон Балтаков, също е подал документи за конкурса.    Сред кандидатите е Даниела Манолова от радиотеатъра в БНР, явила се и на последния конкурс за шеф на радиото.    Също и Жени Гаджалова, бивша главна счетоводителка на БНР, участвала в конкурса за шеф на радиото през 2013 г.     ", "date": "2019.12.05", "title": "Седем кандидати за шеф на БНР, Антон Митов и Александър Велев са сред тях "}
{"url": "http://epicenter.bg/article/Partiynite-subsidiite-vlyazoha-v-zadanena-ulitsa--Deputatite-othvarliha-8-leva--no-ne-prieha-i-1-lev-/200764/2/0", "text": "До неочакван обрат достигна въпросът за държавното финансиране на политическите партии. Депутатите днес трябваше да решат какъв да бъде размерът на субсидията, която политическите сили получават от бюджета на получен действителен глас, но изненадващо цифрата се оказа нула, предаде Дарикнюз.    Как се стигна до тук?    След дълги и продължителни дебати в пленарната зала, народните представители гласуваха двата текста в Закона за държавния бюджет за 2020 година, които определят сумата, получавана от политическите сили.    Предложението на „БСП за България“ тя да бъде 8 лева на глас не получи подкрепата на парламентарното мнозинство.    След две прегласувания текстът на ГЕРБ, предвиждащ 1 лев партийна субсидия, също не получи необходимия брой гласове.    Това може да бъде променено при последваща актуализация в закона за бюджета, която обаче може да се случи едва след обнародването му в държавен вестник.  Така на практика партиите се оказаха без държавно финансиране за дейността си.    Финансовият министър Владислав Горанов, който присъства на днешното пленарно заседание, продължаващо до късно, засега отказа коментар пред журналистите в парламента и увери, че ще направи това на по-късен етап.    В стаята на ГЕРБ в парламента се провежда среща с финансовия министър Владислав Горанов и \"Обединени патриоти\".     ", "date": "2019.12.05", "title": "Партийните субсидии влязоха в задънена улица: Депутатите отхвърлиха 8 лева, но не приеха и 1 лев "}
{"url": "http://epicenter.bg/article/Karadaya--Razoblichihme-GERB-i-BSP-v-saglashatelstvo-i-sega-finansiraneto-e-spravedlivo---0-leva/200765/2/0", "text": "Предварително разобличихме ГЕРБ и БСП в съглашателство и сега финансирането на партиите е еднакво и справедливо - 0 лева. Това каза председателят на ДПС Мустафа Карадайъ пред журналисти след като депутатите отхвърлиха предложенията за размер на партийни субсиди, предаде репортер на Агенция \"Фокус\".    \"С оглед на окончателното гласуване и прегласуване на чл. 64 окончателният резултат е 0 лв., т.е. справедливо, еднакво финансиране на всички политически партии. Това се получи в резултат на това, че днес предварително ги изобличихме в съглашателство и предотвратихме една огромна несправедливост. Това, което се предлагаше, обслужва само големите партии ГЕРБ и БСП и ощетява всички по-малки и средни партии. Затова в момента е еднакво справедливо към всички - 0 лева\", каза Карадайъ.  ", "date": "2019.12.05", "title": "Карадайъ: Разобличихме ГЕРБ и БСП в съглашателство и сега финансирането е справедливо - 0 лева"}
{"url": "http://epicenter.bg/article/Yordan-Tsonev-za-partiynite-subsidii--Sega-vseki-da-si-sarba-poparata-ot-politicheskoto-povedenie--/200766/2/0", "text": "Направиха се опити за консултации за субсидиите, в които ГЕРБ не участваха и при тази ситуация най-справедливо е това, което се случи в зала. Това каза зам.-председателят на ПГ на ДПС Йордан Цонев пред журналисти в Народното събрание след като парламентът не прие нито предложението на управляващите за 1 лв. партийна субсидия, нито това на БСП за 8 лв. на глас, предаде репортер на Агенция \"Фокус\".    Според него няма какво да се направи по правилник за гласуване на партийните субсидии.    Той посочи, че може да бъде внасяно предложение след като се публикува Закона за държавния бюджет.    \"Ние многократно предупредихме, че темата за партийните субсидии е достатъчно сериозна и че по нея управляващото мнозинство обеща да предизвика консултации преди приемането на бюджета, за да се изработи справедлив механизъм за всички политически партии, за демократичния процес и да отговори на изискванията на хората. Това не беше направено, направиха се някакви опити за консултации, в които от ГЕРБ не участваха. При тази ситуация най-справедливо е това, което се случи в зала\", допълни още зам.-председателят на ПГ на ДПС.    Цонев заяви, че ДПС ще участва винаги в консултации.    \"Моделът, който беше отхвърлен е модел, предложен от ДПС в годините и отстояван от ДПС в годините и ние винаги сме стояли зад него. Едно предаване, решило да се превърне в политическа партия, проведе един неинформиран за българските граждани референдум. Сега всеки да си сърба попарата от политическото поведение\", допълни още Цонев. ", "date": "2019.12.05", "title": "Йордан Цонев за партийните субсидии: Сега всеки да си сърба попарата от политическото поведение! "}
{"url": "http://epicenter.bg/article/Okonchatelno--Partiynata-subsidiya-za-2020-g--shte-bade-8-leva-na-deystvitelno-poluchen-glas-/200767/2/0", "text": "Депутатите решиха партийната субсидия за 2020 г. да бъде 8 лв. на действително получен глас, предаде репортер на Агенция \"Фокус\".    Това се случи на повторно гласуване в пленарна зала. Прегласуването се наложи, тъй като първоначално искането на БСП бе отхвърлено. Отхвърлено бе и предложението на ГЕРБ тя да остане 1 лев.    При повторното гласуване \"за\" гласуваха 182 народни представители, \"против\" - 1 и \"въздържали се\" - 1, с което предложението бе прието.    От ДПС не участваха в гласуването, тъй като напуснаха пленарна зала преди то да се проведе.  Те бяха против прегласуването на текстовете за субсидиите.    Мустафа Карадайъ призова Цвета Караянчева или да следи за правилника, или да отстъпи длъжността си на председател на парламента.    Председателят на парламента Цвета Караянчева обясни, че правилникът не изчерпва всички ситуации в живота.  ", "date": "2019.12.05", "title": "Окончателно! Партийната субсидия за 2020 г. ще бъде 8 лева на действително получен глас "}
{"url": "http://epicenter.bg/article/Mustafa-Karadaya--Lasna-saglashatelstvoto-mezhdu-GERB-i-BSP--vidyaha-se-i-se-poznaha-/200768/2/0", "text": "Лъсна съглашателството между ГЕРБ и БСП - явно популизмът, лицемерието в политиката е по-важно от правилата. Това каза председателят на ДПС Мустафа Кардайъ пред журналисти във връзка с решението на парламента за 8 лв. партийна субсидия, предаде репортер на Агенция \"Фокус\".    \"Днес сутринта ви призовахме да наблюдавате гласуването на чл. 64 от Закона за държавния бюджет, където са партийните субсидии, защото ние предполагахме и до нас достигна такава информация, че БСП и ГЕРБ са влезли в задкулисно съглашателство за субсидиите против демокрацията, плурализма, за размер на субсидията, която е достатъчна само за големите партии ГЕРБ и БСП и не е достатъчна за по-малките. Видя се популизмът и на ГЕРБ, и на БСП. Те се видяха и се познаха\", каза Карадайъ.    \"Доколкото имам спомени, тук в залата по време на дебатите никой не се хвърли по този начин нито за здравеопазването, нито за социалните помощи, нито за децата, нито за пенсиите, обаче за техните си партийни субсидии си позволиха да нарушат абсолютно съзнателно и арогантно Правилника за организацията и дейността на Народното събрание. В чл. 71 е казано, че повторно гласуване може да има веднага след гласуването, каквото имаше, когато се гласуваше чл. 64, когато му беше времето. Такова гласуване беше проведено. Видяхме от г-жа Караянчева отказ да следи за изпълнението на Правилника на Народното събрание, тя се отказва по този начин да бъде председател на Народното събрание. Всички народни представители са длъжни и са се клели да спазват Конституцията и законите на страната, а тя най-аротантно и абсолютно съзнателно наруши правилника и се отказа да следи за изпълнението му. Това е ГЕРБ, това е БСП - те имат усещането, че са над закона.    \"Най-вероятно за тяхната арогантност в политиката ще си изразим позицията и оценката. Днес това се случи. Лъсна задкулисното съглашателство между ГЕРБ и БСП. От БСП днес твърдяха, че аз съм лъгал, не знам кой лъже. Фактите говорят точно обратното на това, кеото твърди г-жа Нинова. Явно тя лъже. ГЕРБ твърдяха, че няма такива съглашателства, обаче и те нарушиха правилника за организацията на дейността на Народното събрание. Явно и те лъжат. Явно популизмът, лицемерието в политиката е много по-важно от правилата\", допълни още Карадайъ.  ", "date": "2019.12.05", "title": "Мустафа Карадайъ: Лъсна съглашателството между ГЕРБ и БСП, видяха се и се познаха!"}
{"url": "http://epicenter.bg/article/Vladislav-Goranov--Patriotite-nastoyaha-da-se-podkrepi-predlozhenieto-na-BSP-za-8-leva-subsidiya-/200769/2/0", "text": "Патриотите настояха да се подкрепи предложението на БСП за 8 лв. субсидия. Това каза пред журналисти министърът на финансите Владислав Горанов, предаде репортер на Агенция \"Фоукс\".    Той посочи,че ГЕРБ уважава тяхната позиция.    \"За нас приоритет е следващата финансова година да има устойчив и предвидим бюджет. Те не са поставили въпроса, че няма да подкрепят бюджета, ако този текст не мине, но помолиха да се обединим върху подобно решение\", допълни още Горанов.    \"Колегите от \"Обединени патриоти\" отдавна защитават тезата, че решението по отношение на партийните субсидии не може да остане от това, което се случи след гласуването на изменението в Закона за държавния бюджет през 2020 г. Днес в пленарна зала не успяхме да постигнем консенсус какъв е адекватният размер на финансирането на политическите партии и те помолиха да прекратим заседанието, да изясним острата позиция\", обясни Горанов.    Той посочи, че ГЕРБ не са отричали необходимостта от адекватно финансиране на партиите, но не са искали да са заложници на популистки тези.    \"По наше мнение този дебат не трябва да бъде част от дебата за Закона за държавния бюджет. Законът за политическите партии сега предвижда да бъде част от дебата за бюджета. С колегите от \"Обединени патриоти\" постигнахме принципно съгласие да влезем в пленарна зала и отново да възобновим дебата\", заяви още Горанов.  ", "date": "2019.12.05", "title": "Владислав Горанов: Патриотите настояха да се подкрепи предложението на БСП за 8 лева субсидия "}
{"url": "http://epicenter.bg/article/Rumen-Radev-prizova-za-prozrachnost-i-efektivnost-v-upravlenieto-na-sredstvata-vav-vodniya-sektor-/200770/2/0", "text": "Във водния сектор трябва да има ефикасност и ефективност. Всички институции така трябва да обединят усилията си, че всеки лев да води до качество, да няма течове, да има достатъчно водоизточници, да има ясен и прозрачен процес. Това заяви държавният глава Румен Радев за тежката ситуация във водния сектор и предизвикателствата пред ефективното му управление на среща на „Дондуков“ 2, на която бяха поканени ресорните министри на околната среда и водите, икономиката, регионалното развитие и благоустройството и на здравеопазването. Това съобщиха от прессекретариата на президента.    Има криза във водния сектор, подчерта държавният глава и посочи, че проблемът е не само в Перник – и други градове у нас са на воден режим, а цели села са без вода, засегнати са хиляди български граждани от цялата страна.    „Това е национален проблем. Пред хората трябва откровено и честно да се казва какво се случва, защо се е случило, какво предстои да става оттук-нататък“, призова държавният глава. Според него е необходим единен подход и ясна институционална отговорност за целия воден сектор в страната.    Президентът настоя и за прозрачност и ефективност при изразходването на средствата за водния сектор, както и да има яснота при какви условия ще се привличат подизпълнители за ремонти на язовири. Държавният глава посочи, че обществото трябва да е информирано за това, как се изразходват отделените 500 милиона лева от държавния бюджет, с които беше увеличен капиталът на Държавната консолидационна компания за ремонт на спешните 418 язовира.    „Това са съоръжения с висока степен на опасност, затова трябва да има пълна яснота и прозрачност“, подчерта президентът Румен Радев.    „Достъпът до чиста питейна вода е основно право на българските граждани. Водата е стратегически национален ресурс, влияещ пряко на здравето и качеството на живот, както и върху икономиката и демографията на засегнатите области“, отбеляза още Румен Радев. Президентът призова за реален контрол на качеството на водата и за мерки във всички засегнати райони, където има обявен воден режим.    „Има градове, в Шумен например, където цената е една от най-високите, а качеството е едно от най-ниските“, допълни държавният глава.    На срещата президентът постави въпросите какви спешни мерки са предприети за решаване на кризата в Перник и на други места и кога ще бъде възстановен нормалният режим на водоснабдяване, както и дали има здравословни рискове за хората и какви мерки се взимат там.    Според министъра на регионалното развитие и благоустройството Петя Аврамова в резултат на засушаването в страната има нарушено нормално водоснабдяване на 127 хиляди жители в пет града и 119 села на територията на 11 области. Тя уточни, че наличният обем в яз. \"Студена\" в резултат на продължителното засушаване е намалял повече от обичайното и от 18 номеври има режим на водоподаване към Перник.    Търсим дългосрочни решения за Перник като допълнителни водоизточници, които да бъдат ангажирани във водосбора на яз. \"Студена\", имаме експертни предложения, привлекли сме външни експерти, посочи Аврамова. Тя отбеляза като грешка това, че не са въведени по-рано водният режим в Перник и спирането на водоподаването за промишлени цели.    Според министъра на околната среда и водите Нено Димов водата за питейни нужди следва да се използва в минимална степен за различни цели. По отношение на водната криза в Перник Димов припомни, че при проверка е установено, че част от водите за яз. \"Студена\" се отклоняват към Радомир, което е позволено само при наличие на аварийна ситуация.    Министърът на икономиката Емил Караниколов заяви, че към момента има 418 язовира, които се нуждаят от ремонт, от тях 182 вече са възложени за изпълнение. Министърът обясни, че държавната компания \"Монтажи\" има пълния капацитет и техника да извърши ремонтите, но за някои конкретни задачи ще се наложи избирането на подизпълнител. Обществото ще бъде запознато с възлагането на тези дейности, посочи министърът.    Зам.-министърът на здравеопазването Светлана Йорданова отбеляза, че регионалните здравни структури са в пълна готовност и следят ситуациятаь за да не се стига до затваряне на болници и обществени заведения.  ", "date": "2019.12.05", "title": "Румен Радев призова за прозрачност и ефективност в управлението на средствата във водния сектор "}
