{"url": "http://epicenter.bg/article/Ruski-senator-zakleymi-obvineniyata-v-shpionazh-sreshtu-Nikolay-Malinov-ot--Rusofili--/193966/2/0", "text": "Участници на конференция за засилване на сътрудничеството и сигурността в Европа, която се провежда в Калининград, са заклеймили задържането на председателя на движение „Русофили” Николай Малинов в България по обвинения в шпионаж.    Това съобщава пред ТАСС председателят на Комисията по защита на държавния суверенитет и предотвратяването на вмешателство в делата на Руската федерация към горната камара на парламента - Съвет на федерацията, Андрей Климов, предава бТВ.    „Тъжно е, че никой по света не се възмущава, че човек се оказва обвинен в шпионаж заради дружба с Русия. Това е недопустимо”, заявява Климов и отбелязва, че „всички 100 участници аплодираха моето предложение да осъдим от името на нашата конференция такива ситуации, в които хора, считащи Русия за приятел са обвинени, че са шпиони”.    Форумът е осъдил и неиздаването на визи от страна на САЩ за руски официални лица, които е трябвало да участват в заседанията на ООН в Ню Йорк.    Климов отбелязва, че Малинов е трябвало да участва във въпросната конференция, но не може да напусне България, тъй като се намира под мярка за неотклонение „подписка”.    Според сенатора „американците се намесват както във вътрешните работи на Русия с отказа за издаване на визи за руските делегати, така и във вътрешните работи на България, като пречат на българите да дружат с Русия”.  ", "date": "2019.09.28", "title": "Руски сенатор заклейми обвиненията в шпионаж срещу Николай Малинов от „Русофили” "}
{"url": "http://epicenter.bg/article/Atalay--S-konspirativni-teorii-Simeonov-otklonyava-vnimanieto-ot-istinskite-neshta-pokray-Tsvetanov/193967/2/48", "text": "\"Не се изненадвам от изказването на Валери Симеонов. Няма чувство къде се намира. Той няма и тези лидерски качества. Той изпускаше фрази, когато майките протестираха. Беше изпратен от Борисов в залата на парламента, още тогава трябваше да разбере, че за такива политици няма място. Прави конспиративни теории, за да отклони вниманието от истинските неща, които се случват покрай Цветанов. Как е достигнал до извода, че заради ДПС е отстранен Цветанов, не знам. Той беше отстранен след като каза, че \"на този свят няма кой да го накаже\". Това означаваше, че гледа към стола на първия в организацията, в която членува\", заяви в предаването \"Офанзива\" по Канал 3 депутатът от ПГ на ДПС Рамадан Аталай.    \"Изведнъж Симеонов осъзна, че ДПС е в основата на отстраняването на Цветанов. Уж обединените, а винаги разединени патриоти, отслабнаха след като Цветанов се оттегли\", сподели Аталай.    \"Щом почнат да те хвалят в политиката, трябва да се огледаш. Някой се стреми да създаде неприятности около теб. ДПС няма да загуби нито една община. Винаги сме били близо до избирателя, знаем как да правим избори. Не искахме да налагаме страх и да натискаме бизнеса, да строяваме горските, както искаше Цветанов\", каза депутатът от ДПС.    \"Загубите ни се дължаха на това, че в определен момент бизнеса усети, че може да им изпратят проверка от НАП, започнаха да се ослушват и демокрацията отстъпи\", коментира Рамадан Аталай.    \"В Дулово ГЕРБ издигаха един независим, който е през цялото време зависим от г-н Цветанов. Въпреки налагането на страх и зависимости върху лидерите, ДПС знаеше какво да направи\", сподели Аталай.    \"Правим всичко възможно да вземем Търговище, Шумен и Разград. Усилията ни са и в трите града. Винаги можем да спечелим на първи тур в областни градове. Не спечелихме, защото винаги ни вадят етническата карта. Казаха \"турците идват, фесовете ще ви управляват\". Все още се борим срещу тези негативи\", заяви още той.    \"Не очаквайте ДПС да прилага принципа на принудата. В парламента имаме съответната тежест, ако не сме ние, парламентът да е изпаднал в небитието и страната да е в хаос\", увери Аталай.    \"Правим това, което е необходимо за държавата. Ние сме против ядрената енергетика\", допълни той.    \"Цените на тока няма да паднат, защото са много ниски, както и заплатите\", завърши депутатът от ДПС.  ", "date": "2019.09.28", "title": "Аталай: С конспиративни теории Симеонов отклонява вниманието от истинските неща покрай Цветанов"}
{"url": "http://epicenter.bg/article/Na-zhivo--Maya-Manolova-otkriva-ofitsialno-predizbornata-si-kampaniya-/193965/2/0", "text": "Решение има – то е в нашите ръце, а не в техните джобове. Това каза гражданският кандидат за кмет на София Мая Манолова по време на откриването на предизборната си кампания пред Националния дворец на културата.    Днес е просто една събота от 2019 година, от нашия живот. От мен се очаква да кажа нещо приповдигнато, защото предизборната кампания започва. Но няма да го направя, защото не е истина. Кампанията започна отдавна. Върху хората от екипа ми се изливат лъжи. Разбираме по какво една кампания е започнала по лъжите, които днешната власт излива към нас, заяви Манолова, цитирана от Novini.bg.    Наблизо е паметникът на Алеко – със сигурност той ни гледа със съжаление и с ирония, добави тя. Няма да казвам, че през последните години нищо не се е променило – промениха се много неща, но едно нещо остава същото – жаждата за власт на всяка цена, с всякакви средства. Кому е нужна тази власт – на г-жа Фандъкова? Едва ли. Нужна е на кръга, който стои зад нея и взема решенията. София не е град, който ще изтърпи тази власт, това двуличие, заяви гражданският кандидат за кмет на София.    Аз не искам такава кампания, няма смисъл от такава кампания. Няма смисъл да се излива това срещу мен, защото гражданите на София знаят своите предпочитания, знаят какво искат, какво харесват, каква трябва да стане София, за да е такава, каквато те искат. Затова нека минем през тази кампания с настроение, с усмивка, с любов пред хората. Заедно с усмивка ще стигнем до края на тази кампания и ще управляваме София честно, почтено и заедно, каза още Мая Манолова.   \"Днес официално стартирам предизборната си кампания за кмет на София. Избрах да го направя, като отида в три от кварталите на столицата - \"Люлин\", \"Красна поляна\" и \"Младост\", като знак и ангажимент към гражданите, че ще бъда на терен винаги, когато има проблем за решаване. Защото София не е само \"София 1000\", София е \"Люлин\", \"Младост\", Панчарево, \"Обеля\", София е всеки един квартал и всяко едно населено място. Това е в центъра на моята програма как трябва да променим нашия град, заяви по-рано Мая Манолова на среща с жителите на \"Люлин\".    \"Като кмет няма да стоя в кабинета – ще бъда сред хората, защото проблемите на хората най-добре се разбират на място, когато има непосредствен контакт. Това е, което смятам да правя като кмет - решенията да се вземат с хората от \"Младост\", от \"Люлин\", от \"Обеля\", от \"Надежда\", обяви Манолова по време на среща с граждани в столичния квартал \"Младост\", цитирана от Novini.bg    \"София не е само \"София 1000\", не е само жълтите павета. София е всеки един софийски квартал и не е честно данъците на столичани да отиват единствено за развитие на централните софийски квартали. Честно, справедливо и почтено е парите от вашите данъци да идват за благоустрояавнето и на вашия квартал. Това е, което ще направя - децентрализация на бюджета на София, този 1,7 млрд. лева, което е огромен бюджет, да стига до хората в кварталите, за да не изглеждат плочките по този начин, тротоарите да не са такива, по тях да има пешеходци, а не автомобили, да има достатъчно детски площадки, игрища и детски градини за всяко дете. С този огромен бюджет столицата трябва да осигури детска ясла и детска градина на всяко софийско дете\", заяви Манолова.    \"Стоя до всеки гражданин на \"Младост\", който се е обявил срещу презастрояването, срещу унищожаването на последните останали междублокови пространства, зелени площи, детски площадки. Правех го като омбудсман, ще го правя и сега. Няма да позволя да се застрои нито едно междублоково пространство, нито една площадка и нито една зелена площ. Заедно ние ще сложим точка на посегателствата върху зелената система – върху зелен \"Младост\" и върху зелена София, и ще направим всичко те да останат такива\", подчерта гражданският кандидат за кмет.    \"Няма да е лесно в тази кампания. Това се вижда не само от кофите за боклук, които в \"Люлин\", откъдето идваме, буквално преливаха. Буквално преливат и кофите с лъжи върху мен, въру моя екип, върху хората от Инициативния комитет, може би и върху тези от Вас, които имат силата и смелостта да застанат зад мен. Това няма да ме спре, няма да ме изплашни. Ние не искаме власт на всяка цена, искаме модела, по който се управлява София – пилеенето на вашите пари да бъде спряно. София да се управлява почтено, честно, открито и прозрачно. Честно управление - това е формулата, към която се стремя и зад която съм сигурна, че ще застанете и Вие\", обърна се Манолова към събралите се хора.    \"Няма да ни е лесно в тази кампания, но предлагам да я проведем с усмивка, с настроение и любов. Защото го правим за добро, защото искаме София да бъде модерна европейска столица, чист и зелен град, в който спокойно да растат нашите деца и внуци и да живеят достойно възрастните хора, искаме София да бъде град, в който има енергия, има перспектива. Сигурна съм – утре заедно ще управляваме за доброто на града, на нашите деца и на възрастните хора\", завърши Мая Манолова.    От Инициативния комитет, издигнал Мая Манолова за кмет на София, заявиха, че проблемите с презастрояването в \"Младост\" трябва да бъдат решени трайно, като уточниха, че вече са спасени от застрояване редица терени в квартала, благодарение на протестите от 2016 година, подкрепени от Мая Манолова, която тогава изпълняваше длъжността омбудсман.  ", "date": "2019.09.28", "title": "Мая Манолова: Решение има – то е в нашите ръце, а не в техните джобове! (СНИМКИ, ВИДЕО)"}
{"url": "http://epicenter.bg/article/Hristo-Monov--Vaprosat-kakvo-e-pravil-Polfriyman-nezakonno-v-Balgariya-6-mesetsa-ne-be-osveten/193968/2/0", "text": "Голямата провокация бе направена, и тя не успя чрез едни силно зависими хора. Възмедието срещу Полфрийман мисля, че се случва - щом успяхме като общество да се обединим, че е постановен незаконен акт, значи сме способни да се борим да живеем достойно и да живеем по законите. Това заяви в \"Офанзива с Любо Огнянов\" по Канал 3 Христо Монов, бащата на студента Андрей, убит от австралиеца Полфрийман, за реакцията на обществото на съдебното решение да бъде освободен 6 г. по-рано.    \"Поставихте много точен въпрос, който за съжаление тогава при разследването, не бе осветен - какво прави този човек 6 месеца незаконно тук в България? Усещането ми е, че той се е скрил от правосъдието. Защото в интервюто си вчера отхвърли нещо, което е факт - че бил малолетен: всеки може да го види в Интернет, не е слух. Той има и друго нападение, пак около Нова година - явно, може би дълбоко в гените му, има нещо, което го прави около Нова година върколак или нещо подобно. Още едно основание този човек да не е между нас\", добави Христо Монов.    Христо Монов посочи, че с вчерашните си изказвания убиецът е оборил един от мотивите на Софийския апелативен съд - че се бил поправил.  \"Вчера в две интервюта той каза, че не е извършил това нещо, за което има присъда от 2011 г., минала през 3 инстанциии, в стотици часове заседания. Този човек, стоейки вече почти 12 г. в такова място, където трябва хора като него да са, през цялото време не е мислел за стореното, че е убил един свой връстник и опитал да убие друг негов\", подчерта той.    \"Какво бих му казал? Че е от хората, чиято личностна характеристика е на социопат - не признава извършеното, не изпитва съжаление и се чувства сигурен, че правото е на негова страна, правото на социопата да не живее по човешки закони и по законите на всяка страна. Той е интелигентен, манипулатор, с лидерски качества - всички тези неща са описани в моята наука, психологията, като характеристики на социопата. Но в някои страни тези хора ги оставят зад решетките за постоянно\", добави Христо Монов.  ", "date": "2019.09.28", "title": "Христо Монов: Въпросът какво е правил Полфрийман незаконно в България 6 месеца не бе осветен"}
{"url": "http://epicenter.bg/article/Rumen-Petkov--Hora-kato-Hristo-Ivanov-i-Kalpakchiev-gledat-na-VSS-kato-na-meshereto--trovyat-sistemata-/193969/2/0", "text": "Когато хора като Христо Иванов, като Калпакчиев, един път имат една позиция, а друг път имат друга позиция, това ме кара да мисля, че тези хора гледат на Висшия съдебен съвет като на мешерето, на Прокуракурата – като на момата, която искат. Аз мисля, че Христо Иванов ще се успокои, когато стане главен прокурор. Кой му харесва на него? Има неща, защото това котило, то е ежедневно отравящо атмосферата около съдебната система и то е с много съществен принос за ударите върху съдебната ни система и всъщност то подхранва част от критиките на европейските ни партньори. Това заяви в \"Офанзива с Любо Огнянов\" по Канал 3 лидерът на партия АБВ Румен Петков за правосъдната ни система.    \"По принцип ние от АБВ сме избягвали коментарите за кадровите решения в съдебната система, за определени решения на съда, определени стъпки и действия на другите звена и институции, ангажирани с правораздаването. Но случаят с Полфрийман е крещящ. И той за съжаление доказва едни волунтаристични двойни стандарти, които са грозни. Когато се разгоря скандалът с апартамента с асансьора, с цената на апартамента на г-жа Цачева - и Цветанов, и Цачева си отидоха веднага. За председателя на Върховния касационен съд (Лозан Панов – бел. Ред.), обаче, това не важи. Тези двойни стандарти отвращават. И затова и хората се отнасят по този начин\", добави Румен Петков.    \"Тези двойни стандарти отвращават. И затова и хората се отнасят по този начин. Второ, г-н Калпакчиев, според Хелзинкския комитет, два пъти е Човек на годината. Същият комитет номинира и Полфрийман. И аз мисля, че ако г-н Калпакчиев имаше някаква съвест, той просто не трябваше да влиза в това дело. Трето, двама от участниците в състава, предишен и настоящ председател на съюза на съдиите в България, сега аз не мисля, че компютърът точно тях е изплюл...\", коментира Петков.    \"На следващо място същият съюз каза - \"не може правосъдие под натиск, не може улицата да казва какво ще решава съдът\". А това са хората, които адресираха една част от съдебната система по най-грозния начин. Значи когато хора като Христо Иванов, като Калпакчиев един път имат една позиция, а друг път имат друга позиция, това ме кара да мисля, че тези хора гледат на Висшия съдебен съвет като на мешерето, на прокуратурата – като на момата, която искат. Аз мисля, че Христо Иванов ще се успокои, когато стане главен прокурор. Кой му харесва на него? Защото това котило, то е ежедневно отравящо атмосферата около съдебната система и то е с много съществен принос за ударите върху съдебната ни система и всъщност то подхранва част от критиките на европейските ни партньори. Ние, впрочем, трябва да кажем на европейските си партньори, че когато оценяват нашия съд, не бива да се вмесват в неговата работа. Защото аз си спомням – да, Канада, не е европейска страна, 2007 г. посланичката на Канада от Румъния тогава 2 пъти е идвала при мене, за да настоява да бъде върнат в Канада да доизлежава присъдата си човек, който открадна повече от 250 милиона от българските граждани, пирамидения бос. И те имаха мълчаливата подкрепа на наши европейски партньори\", припомни Румен Петков.    \"Ами когато британският футболен хулиган преби наш барман, Великобритания многократно настояваше той да бъде върнат там, за да бъде съден. Сега имаме същия случай – да кажем на партньорите си: тогава, когато вие давате оценки на правосъдието ни, нямате право да защитавате свои граждани, които са извършили доказани престъпления на наша територия, и да искате да не бъдат съдени и да не излежават присъдите си в България. Това са грозни неща, които са част от ерозията – и в България към европейските институции, и в Европа към европейските институции\", подчерта бившият вътрешен министър.    \"Неправителствени организации, обвързани с правораздаването, е недопустимо да бъдат финансирани от чужди инструменти, защото това е откровен начин на повлияване. Казахте, че в мешерето се решава с килограм злато, аз не знам тук с какъв килограм е решено това конкретно дело, но това е едно отвращение, което накара обществото да изригне, и който не го вижда, толкова по-зле за него. Същевременно искам да кажа, че реакциите на премиера и на главния прокурор бяха много премерени и това е добре, защото институционалният сблъсък не е в полза на държавността ни. И мисля, че се постъпи правилно. Друг е въпросът, че сега Върховният касационен съд трябва да се произнесе по най-бързия начин по сигнала на главния прокурор\", коментира още Петков.  ", "date": "2019.09.28", "title": "Румен Петков: Хора като Христо Иванов и Калпакчиев гледат на ВСС като на мешерето, тровят системата "}
{"url": "http://epicenter.bg/article/Hristo-Prodanov--Manolova-mozhe-da-stane-kmet-na-Sofiya-samo-s-podkrepa-ot-seriozna-politicheska-partiya/193970/2/48", "text": "\"Статутът на Мая Манолова е независим кандидат, издигнат от инициативен комитет и други граждански организации и подкрепена от нас. Необходима е промяна на модела на управление на София. Манолова може да стане кмет на София само с подкрепа от сериозна политическа партия. Недоволни сме от модела на управление и на базата на наши политики ще предложим нов модел\", заяви заместник-председателят на ПГ на БСП Христо Проданов в предаването \"Офанзива с Любо Огнянов\" по Канал 3.    \"Нонсенс е да не се бориш срещу ГЕРБ, а само срещу модела, защото те го олицетворяват. Имаме споразумение с Манолова и за нас това е достатъчно. Следим за изпълнение на нашата програма\", увери Проданов.    \"Негласуващите са с най-голяма тежест и най-голям шанс да подкрепят промяната в София. Не са гласували, защото не са виждали добра алтернатива. Чувствам се щастлив, че гласувалите за \"десните\" партии са осъзнали, че така не може да се управлява София. Не познавам софиянец, който да се чувства добре в този град\", сподели зам.-председателят на ПГ на БСП.    \"Столична община е длъжник на обществото. Това е политика на вдигане на ръце от всичко, даване на концесия и работа с близки на властта фирми. Общината трябва да почиства с общинско дружество. 220 млн. лева ще е бюджетът за почистване за следващата година, те отиват в няколко концесионери. Ние казваме, че може да се почиства с общинско дружество. 40 млн. са необходими за начало, а всяка следваща година по 100 млн. за амортизация и заплати на работници в това дружество. 400 млн. ще се спестят за един мандат, за да се преасфалтира вътрешната квартална мрежа\", каза Проданов.    \"Имаме критика към отчетността на Центъра за градска мобилност. Въпросът за управлението на общинското дружество е много важен. Ние гарантираме, че то ще работи добре\", коментира той.    \"След изграждането на завода за отпадъци бяха изхарчени 50 млн. лева. ГЕРБ предлагат RDF отпадъците да се изгарят на площадката на ТЕЦ София, ние искаме да е в близост до него. Програмата е недомислена. Необходима е инсталация, чрез свързваща тръба. Спорът е къде да бъде изградена, нямат план в каквото и да е действие\", заяви Проданов.    \"Предложението на ГЕРБ означава, че 100 тежки камиона ще минават през квартали на София, това ще доведе до разбиване на инфраструктурата, замърсяване на въздуха. Нашето предложение е по-целесъобразно\", допълни той.    \"Автобусите закъсняват, бус лентите не се контролират. Предлагаме изграждане на вътрешноквартален транспорт до станциите на метрото. Билетчето от 1 лв. трябва да се върне. Гражданите трябва да използват градския транспорт само ако им е по-евтин от пътуването с автомобил\", каза \"червеният\" депутат.    \"Трябва да се построят още детски градини. В новите квартали \"Кръстова вада\" и \"Манастирски ливади\" няма детски градини. Така в \"Стрелбище\" и \"Гоце Делчев\" се препълват детските градини\", коментира Проданов.    \"Ако има промяна в София, ще има и в цялата страна. Моделът, който управлява общините, управлява и страната. Според мен и социологическите проучвания ще има балотаж, надяваме се Мая Манолова да го спечели\", завърши зам.-председателят на ПГ на БСП Христо Проданов.  ", "date": "2019.09.28", "title": "Христо Проданов: Манолова може да стане кмет на София само с подкрепа от сериозна политическа партия"}
{"url": "http://epicenter.bg/article/Boil-Banov--Germaniya-zatvori-pazara-za-maroderite-ni-ot-imanyarstvoto--VIDEO--/193972/2/0", "text": "По време на тоталитаризма се произвеждаха не огромно количество филми, произвеждаха се по 15 на година, но и те бяха недостатъчни. Сега се произвеждат по 10, тогава обаче издръжката беше гарантирана. Сега за държава като България са необходими около 20 пълнометражни филми на година. Това каза в \"Офанзива с Любо Огнянов\" по Канал 3 министърът на културата Боил Банов за развитието на филмовата ни индустрия.    \"Филмът \"Ага\" - един невероятен филм, ние ще помогнем от министерството за представянето му на Оскарите\", каза министърът. \"В Америка за Оскарите се прави кампания, не може просто да отидеш и да ти гледат филма - там законите са една голяма продуцентска къща да застане зад теб, да лобира, те събират пари, ние също ще помогнем с една сериозна сума, защото заслужава\", добави той.    Според Боил Банов в общ план българското кино се развива сериозно - \"това се усеща - по зрителите, по публиката\".    \"Българското кино все още се лута между авторския, трудния филм, и филма от типа на \"Под прикритие\", да кажем. И в това търсене се раждат шедьоври като \"Ага\", например. Можем да се надяваме на Оскар за чуждоезичен филм - можем, да\", уверен е Боил Банов.      \"Един огромен поет – светла му памет! Много тъжно е, когато такива фигури, които дълги години са били водачи на това общество, които са крепили духа на това общество, си отиват. Но продължаваме напред, такъв е животът. Ще се свържем с близките му за нашата Алея на славата, той има място там, заслужва да бъде сред най-големите. Това е, какво да кажа още? Тъжно!\"      \"Любомир Левчев е такъв огромен поет, както и Светлин (Светлин Русев), такъв огромен талант, огромен художник. Властта винаги се е изкушавала да държи близо до себе си творците, да им се радва, да се показва с тях. И винаги ще се изкушава, но големият творец не може да бъде вързан през идеология.\"        \"Германия ни връща над 220 артефакта, незаконно изкопани артефакти, и незаконно пренесени в Германия. Голяма радост е това връщане, то е без аналог. Следствие на това, че в Германия промениха своето законодателство. И отпаднаха едни огромни пазари - не е тайна, че най-големите пазари на незаконни ценности, антики и произведения на изкуствата, са Германия, Австрия и Швейцария.    И досега там не се обръщаше много внимание на това, продаваха се свободно, което облекчаваше нашите мародери тук да изнасят и да намират добър пазар. Това нещо приключи, първият знак е реален, конкретен, на съвместната работа на службите е факт.    Между другото след 3 месеца очакваме още едно, много по-голямо дори като обем връщане, ще върнем още откраднати от държавата и от поколенията ценности. И все повече ще върви така, все по-често ще връщат, докато не затворим пазарите. Докато разберат мародерите, че тези пазари са затворени. Сега и с Швейцария сме пред подписване на взаимно споразумение, ще работим много интензивно да работим и там, и всъщност през ограничаване на пазарите ще им спрем бизнеса.    Става дума за артефакти основно от римската епоха, римски артефакти, но ценни и важни за държавата неща, които трябва да са в българските музеи, които учените да изследват и публиката да им се радва и да повишава своето самочувствие.\"        \"Културният туризъм много сериозно повишава своето значение за икономиката на България. Много хора идват вече заради нейното културно наследство. Тук по-важното е, че за да отидеш да видиш една ценност, трябва да можеш да стигнеш до нея - да има добър път, така и ние можем да социализираме кметовете и т. н.    В Италия, в Гърция хората имат блестящи пътища, много по-лесна е социализацията и оттам много по-лесна е рекламата. Да рекламираш нещо, за което ще ти трябва тежко проходима техника да го достигнеш, е малко нелепо. Така че първо да си оправим държавата отвътре, работим много, откриваме много повече обекти, по проекти на социализация, и с поправената инфраструктура на държавата нещата ще си дойдат на мястото.\"      \"Моята работа е да отговарям на очакванията на обществото, омръзна ми да се политизират нещата, това е дразнещото - да се ползват за политически цели, раздухват се като балони тези прословути плочки. То се разбра от всички, че тези 2 реда плочки са там, за да се отводнява. Ако се чупят, идва фирмата, оправят ги, данъкоплатецът не плаща там. Ще се измисли, ще се направи по-добре, но тук като кажат \"това е ггрешка, вижте къде отидоха парите\".    Няма нещо, направено с толкова усилия, такъв голям проект, и всичко да е перфектно. Затова има гаранционен период, за да види строителят, да поправи. По време на експлоатация човек се сблъсква с какво ли не, но не се натоварват данъкоплатците. Но сега съм готов да отидем с тв камерите, да видим колко много групи чужденци идват на този обект, хора през 2-3 метра, и идват задължително на него, той е притегателен обект. Той ако е лош обект, и ако е лошо направен, никой няма да стъпи. Това е голямото мерило.\"        \"Още мислим, първо то се оказа много скъпо. Като заведеш дело, плащаш едни такси, което никак не ми е приятно. Второ, моите адвокати следиха тя какво е говорила - тя винаги, явно е посъветвана добре, говори в трето лице, \"партията, експертите сочат\", т. е. трудно може да се захване. И освен един публичен ефект - \"Банов я съди\", кой знае какво друго няма да се постигне с това дело. А и трето, в известна степен ми е толкова безинтересна цялата ситуация и тази личност, че не виждам защо трябва да се занимавам с нея въобще. С всичките.        \"Имаме стратегия в правителството, включително и с г-н Горанов, вървим по нея, то не е просто да си поискам повече, а е една стратегия за 4 години, в която културата да заеме все повече подобаващото си място за образованието. Защото образование без култура няма, култура без образование има, но образование без култура - не.\"   ", "date": "2019.09.28", "title": "Боил Банов: Германия затвори пазара за мародерите ни от иманярството (ВИДЕО) "}
{"url": "http://epicenter.bg/article/Zhelyazkov--Pravitelstvoto-ima-seriozen-prinos-za-razshiryavaneto-na-Evropeyskata-transportna-mrezha/193973/2/0", "text": "Транспортната свързаност в България, както и постигането на oптимaлнa интeгpaция нa тpaнcпopтнитe мpeжи в Cъюзa са подчинени на общата цел хората и товарите да се движат по-бързо и по-безопасно. Това заяви министърът на транспорта, информационните технологии и съобщенията Росен Желязков на Десетия конгрес на Европейския съюз на гражданите-сеньори към ЕНП, който се провежда в Сандански, съобщиха от пресцентъра на ГЕРБ.    Пред делегатите на конгреса той представи сериозния принос на българското правителство за развитието на транспортната инфраструктура и разширяването на Европейската транспортна мрежа. Министър Росен Желязков акцентира на това, че България като държава-членка на ЕС следва ясна политика в съответствие с приоритетите на Съюза за дигитализация и декарбонизация.    В контекста на железопътната свързаност в региона на Балканите, министърът обясни, че предстои да бъдат финализирани последните проекти, с които ще бъде постигната пълна свързаност между сръбската граница и Бургас.    Той подчерта ключовата роля, която има в тази връзка Механизмът за свързване на Европа, по който е предвиден бюджет от 3 милиарда евро за седемгодишния период 2021-2027 г.    Представени бяха проекти за изграждане на фериботни връзки от пристанищата във Варна и Бургас и бе посочено, че българското правителство работи активно по реализиране на инициативи за насърчаване на връзките между Европа и Азия. Министър Желязков отбеляза, че ще бъде продължено активното осъществяване на проекти чрез публично частно партньорство, тъй като това е един доказал се във времето успешен модел за сътрудничество между бизнеса и държавата.  ", "date": "2019.09.28", "title": "Желязков: Правителството има сериозен принос за разширяването на Европейската транспортна мрежа"}
{"url": "http://epicenter.bg/article/Sled-pozhara-v--Dunarit--Oganyat-e-ovladyan--nyama-tleene--VIDEO-/193915/3/0", "text": "Нощта в „Дунарит” е преминала спокойно, увериха от ръководството на завода. В цеха пожарът е потушен, няма и тлеене, предава Нова тв.    В петък стотици работници бяха евакуирани заради избухването на пламъци в едно от най-големите военни предприятия у нас. Районът на километри от „Дунарит” също беше отцепен.    Заради опасността от взрив обаче най-притеснени бяха жителите на близкото село Николово.    Децата от детската градина и училището бяха изведени още в петък по обяд.    А спомените на възрастните се върнаха към унищожителния взрив в завода от март 1993-та.    „Хората бяха наистина уплашени, но паника нямаше. През цялото време държах връзка с ръководството на завода. Евентуалната опасност беше от счупени стъкла при взривна вълна. Веднага приканихме всички хора да отворят широко прозорците. Не беше изключена и опасността от скъсване на дигата на язовира. Следяхме постоянно станцията, тя беше затворена”, заяви в ефира на „Събуди се” кметът на Николово - Марийка Генова.  ", "date": "2019.09.28", "title": "След пожара в „Дунарит”: Огънят е овладян, няма тлеене (ВИДЕО)"}
{"url": "http://epicenter.bg/article/Brutniyat-vanshen-dalg-na-sektor-Darzhavno-upravlenie-namalyava-1-6--/193906/4/0", "text": "на България (частен и държавен)   като част от брутния вътрешен продукт (БВП) и към края на юли е 34,195 млрд. евро, което е годишно намаление с 0,8% (259,9 млн. евро).   Така той представлява 57,8% от прогнозния БВП на страната, показват   на   (БНБ).   За сравнение през юни дългът беше 57,5% (34,034 млрд. евро), през май – 57,1% (33,798 млрд. евро), през април – 57,4% от БВП (33,964 млрд. евро).   В края на юли   са 25,771 млрд. евро като за една година намаляват с 2,2%(592,2 млн. евро). \r\n \r\n Към 31 юли   възлиза на 8,424 млрд. евро и нараства с 4,1% (332,3 млн. евро) на годишна база.     Брутният външен дълг на сектор   в края на юли е 5,452 млрд. евро. Външните задължения на сектора се понижават с 3,4% (194,8 млн. евро ) спрямо юли 2018 г.   Външните задължения на  са 4,638 млрд. евро и растат с 2,8% (127,1 млн. евро )  спрямо юли 2018 г.   Колкото до   техните външни задължения за една година намаляват с 1% (110,4 млн. евро) до 10,853 млрд. евро.   В края на юли   е 13,250 млрд. евро, като намалява с 0,6% (81,9 млн. евро) на годишна база.   От януари до юли полученото   е в размер на 3,962 млрд. евро, при 3,553 млрд. евро за същия период на миналата година. От тях 241,5 млн. евро (6,1% от общия размер) са за сектор  , 981,2 млн. евро (24,8% от общия размер) за сектор , 628,4 млн. евро (15,9%) за бизнеса и фирмите, а 2,111 млрд. евро (53,3%) са вътрешнофирмено кредитиране.   През януари – юли извършените   са 2,938 млрд. евро при 3,490 млрд. евро за същия период на 2018 г.   Нетният външен дълг в края на юли е отрицателен в размер на 2,814 млрд. евро, като намалява с 38,1% (776,3 млн. евро ) спрямо края на миналата година, когато беше с отрицателна стойност от 2,038 млрд. евро.   Понижението се дължи на по-голямото на  (с 1,815 млрд. Евро, 5,2%) в сравнение с нарастването на брутния външен дълг (с 1,039 млрд. Евро, 3,1%). Нетният външен дълг намалява с 3,367 млрд. евро спрямо юли 2018 г. (положителна стойност от 552,9 млн. евро, 1% от БВП).   През тази година БВП на България ще достигне до 100 млрд. лева, записа в есенната си макроикономическа  прогноза Министерство на финансите.   Доклад на Европейската комисия от 27 февруари 2019 г. с анализ за устойчивостта на дълга и фискалните рискове дава прогнози за дълга и базов сценарий в съотношение на брутния дълг.    Докато през 2017 година съотношението беше 25,6%, а през миналата година – 23,3%, за тази година се очаква то да е 21,3%, а догодина – 19,5%. Преди време   заяви, че до края на мандата ще свали   на 20% от БВП.   През 2017 г. дългът на България беше 25,6% от БВП, като намаля спрямо предходната 2016 г., когато беше чувствително висок – 29,6%. През 2015 г.  дългът спадна до 26,2%, а през 2014 г. задълженията на България бяха 26,97% от БВП. Най-нисък дълг имаше през 2013 г.  – 17,01%, показват данните на националната статистика.  ", "date": "2019.09.28", "title": "Брутният външен дълг на страната намалява с 0,8%"}
{"url": "http://epicenter.bg/article/Ekspert--Rusnatsite-mogat-da-se-dogovoryat-s-Tramp-/193921/11/0", "text": "Не съм сигурен, че Вашингтон, Киев или Москва ще извлекат полза от скандала около разговора между Тръмп и Зеленски. Ако под Вашингтон разбираме Доналд Тръмп, той е в състояние да извлече полза. Това заяви в предаването „Събота 150“ на програма „Хоризонт“ на БНР доц. Георги Чанков, преподавател по „Международни отношения“ в УНСС.    „Процедурата срещу Тръмп по-скоро ще му помогне като убеди колебаещите се американски гласоподаватели, че той води война с блатото, което се опитва да го всмуче, но той е решен като герой от приказките да го пресуши,“ заяви експертът.    „Доналд Тръмп не е русофил, както се опитват да го обвиняват. Той е труден партньор, неотстъпчив, но е и партньор, с когото руснаците могат да се договорят. Докато демократите вече може би еднозначно са готови да воюват срещу Русия до последния украински войник“, каза доц. Чанков.    Според него на украинският президент Володимир Зеленски никак не му е лесно – той е „зелен“ в политиката, умело подбран от олигарха Игор Коломойски, но неговият успех надхвърли и собствените му предвиждания.    „За да упражнява реална власт, Зеленски има нужда от организация и пари. И при това положение е силно зависим от външна и вътрешна подкрепа. Интригата, в която го вкарват, страшно му пречи“.    „Днешна Украйна е Украйна от XVII век, само че със смартфони“, отбеляза още доц. Чанков.  ", "date": "2019.09.28", "title": "Експерт: Руснаците могат да се договорят с Тръмп "}
{"url": "http://epicenter.bg/article/Pochina-izvestniyat-ruski-rezhisyor-Mark-Zaharov-/193956/6/0", "text": "Известният режисьор, народен артист на Съветския съюз и художествен ръководител на московския театър „Ленком“ Марк Захаров почина на 86-годишна възраст, предаде БНР.    Тъжната вест беше съобщена от директора на театъра Марк Варшавер.    По думите на Вершавер Марк Захаров е починал в московска болница от повторно възпаление на белите дробове.    Датата на погребението ще бъде съобщена по-късно. Възможно е известният режисьор да бъде погребан на Троекуровското гробище в Москва, съобщи за РИА Новости източник от столичното кметство.    Марк Захаров е роден през 1933 г. в Москва. Завършва Държавния институт за театрално изкуство, а от 1973 година е главен режисьор на театъра на Ленинския комсомол, понастоящем – „Ленком“.    Поставя повече от 50 театрални спектакъла и заснема няколко филма, сред които „Дванайсетте стола“, „Обикновено чудо“, „Същия този Мюнхаузен“, „Формулата на любовта“.    Работи по сценария на култовия съветски филм „Бялото слънце на пустинята“.  ", "date": "2019.09.28", "title": "Почина известният руски режисьор Марк Захаров "}
{"url": "http://epicenter.bg/article/Tramp-obyavil-pred-Lavrov--che-ne-go-pritesnyava-namesata-na-Moskva-vav-vota-/193914/7/96", "text": "Президентът на САЩ Доналд Тръмп е заявил пред двама руски представители на среща през 2017 г., че не е бил притеснен от намесата на Москва в изборите в САЩ, което е и било причината част от срещата му тях да е останала в тайна, съобщава Voice of America, като се позвовава на американската преса.    Стенограмата от срещата между външния министър на Русия Сергей Лавров и посланика на Москва в САЩ Сергей Кисляк с Тръмп е била на разположение само на ограничен брой държавни служители в опит да бъдат запазени коментарите му от широката публика.    Белият дом засега не е дал коментар по темата.    По-рано информация, че Тръмп е провел телефонен разговор с президента на Украйна Владимир Зеленски и се е опитал да го накара да му помогне в следващите президентски избори като разследва политическия опонент на Тръмп Джо Байдън и семейството му станаха причина да бъде задействана процедурата по импийчмънт на президента.    Член на разузнавателните служби, който попълни оплакване срещу Тръмп заяви, че бележки от други разговори на президента също са били засекретени, което не е нормална практика, понеже те са били с политическо значение, а не от значение за националната сигурност.    През 2017 г. срещата с Лавров и Кисляк на Тръмп беше тема на спорове, след като излезе информация, че той е споделил с тях класифицирана информация за планирани действия на групировката „Ислямска държава“.    Но според информацията на американският вестник The Washington Post, той е заявил пред Лавров и Кисляк и, че не се притеснява от вмешателството на Русия в изборите в САЩ, понеже Вашингтон прави същото в други държави.    ", "date": "2019.09.28", "title": "Тръмп обявил пред Лавров, че не го притеснява намесата на Москва във вота "}
{"url": "http://epicenter.bg/article/Ministar-Kralev-otkri-remontiranata-zala-za-leka-atletika-v-Dobrich-/193951/8/0", "text": "Министърът на младежта и спорта Красен Кралев откри ремонтираната лекоатлетическа зала “Добротица” в Добрич, съобщиха от пресцентъра на ММС.    Реновирането е финансирано от ММС и е на стойност 369 762,36 лв. С модернизирането си, спортното съоръжение обезпечава всички нужди на лекоатлетите за зимната подготовка.    “За мен е огромна чест и изключително удоволствие да бъда в тази зала. За мен е специален ден, защото тук съм се състезавал, тук съм тренирал и смятам, че това съоръжение години наред беше изключително важно за леката атлетика. Осигуряваше възможност на нашите състезатели да се подготвят през зимния период и ние дължахме нов живот на тази зала”, заяви министър Кралев по време на официалното откриване.    “Аз смятам, че с тази инвестиция, която направихме, новата писта и новият сектор за тласкане на гюле ще бъдат още дълги години изключително важни в живота на българските атлети, защото има само две подобни съоръжения – залата в Добрич и залата в София”, допълни спортният министър и благодари на всички родители, които стимулират децата си да тренират най-прекрасния спорт.    “Леката атлетика изгражда такива качества у Вашите деца, които ще ги направят изключително силни личности и достойни българи”, каза още Красен Кралев.    Основната цел на проекта е подобряване на материално-техническото състояние на спортната база в гр. Добрич като предпоставка за развитието на спорта както за професионални спортисти, така и спорта за всички, включително и за хора с увреждания. Ремонтът е стартиран в началото на април, като бе съобразен с тренировъчната програма на спортистите, които тренират в залата.    Лекоатлетическата зала „Добротица“ се осъвремени и модернизира с цел създаване на условия за интегриране на групите в неравностойно положение, както и за провеждане на национални и международни състезания.    Това е единствената кръгова писта в Източна България за лекоатлетически спортове на закрито. Строителните работи обхванаха лекоатлетическата зала на площ от 3700 квадратни метра от общо застроените близо 10 000 квадратни метра в целия комплекс. Зала \"Добротица\" е център на редица спортни състезания, между които и на държавния шампионат по лека атлетика на закрито, на републиканско първенство за слепи, на международния турнир \"Академика\" и други. Пистата събира и спортисти на подготвителни лагери, както и кандидати за работа в полицията, пожарната и армията.     На събитието присъстваха и вицеадмирал Пламен Манушев и Даниела Димитрова - народни представители от ГЕРБ, Надежда Петкова - общински съветник и кандидат за кмет на Добрич, Росица Йорданова - зам.-кмет, Красимир Кирилов – областен управител, Красимир Николов - зам.-областен управител, Живко Желязков - зам.-областен управител, Иво Пенчев - председател на Общински съвет, Зорница Михайлова, Петя Обретенова, Георги Друмев - общински съветници.   ", "date": "2019.09.28", "title": "Министър Кралев откри ремонтираната зала за лека атлетика в Добрич "}
{"url": "http://epicenter.bg/article/Dizaynerat-Nevena-Nikolova-se-varna-ot-London-za-uchastie-v-Conscious-Couture/193971/10/0", "text": "Nevena Couture взе участие в модно ревю, организирано от Британско посолство в София.   The GREAT British Fashion Show: a Catwalk with Conscience бе съсредоточено върху брандове с добри етични практики, с фокус върху компании и брандове, с ценности като предоставяне на честни условия на труд, справедлива търговия и устойчивата продукция на красиви линии дрехи.   По покана на Н. Пр. Ема Кейт Хопкинс, Невена показа на гостите колекция рокли, които могат да бъдат носени в ежедневието и завърши с няколко строго официални тоалета. Интересното при тази колекция бе, че всеки модел се състои от две части – блуза и пола, което позволява те да бъдат комбинирани в зависимост от необходимостта на клиента. Отново бе показана и прецизна дантела.   По думите на посланик Хопкинс принципите на Nevena Couture, като добри условия на труд, грижа към служителя, нетолерантност към експлоатацията са точно ценностите, зад които седи и идеята на модното ревю.   В четвъртък, 26 октомври, Невена взе участие и в друга инициатива – международна конференция на тема “ ”.   Конференцията беше организирана от британското посолство в София и Българската комисия за борба с трафика на хора. Невена беше част от първия панел, от който част беше и Баронеса Йънг от Хорнси, член на Камарата на лордовете в парламента на Обединеното кралство.   Дизайнерката разказа за практиките на Nevena Couture и сподели, че за нея е изключително важно обществеността да знае, че преди да стигне до крайния вид, една дреха преминава през талантливите ръце на “моите момичета”, както тя ги нарича.", "date": "2019.09.28", "title": "Дизайнерът Невена Николова се върна от Лондон за участие в Conscious Couture"}
{"url": "http://epicenter.bg/article/Kralev--Boksoviyat-sayuz-promenya-pravilnika-za-izdavane-na-litsenzi-/193955/8/0", "text": "Боксовият съюз ще промени правилника си за издаване на лицензи, за да се въведат по-строги мерки, обяви в Добрич министърът на спорта Красен Кралев, цитиран от БНР.    Поводът за поисканата смяна на правилника е случаят с починалия български боксьор в Албания.    Случаят с починалия български боксьор в Албания е прецедент, а не практика, заяви министър Кралев при откриването на ремонтираната лекоатлетическа зала „Добротица“ в Добрич.    \"Дали има извършено престъпление от страна на починалия боксьор, аз не смятам, че има други нарушения от подобен вид. По интересни са другите факти - как е стигнал до смъртта, какви медикаменти е погълнал, ако е погълнал и така нататък. Аз смятам, че когато разследването приключи, съвсем скоро ще имаме точна представа какво точно се е случило в Албания\", заяви министър Кралев.    Красен Кралев допълни, че междувременно той е разпоредил промяна в условията за издаване на лицензи от страна на Българския боксов съюз.  ", "date": "2019.09.28", "title": "Кралев: Боксовият съюз променя правилника за издаване на лицензи "}
{"url": "http://epicenter.bg/article/Grigor-Dimitrov-sreshtu-rusnak-na-starta-v-Pekin-/193957/8/0", "text": "Григор Димитров получи доста тежък жребий за предстоящия в Пекин турнир от сериите АТР 500, който ще се проведе между 30 септември и 6 октомври, предава БНР.    Андрей Рубльов е първият противник на Гришо, който попадна в горната половина на схемата и е непоставен. Това е един от най-интригуващите сблъсъци в първия кръг в китайската столица за неутралните зрители. Следващото препятствие пред победителя в този дуел ще бъде Марко Чекинато или квалификант.    Григор и Рубльов са играли досега три пъти помежду си и българинът води с 2:1 победи. Първият им двубой бе във втори кръг на US Open 2017, когато леко изненадващо руснакът спечели със 7:5, 7:6(3), 6:3. През 2018-а на Australian Open обаче Гришо надделя с 6:3, 4:6, 6:4, 6:4, а същата година в залата в Ротердам Димитров бе победител с 6:3, 6:4, а впоследствие се класира за последния си досега финал, където отстъпи на Роджър Федерер.    Димитров за седми път участва в китайската столица и най-доброто му постижение е финал през 2016-а, до който стигна след паметна победа над Рафаел Надал и впоследствие отстъпи на Анди Мъри в битката за трофея с 4:6, 6:7(2). Миналият сезон Григор стигна до втори кръг след успех над Тенис Сандгрен и поражение от Душан Лайович.    В горната част на схемата е водачът Доминик Тийм, който започва срещу Ришар Гаске, а особено вълнуващ се очаква да е мачът между номер 8 Матео Беретини и Анди Мъри. Четвъртият поставен Карен Хачанов пък започва срещу квалификант.    В долната половина номер 2 Александър Зверев ще се изправи срещу участващия с “уайлд кард” Франсис Тиафо, докато петият поставен Роберто Баутиста Агут изтегли друг американец - Сам Куери. Номер 3 Стефанос Циципас започва с Душан Лайович, докато седмият Гаел Монфис среща Джон Иснър.  ", "date": "2019.09.28", "title": "Григор Димитров срещу руснак на старта в Пекин "}
{"url": "http://epicenter.bg/article/Papata--Sazdavaneto-na-izkustven-intelekt-nosi-risk-ot-uvelicheno-sotsialnoto-neravenstvo/193922/7/0", "text": "Папа Франциск призова технологичните компании да използват изкуствения интелект за общото благо, предаде АП.    Надпреварата за разработване на изкуствен интелект и други форми на дигитално развитие поражда риск от увеличаване на социалното неравенство, освен ако тези дейности не бъдат придружени от етична оценка на общото благо, предупреди главата на Католическата църква на конференция във Ватикана. Форумът събра шефове на компании като Фейсбук (Facebook) и Гугъл (Google), дипломати, финансисти, физици, философи, специалисти по етика и епископи.    Конференцията \"Общото благо в дигиталната епоха\" е поредната заявка на Католическата църква за място в дебатите за перспективите и рисковете, свързани с изкуствения интелект.    Дебатите бяха посветени на различни теми - от технологичния напредък при оръжията през бъдещето на работните места при нарастващата роля на машините до решенията на социалните медии след разпространението на видеозапис на нападението срещу джамии в Крайстчърч, Нова Зеландия.    В своето слово папата похвали потенциала на технологичния напредък, като отбеляза, че в началото на индустриалната революция машините са спестили на работниците опасен и монотонен труд. Все по-голямото разчитане на автоматизацията в името на печалбата обаче лишава хората от достойнството на труда, подчерта в същото време той.    Светият отец предупреди, че ако технологичният напредък стане причина за все по-очевидни неравенства, това няма да е истински и реален напредък.    \"Това ще доведе до форма на варварство, при която ще важи правото на най-силния\", аргументира се той.     ", "date": "2019.09.28", "title": "Папата: Създаването на изкуствен интелект носи риск от увеличено социалното неравенство"}
{"url": "http://epicenter.bg/article/Evakuiraha-stotitsi-ot-goryasht-feribot-v-Gartsiya-/193923/7/51", "text": "Стотици хора е трябвало да бъдат евакуирани от запалил се ферибот на пристанището Игуменица в Гърция, предават РИА Новости и \"Фокус\".    Евакуацията на 538 пътници от ферибота е приключила, като по-голямата част от екипажа е била евакуирана.    На борда е имало 538 пътници и 75 членове на екипажа, както и 239 автомобила. Пожарът е избухнал веднага след като фериботът е напуснал пристанището и е отплавал за Венеция. Корабът се върнал и евакуацията на хората е започнала непосредствено след това.    Евакуацията приключи без проблеми, се казва в доклада, предаден от гръцки медии.    Двама души с проблеми с дишането са били изпратени в здравния център Игуменица.    Според информацията, пожарът е овладян.    По предварителни данни пожарът е започнал в четвъртия гараж на ферибота, като два камиона са се запалили.  ", "date": "2019.09.28", "title": "Евакуираха стотици от горящ ферибот в Гърция "}
{"url": "http://epicenter.bg/article/Mitsotakis-pred-OON--Gartsiya-ne-mozhe-da-ponese-sama-tezhestta-na-migrantite-/193924/7/0", "text": "Гръцкият премиер Кириакос Мицотакис призова за по-голямо споделяне на тежестта по отношение на имиграцията, отправяйки критика към неспособността на някои държави от Централна и Източна Европа да приемат търсещите убежище, пише “Катимерини”.    “Ние достигаме границите на нашите възможности за справяне с този проблем”, заяви Мицотакис пред Общото събрание на ООН в Ню Йорк.    „Гърция не може сама да понесе тежестта на масовото движение на хора“, каза той, като говори за „европейско предизвикателство, което изисква европейски действия“.    В първото си изказване пред Общото събрание на ООН Мицотакис разкритикува „ксенофобския дневен ред“ на някои европейски държави, които използват въпроса като „оръжие“ поради политическа целесъобразност.    Гръцкият премиер също така призова Турция да спазва споразумение с Европейския съюз за спиране на нелегалните миграционни потоци. Той добави, че блокът трябва да се движи бързо, за да приеме нови общи правила за лицата, търсещи убежище.    В същата реч Мицотакис осъди турската дипломация, заявявайки, че подкопава перспективите за разрешаване на кипърския въпрос. Островът е разделен от 1974 г., когато Турция нахлу на север в отговор на гръцки кипърски преврат, подбуден от управляващата по онова време военна хунта на черните полковници в Гърция.    „Незаконните сондажни дейности на Турция подкопават усилията за възобновяване на преговорите и водят до опасно ескалиране на напрежението в Източното Средиземноморие“, каза той. Мицотакис призова за взаимно съгласувано цялостно и жизнеспособно решение в съответствие с резолюциите на ООН, за да „сложи край на несправедливостта“.    Той добави, че всякакви едностранни действия на Анкара за повторно отваряне на Вароша в окупираната от Турция част от Фамагуста биха били в противоречие с резолюциите на ООН.     ", "date": "2019.09.28", "title": "Мицотакис пред ООН: Гърция не може да понесе сама тежестта на мигрантите "}
{"url": "http://epicenter.bg/article/Lavrov--Moskva-nyama-prast-v-skandala--quot-Tramp-Zelenski-quot--tova-e-paranoya-/193926/7/0", "text": "Руският министър на външните работи Сергей Лавров заяви, че полемиката около телефонния разговор между американския президент Доналд Тръмп и украинския му колега Володимир Зеленски е прекомерна, и отрече страната му да е замесена в случая, предаде Ройтерс, цитирана от БТА. \"Това е параноя\", каза Лавров на пресконференция в централата на ООН в Ню Йорк по повод твърдението на председателката на Камарата на представителите в Конгреса на САЩ Нанси Пелоси, че Русия стои скандала. Той призова Съединените щати да не публикуват стенограмите на телефонните разговори на президента Доналд Тръмп с руския му колега Владимир Путин, предаде Франс прес. \"Майка ми, когато ме отгледа, ме научи, че е неуместно да чета писмата на другите, които не са адресирани до мен\", каза той. Руският външен министър разкритикува остро публикуването на стенограмата на разговора Тръмп-Зеленски, като се аргументира, че на такова високо равнище е необходима \"известна степен на поверителност\". По-рано, в речта си на годишната сесия на Общото събрание на ООН, Лавров разкритикува остро Запада, предаде Асошиейтед прес. \"За Запада е трудно да приеме, че неговата вековна доминация в световните дела отслабва\", заяви руският външен министър. Той обвини \"водещите западни страни\", че \"се опитват да възпрепятстват развитието на един полицентричен свят\" и \"да наложат на другите стандарти на поведение, основани на тесногръдо западно тълкуване на либерализма\".", "date": "2019.09.28", "title": "Лавров: Москва няма пръст в скандала \"Тръмп-Зеленски\", това е параноя "}
{"url": "http://epicenter.bg/article/Zadalzhavat--Mayk-Pompeo--predade--vsichki--dokumenti--svarzani--kontaktite-Beliya-dom--Kiev-/193927/7/0", "text": "Демократите в Камарата на представителите на САЩ издадоха призовка на държавния секретар Майк Помпео, която цели да го задължи да предаде всички документи, свързани с контактите на Белия дом с украинското правителство, предава Reuters, цитирано от \"Фокус\". Министерството на външните работи, разузнаването и няколко парламентарни комисии също така ще призоват да дадат показания под клетва петима служители на Държавния департамент в следващите две седмици, включително бившият посланик на САЩ в Украйна Мари Йованович, специалният представител на САЩ в Украйна Кърт Волкър, както и специалният представител на САЩ в Европейския съюз Гордън Сондланд.", "date": "2019.09.28", "title": "Задължават Помпео да предаде всички документи, свързани с контактите на Белия дом с Киев "}
{"url": "http://epicenter.bg/article/Spetsialniyat-predstavitel-na-SASht-za-Ukrayna-Kart-Volkar-podade-ostavka-/193928/7/0", "text": "Специалният представител на САЩ за Украйна Кърт Волкър подаде оставка, след като бе споменат в жалбата на разобличителя за телефонния разговор между американския президент Доналд Тръмп и украинския му колега Володимир Зеленски, предаде Ройтерс, като се позова на добре осведомени източници.   Името на Волкър появи в трупащите се свидетелства, че президентът Доналд Тръмп е оказвал натиск над Украйна да разследва основния му опонент Джо Байдън.    Няма публично разпространени мотиви за внезапната оставка, но американски медии цитират свои запознати източници, според които Волкър вече смятал, че не може ефективно да върши работата си в новата ситуация.   Това е първата оставка в администрацията след началото на разкритията за действия на Тръмп, адвоката му Руди Джулиани и служители на Белия дом, предизвикали проверка за започване на процедура за отстраняване на президента от власт. Волкър ще бъде извикан да свидетелства пред комисия на Камарата на представителите в четвъртък. Държавният секретар Майк Помпео вече е първият официално извикан да свидетелства в разследването.    Волкър е бивш представител на САЩ в НАТО и позицията му бе свързана с почасова и безплатна работа в помощ на властите в Киев в конфликта им с Русия. Но според доклад до главния инспекторат на американското разузнаване той бе посочен като първият, който се е заел да обяснява на Украйна какво да направи, за да изпълни желанието на Тръмп.    Според \"Ню Йорк таймс\" новият президент и правителство на Украйна са го помолили в началото на лятото да им помогне да установят контакти с Джулиани. Сега бившият кмет на Ню Йорк твърди, че осемте му разговора с Волкър и комуникациите помежду им показвали, че е действал от името на Държавния департамент. В действителност нито Белият дом, нито Държавния департамент са поемали подобна инициатива.    В ситуацията бе замесен и постоянният представител на САЩ в Европейския съюз Гордън Саундланд, който е съпровождал Волкър при първата му среща с властите в Киев на 26 юли, ден след телефонния разгор на Тръмп с новия президент Володимир Зеленски. \"Те общо взето знаеха всичко, което правя, така че то беше сторено с одобрението и по молба [на американската администрация]\", настоява сега Джулиани, според когото заслужава благодарности, а не критики, че е премахнал проблем между двете страни.    Но в петък от Държавния департамент заявиха, че адвокатът е действал \"като частно лице и от позицията си на адвокат на президента Тръмп - той не говори от името на американското правителство\".    Волкър е с репутацията на опитен дипломат, който стори много за изграждане на добри отношения между Зеленски и властите във Вашингтон и оставката му - заедно с напускането през последните месеци на Фиона Хил и Дан Коутс и липсата на посланик в Киев - оставя САЩ с малцина добри познавачи на ситуацията в Украйна и ролята на Русия. Той е изпълнителен директор на базираният във Вашингнон Институт за миждународни лидери \"Джон Маккейн\" към щатския университет на Аризона.   Според разобличителя, който е от разузнавателната общност, Волкър е разговарял с адвоката на Тръмп Руди Джулиани, за да се опита да ограничи вредите от неговите опити да принуди Украйна да разследва Джо Байдън, политически съперник на президента. Текстът на жалбата бе публикуван в четвъртък.  Волкър бе назначен през 2017 г. за специален представител на САЩ за Украйна - пост, който съчетаваше с други ангажименти и за който не получаваше заплащане. Той се опитваше да помогне на украинското правителство да уреди конфликта с подкрепяните от Русия сепаратисти.    По-рано вчера демократите в Камарата на представителите в Конгреса на САЩ, които водят разследване за импийчмънт срещу президента, поискаха от Волкър да даде показания на 3 октомври.    В телефонния си разговор със Зеленски, състоял се на 25 юли, Тръмп го насърчил да разследва Джо Байдън - потенциален свой съперник на президентските избори в САЩ.    Същевременно руският министър на външните работи Сергей Лавров заяви, че полемиката около телефонния разговор между американския президент Доналд Тръмп и украинския му колега Володимир Зеленски е прекомерна, и отрече страната му да е замесена в случая, предаде Ройтерс. ", "date": "2019.09.28", "title": "Ключова оставка! Специалният представител на САЩ за Украйна Кърт Волкър напуска поста си "}
{"url": "http://epicenter.bg/article/V-Rusiya-zabranyavat-pusheneto-po-balkonite-/193929/7/0", "text": "Русия въвежда нови правила за пожарна безопасност, с които от 1 октомври се забранява всеки \"открит огън\" на балконите на жилищните сгради и хотелите, предаде БТА.    Новите правила, които имат за цел да намалят броя на пожарите по небрежност, се въвеждат с указ, подписан от министър-председателя Дмитрий Медведев. Забраната засяга пушенето (на цигари, лули, пури), ползването на барбекюта и паленето на свещи на балконите.    \"В 60 % от случаите причината за балконските пожари е небрежно пушене\", заявиха от Министерството на извънредните ситуации и добавиха, че не водят война срещу пушачите.    Ако избухне пожар заради неспазване на новите правила, виновникът ще трябва най-малкото да плати глоба и може да бъде обвинен в престъпление, ако случаят е сериозен. Пушенето на балконите оставаше възможност за пушачите в Русия, след като по-рано властите забраниха пушенето в стълбищата на сградите и на много други обществени места.    Прилагането на тези мерки е трудно и много хора продължават да пушат на забранените места, включително пред метростанциите, на автобусните спирки и на влаковите перони. Пушачите в Москва, където населението живее в блокове с апартаменти, не са доволни от новите правила.    \"Това е унизително. Сега само богаташите, които имат собствена земя и къща, ще могат да пушат, а бедните хора не могат да направят нищо\", каза 52-годишната Юлия Волкова-Ворошилова.    \"Не можеш да накараш хората да се откажат от пушенето с подобни мерки. Аз ще продължа да пуша на моя балкон. Кой ще ме види там?\", заяви 40-годишната Наталия Селвестренко.  ", "date": "2019.09.28", "title": "В Русия забраняват пушенето по балконите "}
{"url": "http://epicenter.bg/article/Kaloyan-Pargov--Imame-reshenie-za-Sofiya--Modelat-na-GERB-v-Sofiya-tryabva-da-bade-smenen-/193905/2/0", "text": "  Ние, от БСП, имаме решение на проблемите на града – на центъра, на комплексите и крайните квартали, на селата. Да покажем, че София може да бъде свободна - от зависимости, от корупция, от некомпетентност.   Това призова лидерът на БСП – София Калоян Паргов пред стотиците граждани, симпатизанти и членове на партията, които присъстваха на откриването на кампанията за местните избори в столицата.   В събитието взе участие и председателят на НС на БСП Корнелия Нинова. На сцената се качиха кандидатите на „БСП за България“ за общински съветници, районни кметове и кметове на кметства в Столична община.   „Мая Манолова може да привлече тази обществена енергия, която ще донесе победата!“, категоричен бе лидерът на столичните социалисти. Според него БСП заложи на кандидат за кмет на София, който е доказал, че може да работи за доброто на хората. Човек, който не се страхува да влиза в битки, когато е убеден в каузата, която защитава и да ги печели. Личност, която показа, че може да обедини около себе си граждани с различни политически убеждения, но които милеят за София и искат промяната да започне още тази есен. Убедени сме , че моделът на управление на ГЕРБ трябва да бъде сменен.   „Успехът в кметската надпревара, обаче, няма да бъде достатъчен. Кмет без мнозинство в общинския съвет ще е с вързани ръце – това е азбучна истина. Ето защо е важно да работим така, че нашите представители в общинския съвет да бъдат в основата на новото мнозинство, около новия кмет“, посочи председателят на БСП – София и призова софиянци да гласуват за тях с номер 56 в бюлетината за общински съветници.   „Поставяме началото не на поредната предизборна кампания, а началото на смяната на статуквото. Тръгваме на поход за по-добър живот в София!“, заяви Калоян Паргов.  И допълни: „Тази есен имаме шанс да разбием клишето, че БСП няма място в управлението на София. Дори през 2003 г., когато бяхме първа политическа сила в Столичния общински съвет, останахме в опозиция. Днес ситуацията е коренно различна – през последния мандат показахме, че можем да бъдем обединителен център за опозицията в градския парламент. Да привличаме подкрепа за добрите решения, които предлагаме и да оказваме отпор на лошите предложения, които правеха кмета и мнозинството“.   „Част от нашата работа е да убедим софиянци, че е важно да участват в изборите и да дадат своя вот. Да ги убедим, че от тяхната активност зависи бъдещето на София. Не може да имаш претенции към управлението на града, ако не си взел участие в избора му. Нужно е да убедим гражданите, че от тях зависи утрешния ден на столицата“, посочи Паргов.   „Нашите районни кметове и кметове на кметства ще следят пулса на обществените настроения и очаквания, за да могат бързо и адекватно да реагират и да предлагат решения на проблемите. Само така можем да променим из основи модела и стила на управление на столицата“, убеден е той.   Този успех няма да има само градско значение, той ще има национално измерение. Защото всяка голяма промяна в България, започва от София. Това изтъкна Калоян Паргов.  ", "date": "2019.09.28", "title": "Калоян Паргов: Имаме решение за София. Моделът на ГЕРБ трябва да бъде сменен!"}
{"url": "http://epicenter.bg/article/Sboguvame-se-s-Lyubomir-Levchev/193910/2/0", "text": "  Поетът почина на 25 септември на 84-годишна възраст. Той е автор на над 30 стихосбирки, три романа и сценарии за филми. Книгите му са преведени в 36 държави.    Носител е на десетки международни литературни награди, сред тях Златен медал за поезия на Френската академия, световната награда за мистична поезия и голямата награда на института \"Александър Пушкин\".   Любомир Левчев е носител на орден Стара планина и на званието Рицар на поезията.", "date": "2019.09.28", "title": "Последно сбогом с Любомир Левчев"}
{"url": "http://epicenter.bg/article/TsIK-varna-Desislava-Ivancheva-v-kmetskite-izbori/193911/2/0", "text": "ЦИК е отменила решението на Общинската избирателна комисия, с което бе отказана регистрация на Десислава Иванчева за местните избори. Това съобщи късно снощи в профила си във „Фейсбук“ бившата кметица на „Младост“.    „Току-що ЦИК разгледа нашите жалби и отмени решенията на ОИК - Столична община, с които ни беше отказана регистрацията - отиваме на избори!\", написа Иванчева.    По-рано през седмицата общинската избирателна комисия на София отказа регистрация на нейната кандидатура, издигната от \"Християндемократическа партия на България\". Основният аргумент беше, че документите за регистрация са подадени 7 минути след изтичането на посочения срок.    Десислава Иванчева и нейната заместничка в община \"Младост\" Биляна Петрова са под домашен арест, след като на първа инстанция бяха осъдени за поискан подкуп от състав на Специализирания наказателен съд.  В края на май Иванчева участва като независим кандидат в изборите за Европейски парламент и спечели 1.55% от гласовете, изпреварвайки парламентарно представени и участващи в управляващата коалиция партии като \"Атака\" и НФСБ.   Десислава Иванчева ще се бори за кмет на София, Биляна Петрова - на \"Младост\". Решението на ЦИК още не е публикувано. Ако е факт, това означава, че тя ще е 20-ият кандидат за кмет ва София на вота на 27 октомври.   Съдебното дело срещу двете започва на втора инстанция на 11 октомври -  в разгара на предизборната кампания. ", "date": "2019.09.28", "title": "ЦИК върна Десислава Иванчева в местните избори. Тя ще е 20-ият кандидат за кмет на София"}
{"url": "http://epicenter.bg/article/Boil-Banov-ni-uvedomyava--che-v-Odrin-shte-go-saprovozhda-nachalnichkata-na-kabineta-mu-Vanya-Bedrova/193912/2/0", "text": "Министърът на културата Боил Банов ще участва в отбелязването на 150-годишнината на българската православна църква „Св. Св. Константин и Елена” в Одрин, Република Турция. Той ще бъде придружаван от началника на кабинета си Ваня Бедрова.   Честването ще се състои на 29 септември, неделя, от 10 ч.   Организатори на събитието са Генералното консулство на Р. България в Одрин, съвместно с Фондацията на православните църкви на Българската Екзархия в Истанбул.   Ще бъде отслужена тържествена света литургия, а участие в празничния ден ще вземат и официални лица от двете страни, дейци на културата и науката, представители на Съюза на тракийските дружества в България, както и много българи.   Храмът „Св. Св. Константин и Елена” в гр. Одрин е построен през 1869 г. със средства, събрани от родолюбивите българи, населявали града по това време. Той е бил една от четирите български църкви, съществували в края на XIX в.и началото на XX век в районите с българско население в Одрин. Храмът е бил действащ до средата на 40-те години на XX в.   Основно реставриран със съдействието и експертната помощ на българската държава и отворен отново за посетители е на 14 септември 2008 г. През 2010 г. в двора на църквата е поставен паметник на първия български екзарх в новата ни история – Екзарх Антим I.", "date": "2019.09.28", "title": "Боил Банов ни уведомява, че в Одрин ще го съпровожда началничката на кабинета му Ваня Бедрова"}
{"url": "http://epicenter.bg/article/Maya-Manolova-otkriva-predizbornata-si-kampaniya/193903/2/0", "text": "Днес, 28 септември 2019 г., от 18.30 часа, гражданският кандидат за кмет на София Мая Манолова ще открие официално предизборната си кампания. Събитието ще се проведе в специално издигната шатра пред Националния дворец на културата, която е и щаб на кампанията.   По-рано през деня госпожа Манолова ще стартира кампанията си с поредица от срещи с граждани в няколко столични района: „Люлин“, от 12.00 часа, на центъра (до ресторант „Бъфало“); „Красна поляна“, от 14.00 часа, на кръстовището на пазара (бул. „Вардар“ и бул. „Възкресение“, зад автобусната спирка от страна на аптека „Медея“);  „Младост“, от 16.30 часа, в парк „Свето Преображение“ (пред общината).  ", "date": "2019.09.28", "title": "Мая Манолова открива предизборната си кампания"}
{"url": "http://epicenter.bg/article/Maya-Manolova-signalizira-TsIK-za-publikatsiya-sreshtu-neya/193913/2/0", "text": "Кандидатът за кмет на София Мая Манолова написа във Фейсбук за подаден сигнал в Центарарата избирателна комикия (ЦИК) във връзка с рубрика на в. “Труд”, свързана с нейното име, в рамките на предизборната кампания.    \"Рубриката, стартирана в първия ден на предизборната кампания представлява нарушение на закона. Никъде не са посочени законните атрибути за платена, политическа, предизборна кампания. В нея се правят внушения и обидни квалификации, свързани с името ми, за което съм предприела нужните действия в рамките на закона. Материалът не е редакционен, не е дори подписан от Калоян Стоев, събирателно име на поръчковата журналистика. Подозирам, че е предоставен на вестника от Столичната община, която разполага с тази информация. Нивото на компромата е доста ниско, тъй като в стремежа си да обслужат бързо поръчката, в редакцията са пропуснали да заличат служебната информация, отнасяща се до броя на очакваните участници в обществената поръчка за закупуване на електробуси. В скоби е останал текстът на поръчителя - “очакваМе минимум 4 участника”.    Питам - КОЙ очаква “4 участника”? Вестник “Труд” ли или поръчителят му? Тази любопитна симбиоза и употребата на глагола в 1л. мн.ч. “Очакваме” е най-точната моментна снимка на олигархичния модел и присъдружните му медии. Те са си едно. Подобни способи няма да ме спрат, напротив, амбицират ме да съм още по-решителна срещу модела на грубата злоупотреба с власт\", написа в социалните мрежи Манолова. ", "date": "2019.09.28", "title": "Мая Манолова сигнализира ЦИК за публикация срещу нея"}
{"url": "http://epicenter.bg/article/Asteroid-s-razmerite-na-futbolno-igrishte-priblizhava-Zemyata--VIDEO--/193916/2/0", "text": "Астероид с размерите на футболно игрище приближава Земята. Учените твърдят, че това е най-голямото небесно тяло, което минава толкова близо до планетата ни от век насам.    „Проследих орбитата на астероида. Не е опасен. За последните 3 години сме открили 150 астероида\", каза Веселка Радева, ръководител на Планетариума във ВВМУ, Варна.    „Когато дадено небесно тяло мине между орбитата на Земята и Луната, има опасност Земята гравитационно да го придърпа. В близките дни няма вероятност астероиди да влязат в отсечката Земя - Луна\", каза още доц. Радева.  ", "date": "2019.09.28", "title": "Астероид с размерите на футболно игрище приближава Земята (ВИДЕО) "}
{"url": "http://epicenter.bg/article/Mihail-Mirchev--V-nyakoi-gradove-shte-se-vodi-seriozna-politicheska-bitka-/193917/2/0", "text": "„В страната има градове, в които ще се води сериозна битка. На миналите избори две основни партии спечелиха почти във всички населени места. Тази година очаквам повече пъстрота”, заяви в ефира на „Събуди се” по Нова тв социологът Михаил Мирчев.    „На последните кметски избори през 2015 г. резултатите бяха екстремни. Много силно представяне за ГЕРБ и слабо за БСП. Очаквам този път да не е така. Вероятно ще има доста сериозна битка в „смесените райони”. Говоря за градовете, в които населението е предимно от турски етнос. Там ще има сериозна битка между ГЕРБ И ДПС”, каза политологът Стойчо Стойчев.    „В апетитните общини по морето и планините е интересно да се проследи до колко местната система е същата като национална. Това показва така наречената феодализация в тези населени места”, поясни Стойчев.    По думите му на втория тур е голямата битка за преразпределението. „Тогава вече започват мутренските практики – заплашване на хората, прилагане на натиск”, каза още Михаил Мирчев.    В ефира на предаването той коментира и кметските избори в София, на които очаква да има балотаж.    „Манолова влезе с много голяма амбиция в изборната кампания, но ще видим какво ще се случи. Тя е човек с много дълъг политически и юридически опит. Ще видим дали ще намери баланс. Засега не се справя много добре”, каза още Мирчев.    „Всякакви улични протести и кампании влияят на местните кметски избори. Призовавам хората обаче, когато избират кметове, да мислят трезво. Не гласуваме за хора, които ще свалят Бойко Борисов или ще изберат нов главен прокурор, а избираме градоначалници. Те трябва да оправят нашите битови условия за живот, а не да влизат в политиката”, каза още Стойчев.  ", "date": "2019.09.28", "title": "Михаил Мирчев: В някои градове ще се води сериозна политическа битка (ВИДЕО)"}
{"url": "http://epicenter.bg/article/Zaigrava-li-se-sas-strahovete-na-horata-Greta-Tunberg---VIDEO-/193918/2/0", "text": "„Гневната реч на Грета Тунберг пред ООН ме докосна с неприятен акцент, който ако се превърне в устойчива идеология на всички млади хора, които я следват, би било проблем. И по-точно думите й: „…И вие с вашия непрестанен икономически растеж…”, коментира в „Тази събота” по бТВ Георги Харизанов от Института за дясна политика.    По думите му икономическият растеж е най-ценното, което се е случвало в този свят.    „Природата се пази най-добре в държавите, които са най-развити икономически. Най-много цапат неразвитите и тепърва развиващите се икономики. Там има най-безотговорното отношение към природата, най-голямото разхищение на ресурси. Богатството на западния свят ще създаде чистите технологии и ще изнесе опазването на природата и към тези държави”, коментира Харизанов.    Според него е хубаво, че все повече хора се интересуват от опазването на природата. Лошото обаче е, когато се смесват откровени лъжи с фактите.    Според експерта по устойчиво развитие Апостол Дянков икономическият растеж сам по себе си не решава проблеми.    „Проблемите ги решават иновациите, учените и лекарите, които спасяват деца”, коментира той.    По думите му посланието на Грета е да се слушат учените, но тонът, с който го казва, е различен.  ", "date": "2019.09.28", "title": "Заиграва ли се със страховете на хората Грета Тунберг? (ВИДЕО)"}
{"url": "http://epicenter.bg/article/Svetoslav-Kostov--direktor-na-BNR--Ne-mislya--che-ima-naprezhenie-v-radioto--VIDEO--/193919/2/0", "text": "Съветът за електронни медии (СЕМ) поиска оставката на генералния директор на Българското национално радио Светослав Костов. Причината – спирането преди две седмици в продължение на 5 часа на сигнала на програма \"Хоризонт\" и напрежението в радиото, предава бТВ.        - Оставка нямам намерение да подавам. И причините са няколко – не получих право на отговор след като СЕМ беше използван като рупор за едни недоказани твърдения, за едни откровени лъжи и за неистини, които чух по мой адрес. Освен това, в момент, в който тече прокурорска проверка, в момент, в който има сформирана анкетна комисия в Народното събрание и до дни Сметната палата и АДФИ (Агенция за държавна финансова инспекция) ще влязат в радиото, за да проверят защо се стига до този дефицит от 4 млн. лева за първи път в историята на БНР, и всички неизгодни договори, сключени от бившето ръководство, в момента, в който се намираме в предизборна кампания, би било отстъпление и на мен също започна да ми мирише на някакъв вид саботаж.        - Не мисля, че печеля, не мисля, че и губя нищо. Радиото продължава да си работи, ръководството – Управителен съвет, генерален директор и останалите директори, продължават да работят, защото ние трябва да осигурим тези документи, които ни искат и от прокуратурата, и от Сметната палата.        - Продължават с различни искания.      - Най-малко няма да ми бъде неудобно. Ако съветниците и юристите в СЕМ преценят, че имат основание според Договора ми за управление, да стартират такава процедура, аз вече съм се консултирал с юристи и ще търся своите права по закон.        - Кому е нужно това, наистина… По време на избори, по време на всички тези проверки…        - Не мога да се съглася с такова твърдение. Хората продължават да си работят, не мисля, че има някакво напрежение. Вие видяхте ли напрежение по коридорите на радиото?      - Хората изглеждаха ли напрегнати, тези, които минаваха?        - Кой определи четирима души? Нали започнахме с това, че чух за себе си толкова недоказани твърдения и инсинуации и лъжи, че дори и аз разбрах от медиите, че има такива четирима души.        - Видяли са ни заедно, с госпожа Силвия Великова? Да, не отричам, минах през Борисовата градина, видях една колежка, която е по майчинство. Не съм бил със Силвия Великова, тя беше спряла до майката с количката – аз минах, поздравих ги и продължих по своята работа, имах друга среща.        - Като екип, разбира се.        - Нека да запазя тази информация, която имам по случая, за себе си за момента, в който приключи проверката на прокуратурата. Чух една интересна теория, без да правя внушения… През 2001 г., при изтичането на мандата на един генерален директор започват същите протести и спиране на радиото. 18 години по-късно, при приключване на мандата на същия генерален директор, пак има протести и спиране на радиото. Не казвам нищо, не правя внушения – само факти.        - Може да направите справка. Мисля, че можете да проверите, чий мандат е изтекъл сега….        - Да кажа име – кой е спрял радиото или чий мандат е изтекъл?      - Не мога да кажа кой е спрял радиото, мога да кажа кой мандат е изтекъл – на г-н Алексъндър Велев и тогава, и сега.      - До къде?        - В отговорностите на всеки един директор на програма ли е възможността да прави така, че програмата да звучи по-добре? Нека да се върнем две години назад, когато г-н Ивайло Савов става директор на програма „Хоризонт”, заедно с г-жа Даниела Късовска, и всички ресори на репортерите са сменени, без един единствен – съдебната власт.        - Тогава е преценил Ивайло Савов така. Г-н Николай Кръстев, ставайки и.д. директор, преценява, че може да не се отразява добре. Това е в техните отговорности и задължения.      - Тогава, когато е сменен целият парламентарен екип и е пратен да води „Нощен Хоризонт”, тогава колегите нямат ли право до говорят за свобода на словото и подмяна на ресорите? Разбирате ли двойния аршин? Или само аз го разбирам.  ", "date": "2019.09.28", "title": "Светослав Костов, директор на БНР: Не мисля, че има напрежение в радиото (ВИДЕО) "}
{"url": "http://epicenter.bg/article/Meditsinski-sestri-na-protest-za-po-visoki-zaplati-/193920/2/0", "text": "Медицински сестри излязоха днес на протест в Карлово с настояване за по-високи заплати. Сега възнагражденията са между 720 и 750 лева, предава БНР.    Шест сестри от детското отделение на Общинската болница подадоха на 13 септември предизвестия за напускане. Подкрепиха ги трима лекари от същото отделение. Ръководството на болницата обяви, че заплатите ще бъдат увеличени от 1 октомври със 100 лева, като всеки месец ще има и допълнително материално стимулиране. Сестрите обаче настояват минималната заплата да бъде фиксирана на 950 лева. Очаква се към протеста им да се присъединят медицински сестри от други градове в страната.    По-късно днес от КНСБ ще оповестят подробности за подготвян от тях национален протест на лекарите и специалистите по здравни грижи.    Основните проблеми пред съсловието ще бъдат представени от президента на синдиката Пламен Димитров и представители на професионални организации в здравеопазването на пресконференция.    Основните проблеми за здравеопазването според КНСБ са недостигът на кадри и липсата на млади специалисти, ниските възнаграждения, липсата на диференцирано заплащане и недостатъчните възможности за продължаващо обучение и кариерно развитие.    В протеста, чиято дата ще бъде обявена по-късно днес, се очаква да се включат представители на съсловието от цялата страна, подкрепени и от съсловните пациентски организации. Ще бъде оповестено още за какви заплати настояват медиците и как могат да се постигнат те.  ", "date": "2019.09.28", "title": "Медицински сестри на протест за по-високи заплати "}
{"url": "http://epicenter.bg/article/D--Kirilov--Koe-pravilno---printsipat-na-zakonnostta-ili-printsipat-na-nezavisimostta-na-magistrata--/193933/2/0", "text": " Повод за коментара му е предсрочното освобождаване на Джок Полфрийман и дебатът в Народното събрание за съкратеното производство.    Не скрива също така, че през последните дни е доста разколебан от становището си, че трябва да бъде оставен съдът да прецени дали да приложи съкратеното производство при убийства. Кирилов не обвинява никого, не цитира имена и не влиза в личностни нападки, а отваря дебата с поредица от въпроси. Копирано от standartnews.com   \"  да опитам безпристрастно да оценя фактите и обстоятелствата, пораждащи дивия бяс и истеричната паника на малцина, поставили себе си над другите, над закона и над морала на справедливостта.    влизайки в дрехата и същината на неговите аргументи, мотиви и предразсъдъци. Тоест, пристъпих предпазливо и с колебание, въпреки тяхното пренебрежение и агресивно отричане, към общия обзор на поведението им в опит да си въобразя някои вероятни последици, които то предполагаемо преследва\", пише в     \"Не исках да откривам предателство спрямо общо възприети национални цели, а предпочитах подозренията и предположенията ми да останат на плоскостта на маргиналния личен интерес и ползата за конкретна група от лица.    В този смисъл, трябва да доверя на Вашите съждения и присъда преценката дали един обществен дебат може да засегне независимостта на магистрата, след като той вече е отсъдил и е обявил мотивите си.        Неговото доверие безусловно ли е, императивно ли се дължи?        Последните седмици аз убеждавах колегите си в парламента, че трябва да възложим и да доверим,  , тази дали да прилага или не последиците при съкратеното съдебно следствие.      Няма да соча писмени официални източници и документи, които са приложени в парламентарните досиета и стенограми. Нито ще се позовавам на широко отразени публично мои изявления в медиите. Търся Вашата подкрепа за следното:    * Винаги да поставяте фактите преди заключенията;    * Да се стремим да съберем възможно най-много относими факти;    * Съжденията и заключенията са наша субективна преценка и тя не може да бъде държавна присъда;    * Да не се нагърбваме да съдим, вместо това ревниво да проявяваме респект към истината и дирене достоверността на фактите;    * Да не удовлетворяваме нестихващия стремеж към отмъщение и да даваме доверие и при най-крехкото основание за това;    * Да се движим не от бясното настървение на лицемерието, а от умерената политика на законодателите;    * Да уважаваме опонентите си по тези, защото в спора се разкрива истината;    * Да не забравяме, че магистратите винаги са прави, и че дължим подкрепа, точно изпълнение и правна дисциплина, както и защита на независимостта им\", написа още в социалните мрежи министърът.  ", "date": "2019.09.28", "title": "Данаил Кирилов: Да не забравяме, че магистратите винаги са прави, дължим и защита на независимостта!"}
{"url": "http://epicenter.bg/article/Karadaya-v-Dulovo--Vyarvam-v-obshtiya-ni-uspeh--za-da-garantirame-badeshte-na-nashite-detsa-v-Rodinata/193935/2/0", "text": "  ДПС даде старт на предизборната си кампания от Дулово. Екипът на Централния лъч на ДПС начело с председателя Мустафа Карадайъ бе посрещнат в общината от членовете и симпатизантите на партията. На предизборната среща присъстваха кандидати за общински кметове на ДПС от цялата страна.    В изказването си лидерът на ДПС Мустафа Карадайъ разкритикува управлението на общината като каза, че Дулово вижда какво се случва в Главиница, Ситово и Каолиново.   Дулово иска ДПС, каза той. Никой няма правото нито от ДПС, нито извън ДПС в 21-ви век да подлага хората на страх, каза още Карадайъ. Ние сме свободни и достойни хора и искаме достойно да живеем в нашата Родина. Ние сме ДПС. Ние сме борци за права и свободи. Истински свободен е онзи, на когото не му се налага да се подчинява под страх на някого, отбеляза Карадайъ.    Дулово е носителя на промяната. Дулово ще донесе промяната и в Дулово и в страната, бе категоричен Мустафа Карадайъ.    В Дулово, когато е нужно, сме смели. Помним онези грозни времена от 1984-1985 и 1989, припомни Карадайъ. През 89-та Дулово беше от правилната страна на барикадата и донесе промяната в България. Докара демокрацията в България, върна нашето достойнство и гордост в нашата Родина. Когато е било нужно да се коригираме, Дулово пак си е било на мястото, каза още председателят на ДПС.    И Дулово пак ще бъде на правилната страна на барикадата през 2019, както беше през 1989. Аз съм убеден в това, бе категоричен лидерът на ДПС.    Мустафа Карадайъ поднесе специалните поздрави на почетния председател на ДПС д-р Ахмед Доган към членовете и симпатизантите на ДПС в Дулово.    Правилният номер е 55, правилният път е ДПС, заяви още той. Аз вярвам във вас, аз вярвам в общия ни успех на тези избори, за да гарантираме сигурност и бъдеще на нашите деца в нашата Родина-майка България и в нашите населени места, заключи председателят на ДПС Мустафа Карадайъ.    ДПС е единствената партия, създадена в годините на прехода и оцеляла до ден-днешен и то в развитие, каза зам.-председателят на ПГ на ДПС Йордан Цонев. Връзката ни с вас е много близка и нашите кандидати знаят, освен какво да правят, знаят, че трябва уважение, трябва добра дума, приятелство и близост до хората. Властта няма никакъв смисъл, ако не е в името на хората, каза още той. Нашите кандидати знаят много добре това и затова те ще победят на тези избори. Това е нашето послание към България - тази местна власт е власт за хората, заключи Йордан Цонев.    Ние искаме властта в името на хората, защото можем да управляваме компетентно. Защото имаме ясна програма, която се чува от нашите кандидати, каза председателят на Младежко ДПС и евродепутат Илхан Кючюк. Защото имаме професионално подготвени политици, изградили се в тази 20-годишна младежка организация, която е най-голямата младежка организация днес в Европа и това е повод за гордост. Имаме опит, имаме знания и е време да ни се доверите, за да направим живота на всеки български гражданин по-добър, допълни Кючюк.    На предизборната среща в Дулово присъстваха и зам.-председателите на ДПС Ахмед Ахмедов и Филиз Хюсменова, зам.-председателят на НС д-р Нигяр Джафер, евродепутатът Атидже Алиева-Вели, народните представители Имрен Мехмедова, Ихсан Хаккъ, Танер Али, Бюрхан Абазов и д-р Хасан Адемов, членът на ЦОБ Четин Казак, областни и общински председатели на ДПС, кандидат кметове на кметства и общини и кандидати за общински съветници.", "date": "2019.09.28", "title": "Карадайъ в Дулово: Вярвам в общия ни успех, за да гарантираме бъдеще на нашите деца в Родината"}
{"url": "http://epicenter.bg/article/Parvan-Simeonov--Pozitivniyat-tip-kampaniya-shte-bade-pechelivsh-v-oblastnite-gradove-/193936/2/0", "text": "Позитивният тип кампания ще бъде печеливш в областните градове. Това каза за обзорното предаване „Метроном“ на Радио „Фокус“ политологът Първан Симеонов. Той обясни, че кампанията по време на евроизборите е била остра и отблъскваща за избирателите, което е довело до понижаване на електоралната активност.    По думите му появата на нови фигури като кандидати може да привлече по-широк електорат. Симеонов добави, че където има „политически“ вот, негативната кампания може да доведе до слаби резултати.    „Благодарение на това, че България е член на ЕС, в последните години има подобряване на градската среда, а това се вижда и това е един от големите позитиви на ГЕРБ. Между другото, това е голям позитив за г-жа Фандъкова. Ние малко надценяваме ролята на тези прословути ремонти и т.н. Не забравяйте, че хич не са малко хората, които си казват – „Абе, може и да са лоши тези ремонти, но поне нещо се прави“. На този фон да излезеш и да развиваш крайно отрицателна кампания вече е нелепо. Би било подценяване на избирателя. Избирателят все пак вижда, че нещо се прави“, допълни политологът.    Първан Симеонов каза още, ако избирателите обръщат повече внимание не само на това, което е свършено, а и как е свършено, е възможна промяна в управлението.    Кандидатите за кметския пост в София ще създадат интересна и съдържателна кампания, прогнозира Симеонов. Той добави, че столичани традиционно са по-трудно податливи на натиск.    Симеонов обясни, че изследванията сочат, че ще се стигне до провеждане на балотаж, при който от ключово значение е желанието на гражданите за промяна на статуквото.    „Що се отнася до кампанията в София, поне засега, вижда се ясно, че ще има една доста съдържателна кампания, защото имаме ярки алтернативи, доста съдържателно заявени. От една страна Йорданка Фандъкова, която демонстрира професионализъм, от друга страна Манолова, която направи една много пространна програма, господата Бонев и Игнатов, които несъмнено влагат много знания и настървение в това, което правят. И сега с включването на Ангел Джамбазки ще дойде и онзи малко по-радикален момент, когато ще се говори повечко за сигурност“, допълни политологът.    Първан Симеонов каза още, че от голямо значение ще са гласовете на „традиционната десница“, които могат да идат Фандъкова или Манолова. По негови думи практиката показва, че една трета от гласуващите решават кого да подкрепят в последните два-три дни преди вота.  ", "date": "2019.09.28", "title": "Първан Симеонов: Позитивният тип кампания ще бъде печеливш в областните градове "}
{"url": "http://epicenter.bg/article/Natsionalnata-sluzhba-za-ohrana-specheli-sastezanieto-s-mezhdunarodno-uchastie-Commando-Challenge-2019-/193942/2/0", "text": "Националната служба за охрана (НСО) спечели третото издание на състезанието с международно участие Commando Challenge 2019, което се проведе в с. Мичковци, Община Габрово, на 27 и 28 септември.    Надпреварата е в памет на служителите на силовите структури, загинали при изпълнение на служебните си задължения.    Отборът на НСО в състав капитан Илия Алексов, старши лейтенантите Петър Иванов и Никола Йорданов, младши сержантите Пламен Илиев и Тодор Христов и ръководителят на отбора подп. Красимир Лалев, оглави крайното класиране с коефициент 1.653 и 763 точки от стрелба. Отборът преодоля фазите на надпреварата с най-добро време от 15.01 минути, а мл. сержант Пламен Илиев е първенец в индивидуалната стрелба.    В състезанието за професионалисти взеха участие 15 отбори на Националната служба за охрана и на структурите на Министерството на вътрешните работи, Министерството на отбраната и на Българската армия.    Предизвикателството включва елементи от тактическата подготовка на елитните части - преминаване през тактическа полоса с препятствия, стрелба с различни калибри дългоцевно и късоцевно оръжие от различни дистанции и позиции, а също оказване на долекарска помощ и евакуация на „ранен“.    Отборът на НСО за втора поредна година печели състезанието, след като се пребори за приза в предходното му издание през октомври 2018 година.  ", "date": "2019.09.28", "title": "Националната служба за охрана спечели състезанието с международно участие Commando Challenge 2019 "}
{"url": "http://epicenter.bg/article/Izpratiha-Lyubomir-Levchev-v-posledniya-mu-pat/193943/2/0", "text": "Изпратиха Любомир Левчев в последния му път. Писателят почина на 84-годишна възраст на 25 септември. Близки, приятели, интелектуалци и политици се простиха с поета. Велик, а сега е безсмъртен. Паметта не се заличава лесно, каза скулпторът Георги Чапкънов.   Изпратиха Любомир Левчев в последния му път. Писателят почина на 84-годишна възраст на 25 септември. Близки, приятели, интелектуалци и политици се простиха с поета. \"Велик, а сега е безсмъртен. Паметта не се заличава лесно\", каза скулпторът Георги Чапкънов. БГНЕС Антон Дончев си спомни първата книга на Левчев. И обобщи, че приживе поетът довел в България елитът на световната литература. \"Той беше едно голямо дърво, което роди плодове, въпреки, че в последните години гласът на Левчев не се чуваше. Голяма част от тези плодове се нуждаят от нас за да израстат\", каза още Дончев. БГНЕС БГНЕС БГНЕС Вицепрезидентът Илияна Йотова заяви, че изпраща преди всичко приятел. \"Отива си Негово превъзходителство Аристократът на българската литература. Заслужава уважението на цялата държава. А днес не си казваме \"Последно сбогом\", защото остават книгите му\", каза тя. Георги Първанов описа Левчев с думата Вселена. Такъв мъдрец е трудно да намерим в днешно време, посочи той. Отива си една епоха с много ярки и силни фигури. Не знам какво идва на хоризонта, каза Първанов. БГНЕС Поклонението пред Левчев бе в Националната библиотека \"Св. св. Кирил и Методий\".   Любомир Спиридонов Левчев е роден на 29.04.1935 г. в гр. Троян. Завършва гимназия в София (1953) и библиотекознание в СУ “Кл. Охридски” (1957). Работи като лит. редактор в Радио София и като гл. редактор на в. “Литературен фронт” (1970-72). Председател е на СБП (1979-88). По-важни книги: “Звездите са мои. Стихотворения” (1957), “Завинаги. Стихотворения” (1960), “Позиция. Стихотворения” (1962), “Но преди да остарея. Стихотворения” (1964), “Пристрастия. Стихотворения” (1966), “Обсерватория. Стихотворения” (1967), “Рецитал. Стихотворения” (1968), “Стрелбище. Стихотворения” (1971; 1974), “Дневник за изгаряне. Стихотворения” (1973; 1975), “Звездопът. Поеми” (1973), “Самосъд. Стихотворения из десет книги” (1975), “Свобода. Стихове” (1975), “Изход. Стихове” (1976), “Поздрав към огъня. Стихове” (1976; 1978), “Откъс. Стихове” (1980), “Заклинания. Стихотворения” (1981), “Самосъд ’83. Стихотворения из четиринадесет книги” (1983), “Работническа кръв. Стихотворения” (1984), “Бавен марш и други стихотворения” (1984), “Поетическото изкуство” (1986), “Метроном. Стихове” (1986), “Убий българина. Роман” (1988), “Седмата смърт. Стихове” (1989). Поклон пред светлата му памет! Думите мислят, че съм заспал. Книгата пада от ръката ми, както пада птица от омагьосан клон. Но не пада на пода, за да не зарадва сенките, нито на небето, за да не натъжи звездите. И аз вече не чета всичко това. Аз само наблюдавам как някаква книга пада от ръката на някакво преуморено човечество. И остава да плува като космонавт в безтегловност, пеещ за някаква родина... А тя – чува и знае. Тогава ти, скъпа, се присягаш от другата страна на нещата и загасяш смисъла с шепот: – Искаш ли нещо друго? Друг полумрак? Друг полусън? Друга... книга? – Искам. Но какво е книгата без любов? Хората искат любов. И не полу, а цялата. Дори ако е тъжна. Дори ако е безнадеждна. Хората искат любов. И аз искам. Искам да я прочета. Искам да те прочета до края. ***  ", "date": "2019.09.28", "title": "Изпратиха Любомир Левчев в последния му път"}
{"url": "http://epicenter.bg/article/Zaplashiha-Boris-Dzhonsan--che-mozhe-da-se-izpravi-pred-vot-na-nedoverie-do-dni-/193941/7/0", "text": "Премиерът на Великобритания Борис Джонсън може да се изправи пред вот на недоверие в близките дни, предупредиха от Шотландската национална партия (ШНП). От партията искат да заменят правителството му с временно такова, за да осигурят удължаване на срока за Брекзит, пише The Guardian, цитиран от Агенция \"Фокус\".    Докато премиерът се отправя към Манчестър в навечерието на годишната конференция на Консервативната партия, говорителят по търговията на ШНП Стюърт Хоузи заяви, че неговата партия вече не вярва, че Джонсън ще се събразява със закона.    След разговори между опозиционните лидери в парламента тази седмица, Хоузи обяви, че вот на недоверие сега е „единственият вариант“ в това да се подсигурят депутатите, че Джонсън няма да изведе Великобритания от ЕС без сделка на 31 октомври.    Изявлението идва и след коментарите на лидера на ШНП Никола Стърджън, която сигнализира, че партията й може да подкрепи Джереми Корбин, ръководителя на лейбъристите за временен премиер, за да може той да удължи срока за Брекзит и след това да насрочи нови общи избори в Обединеното кралство.    Засега лейбъристите твърдят, че ще подкрепят провеждането на избори само ако могат да се подсигурят, че е избегнат Брекзит без сделка на 31 октомври и се противопоставяха на опитите на Джонсън да организира вот.    Попитан директно дали е реалистична възможността за вот на недоверие срещу правителството следващата седмица, Хоузи заяви, че смята, че е възможно.    „Трябва да направим това, защото вече не вярваме, че премиерът ще се съобрази със закона и ще потърси отсрочка за Брекзит, която парламента гласува само преди няколко седмици“, заяви още той.    „Изглежда сякаш лейбъристите искат тази отсрочка и единственият начин да се постигне това е с вот на недоверие. Временната администрация ще служи за много кратък период от време“, добави Хоузи и уточни, че тяхната роля ще бъде да осигурят отсрочка за Брекзит и да насрочат избори.  „Би било трудно да откажат на тази оферта“, допълни говорителят на ШНП.    Въпреки това той оцени и факта, че либерал-демократите не са склонни да подкрепят такава мярка, която би издигнала Корбин като премиер.  „Ако друго име бъде издигнато, което да е приемливо за всички, като Доминик Грийв или Кен Кларк, тогава очевидно това ще е добре“, заяви Хоузи.    „Но е и очевидно, че втората най-голяма партия (Лейбъристите) би трябвало да имат първия шанс да формират администрация. Ако Джо Суинсън и либералните демократи наистина са сериозни за това да спрат Брекзит, тогава трябва да спрат да играят политически игри и да се присъединят към всички други“, каза още той.    По-рано в отговор на съобщение в „Туитър“, което предлагаше именно Корбин да бъде временно назначен на премиерският пост в името на отсрочка за Брекзит, Никола Стърджън изрази своето съгласие с идеята.    „Сългасна съм. Вот на недоверие, обединение на опозицията около някой с единствената цел за отсрочка и след това веднага избори“, заяви тя.  „Нищо не е без риск, но да оставим Джонсън на поста да форсира (Брекзит) без сделка, дори без лоша сделка, ми се струва като ужасна идея“, каза още Стърджън.    По-рано тази седмица премиерът обяви, че ще даде време за вот на недоверие срещу правителството, ако някоя от опозиционните партии реши да го направи. Той дори заяви, че опозиционните парти би трябвало да имат „куража“ да инициират вот на недоверие и да го премахнат от офиса.    „Този парламент или трябва да застане настрана и да остави правителството да осъществи Брекзит, или да гласува вот на недоверие и най-накрая да се изправи срещу деня на равносметката с гласоподавателите“, каза Джонсън.  ", "date": "2019.09.28", "title": "Заплашиха Борис Джонсън, че може да се изправи пред вот на недоверие до дни "}
{"url": "http://epicenter.bg/article/Devet-atentata-okarvaviha-izborite-v-Iztochen-Afganistan-/193950/7/0", "text": "Девет експлозии са избухнали в източен Афганистан, в деня на изборите, предава TACC, като се позовава на афганистанската телевизия 1TV.    Инцидентите са станали в провинция Нангархар. В резултат на експлозиите е загинал един човек, още седем са ранени.    В Афганистан се провеждат четвъртите след падането на талибанския режим президентски избори от 2001 г. насам. Те протичат в условията на постоянни заплахи за сигурността от групировката.    Представители на талибаните, които не признават легитимността на афганистанското правителство, в навечерието на изборите обявиха намерението си да саботират вота и призоваха гражданите да не гласуват.    ", "date": "2019.09.28", "title": "Девет атентата окървавиха изборите в Източен Афганистан "}
{"url": "http://epicenter.bg/article/Bivshi-sapartiytsi-na-Erdogan--Mnozina-se-gotvyat-da-napusnat-partiyata-mu-/193952/7/0", "text": "    Бивши членове на Партията на справедливостта и развитието на Реджеп Ердоган заявяват, че за една година 850 хиляди души са се разделили с партията, а мнозина се готвят да направят същото, пише на сайта си опозиционната турска телевизия „Халк“ ТВ, позовавайки се на Ройтерс. Подчертава се, че една от основните причини за отлива е отдалечаването от практиката на съвещаване в партийните структури.    Бивши членове на ПСР са изтъкнали пред Ройтерс, че мнозина техни съпартийци се готвят за напускане и прогнозират, че загубата на членска маса ще продължи и в бъдеще, отбелязва Халк ТВ.    Трима бивши членове на ПСР са посочили, че партията вече е загубила връзката си с хората и се е откъснала от своите основополагащи принципи.    Политик, който също е подал оставка от партията, но е пожелал анонимност, подчертава, че по-рано в партията се е отдавало голямо значение на съвещанията, но тази практика вече била изоставена.    „Много наши бивши съпартийци искат да започнат ново начало или при Давутоглу, или при Бабаджан“, казва политикът.    Известно е, че бившият министър на икономиката Али Бабаджан и бившият премиер Ахмет Давутоглу, които напуснаха ПСР, се готвят да сформират нови партии.      От друга страна, висш функционер на ПСР, който е пожелал анонимност, е заявил, че Давутоглу и Бабаджан нямат тази подкрепа, която Ердоган все още има сред хората и е казал, че отливът на членска маса не е голям.    „ПСР е силна партия и тя ще преодолее този период. Аз не очаквам масови и широко мащабни оставки“, е изтъкнал функционерът на ПСР.    Друг бивш функционер на ПСР пък заявава, че той и негови бивши съпартийци са напуснали партията, защото се чувствали изолирани и допълва: „Ние вярваме, че в новите формации ще можем да изразяваме по-добре своите виждания. Имаме много приятели, които искат да следват нашия път.“      В новината се посочва, че към август миналата година по официални данни броят на членовете на ПСР е бил 10 милиона 720 души, докато в началото на септември 2019 г. броят им е паднал на 9 милиона 870 души. В обръщение към висши ръководители на партията този месец Реджеп Тайип Ердоган заяви, че в партията му членуват над 10 милиона души.   „Нашите списъци се актуализират, установяваме отпадащите заради смърт или други причини. Вижда се, че са отпаднали 290 хиляди души, 95 на сто от които са починали.“, изтъкна той. Според данните, огласени от Републиканската касационна прокуратура след изказването на Ердоган, в ПСР членуват 9 874 843 души.      Гарет Дженкинс от базирания в Стокхолм Институт по сигурност и политики за развитие изтъква, че през последните седем години популярността на Ердоган е с изоставаща тенденция. Той подчертава, че тази популярност се повишава изкуствено при определени събития, но нейната загуба се движи безвъзвратно назад.    Дженкинс е на мнение, че Ердоган не взима добри консултантски услуги и затова следва „грешни и лошо изчислени политики“ и допълва, че връзката му с добрите специалисти и заслужилите партийци постепенно се е разкъсала и с течение на времето той е бил обграден от лакеи. Дженкинс предвижда, че в такава ситуация партията на Бабаджан ще получи подкрепа от симпатизантите на ПСР.  ", "date": "2019.09.28", "title": "Бивши съпартийци на Ердоган: Мнозина се готвят да напуснат партията му "}
{"url": "http://epicenter.bg/article/18-dushi-postradaha-pri-eksploziya-i-pozhar-na-borda-na-tanker-v-Yuzhna-Koreya--VIDEO--/193958/7/0", "text": "18 души са пострадали при експлозия и пожар на борда на петролен танкер в южнокорейското пристанище Улсан, съобщи южнокорейската агенция Yonhap, цитирана от TACC и \"Фокус\".    Според агенцията са ранени 12 моряци - девет южнокорейски граждани и трима чужденци, както и шестима спасители. Те са получили изгаряния или отравяне с дим. Състоянието на един гражданин на Република Корея се оценява като тежко.    Дейностите по гасене на пожара продължават.    Руският заместник-консул в Пусан Евгений Евдокимов заяви пред ТАСС, че на борда на танкера е имало 10 руснаци, включително капитанът на кораба, но никой от тях не е сериозно ранен.    Според агенцията Renhap, огънят се е разпространил и на друг кораб, на борда на който е имало 21 души, но всички са спасени.    Бреговата охрана е започнала разследване. Взети са мерки за преместване на съседните плавателни съдове, за да се предотврати по-нататъшното разпространение на огъня.  ", "date": "2019.09.28", "title": "18 души пострадаха при експлозия и пожар на борда на танкер в Южна Корея (ВИДЕО) "}
{"url": "http://epicenter.bg/article/Lavrov-predizvika-furor-v-OON--redyat-se-na-opashka-za-sreshta-s-nego-/193959/7/0", "text": "След изявлението на министъра на външните работи на Русия пред Общото събрание на ООН, в кулоарите се оформи голяма опашка от желаещи да разговарят с него, съобщи говорителят на руското Външно Мария Захарова във Фейсбук.    \"Опашка в щаб-квартирана на ООН от представители на международни делегации, които искат да разговарят с руския министър на външните работи след речта му пред Общото събрание. Обичам да наблюдавам \"изолацията на Русия\", написа Захарова.    Както съобщава РИА Новости, по време на речта на Лавров залата в ООН е била препълнена. Дипломат №1 на Москва специално благодари на всички присъстващи за интереса им към позициите на Русия по международните проблеми.    По-рано Лавров коментира публикуването на стенограмата от разговора между президентите на САЩ Доналд Тръмп и на Украйна Владимир Зеленски и скандала около това. Той сподели, че още майка му го е учила, че е \"неприлично да се четат чужди писма\".    Руският външен министър коментира, че е необходимо да се спазва някакво ниво на конфиденциалност по подобни въпроси.     ", "date": "2019.09.28", "title": "Лавров предизвика фурор в ООН, редят се на опашка за среща с него "}
{"url": "http://epicenter.bg/article/Putin-otiva-v-Parizh-za-pogrebenieto-na-Zhak-Shirak-/193960/7/0", "text": "Президентът на Русия Владимир Путин лети за Париж, където ще участва в церемонията по изпращането на президента Жак Ширак, който почина на 26 септември на 86 г. Новината съобщи пресслужбата на Кремъл.    Церемонията ще се проведе в понеделник, 30 септември.    По-рано от Елисейския дворец съобщиха, че очакват руския президент да пристигне за погребението. 30 септември е обявен за ден на национален траур във Франция.    На траурната служба, която ще се проведе в храма \"Сен Сюлпис\", ще присъства и действащиянт президент Еманюел Макрон.    Руските медии припомнят, че Путин оценяваше високо Жак Ширак. През юни, в отговор на въпрос за политиците, които са го впечатлявали, Рутин отговори, че много силно впечатление му е направил Жак Ширак. По думите му, френският държавен глава е умеел да отстоява своето мнение, но да уважава чуждото.    Ширак беше президент на Франция от 1995 до 2007 год. През дългата си кариера два пъти е бил министър-председател и три пъти е бил избиран за кмет на Париж.  ", "date": "2019.09.28", "title": "Путин отива в Париж за погребението на Жак Ширак "}
{"url": "http://epicenter.bg/article/Poroshenko-e-raztrevozhen-ot-ostavkata-na-Kart-Volkar-/193962/7/0", "text": "Бившият президент на Украйна Петро Порошенко описа новината, че Кърт Волкър, специалният представител на Държавния департамент на САЩ за Украйна, е подал оставка, като обезпокоителна. Порошенко изрази благодарност към него за работата му в полза на Украйна. Той написа това на страницата си в социалната мрежа Фейсбук, цитиран от украинското издание “Страна“ и Агенция \"Фокус\".    \"Оставката на Кърт Волкър, специален представител на САЩ за Украйна, е тревожна новина от Вашингтон. Неговият принос за укрепване на стратегическото ни партньорство със САЩ е трудно да се подцени. Както е трудно да се подцени неговата твърдост и стратегическа визия за противодействие на руската агресия\", написа Порошенко.    Според него с Волкър \"всички в Украйна се почувстваха по-уверени - и за мирно уреждане, и за напредък по пътя на реформите, и за ролята на САЩ\".    \"Ти установи висок стандарт на доверие и ефективно взаимодействие с украинските власти, което няма да е лесно да се постигне от твоя приемник. Искрено съм ти благодарен, Кърт, за годините на ползотворно сътрудничество и вяра в Украйна!\", написа Порошенко лично към Волкър.  ", "date": "2019.09.28", "title": "Порошенко е разтревожен от оставката на Кърт Волкър "}
{"url": "http://epicenter.bg/article/V-Afganistan-ofitsialno-zavarshi-glasuvaneto-na-prezidentskite-izbori-/193964/7/0", "text": "Гласуването на президентските избори в Афганистан официално завърши, отделни избирателни секции остават отворени, където хората все още чакат за да гласуват, заяви на пресконференция ръководителят на Независимата избирателна комисия Хава Алам Нуристани, цитиран от местната телевизия, предават РИА Новости и \"Фокус\".    \"Процесът на гласуване приключи, с изключение на секциите, където хората все още чакат\", каза тя.    Гласуването трябваше да се проведе от 7 до 15 часа местно време (5.30 - 13.30 часа българско време), но то беше удължено до 17.00 (15.30 часа българско време).    Около 9,6 милиона афганистански граждани са се регистрирали да гласуват за един от 15-те кандидати. В същото време афганистанският телевизионен канал Tolo News около 16.40 съобщи, че са гласували по-малко от 2 милиона души (около 20%).    Медиите докладваха през деня за проблеми с гласуването: Афганистанската избирателна комисия загуби контакт с 870 от 5373 избирателни секции, а 1331 останаха затворени. Въпреки това, обобщавайки гласуването, Нуристани заяви, че 98% от избирателните секции са били отворени.    Избирателната комисия отбеляза, че при изчисляване на резултатите от гласуването ще се броят само потвърдени биометрично гласове, но проблеми, според Tolo News, възникват и с биометричните системи. Фондът за прозрачни избори в Афганистан, който наблюдава процеса на гласуване, също отчете подобни проблеми.    В същото време Нуристани, като обяви завършването на вота, съобщи, че 98,9% от избирателните секции са използвали биометричната система, а 96% от избирателните секции разполагат с необходимите материали.    Изборите бяха проведени при засилени мерки за сигурност на фона на изявление на талибаните за намерението им да нарушат процеса. Няма обаче съобщения за големи атаки, подобни на тези през предходните две седмици. Десетки хора станаха жертва на няколко терористични атаки през септември и талибаните поеха отговорност за тях, припомня агенцията.    Предишните президентски избори се проведоха през 2014 г. Тогава спечели Ашраф Гани, неговият пряк конкурент беше настоящият премиер на Афганистан Абдула Абдула, който спечели на първия тур, но не получи абсолютно мнозинство и загуби във втория кръг. Двамата отново участват в надпреварата и се считат за фаворити.    За да спечели изборите един кандидат, трябва да съберете повече от 50% от гласовете. Предварителните резултати ще бъдат обявени на 19 октомври, а окончателните - на 7 ноември, след разглеждането на жалбите на кандидатите. Ако никой от кандидатите не получи повече от половината от гласовете, ще се проведе втори тур, който е предварително насрочен за 23 ноември.  ", "date": "2019.09.28", "title": "В Афганистан официално завърши гласуването на президентските избори "}
{"url": "http://epicenter.bg/article/Politolog--Tramp-edva-li-shte-bade-otstranen-ot-posta-si-/193930/11/0", "text": "Ако разследването за импийчмънт срещу Доналд Тръмп започне, няма да остане необърнат камък. Демократите ще искат да повдигнат максимално широк кръг от обвинения, които да дават възможност да се получат свидетелства от всякакъв порядък, касаещи и други възможности за импийчмънт. Това заяви в предаването „Събота 150“ на програма „Хоризонт“ на БНР политологът Невена Мандаджиева.    Според нея днес при демократите се наблюдава желание да поправят грешката, след като разследването на спецпрокурора Робърт Мълър за руската намеса в изборите в САЩ не донесе очаквания от тях резултат.    „При Мълър имаше конкретни обвинения, сега нещата са доста обтекаеми – широки и общи обвинения: предателство към родината, посегателство срещу националната сигурност – има много по-голяма възможност за разширяване на обсега на разследването. И призоваване на максимален брой свидетели, включително от администрацията на Белия дом“, коментира Мандаджиева.    „В условията на предизборна кампания, дори да не изпълнят крайната си цел, това търсене на доказателства и публикуването им ще бъде една добра патерица за Демократическата партия, която до момента не показа, че е много сериозно предизвикателство пред втори мандат на Тръмп,“ аргументира се тя.    Дали ще се стигне до отстраняване на президента – гласуването е с обикновено мнозинство в Конгреса, което ще мине по всяка вероятност, и после квалифицирано мнозинство в Сената, където демократите имат само 47 от 100 сенатора.    „Дали ще се прелеят републиканци към лагера на демократите – не мисля, че това ще стане. По-скоро вървим към варианта „Клинтън“ – обвинения в Конгреса и оправдаване в Сената“, каза още доц. Мандаджиева.  ", "date": "2019.09.28", "title": "Политолог: Тръмп едва ли ще бъде отстранен от поста си "}
{"url": "http://epicenter.bg/article/Doklad-na-OON--Okeanite-na-Zemyata-se-zatoplyat--ledovete-po-polyusite-se-topyat--VIDEO--/193937/11/0", "text": "Океаните на Земята се затоплят, ледовете по полюсите се топят, а морските животни ще намалеят с 15% до края на века. Тези шокиращи данни обяви Междуправителственият комитет по климатичните промени към ООН в годишния си доклад, предаде бТВ.    Над 100 учени от 36 страни, работили по доклада, твърдят, че заради климатичните промени океаните се затоплят по-бързо, кислородът в тях намалява, а водите стават по-киселинни.    Това е повече от тревожно, защото световните водни басейни покриват две трети от нашата планета.    Учените посочват като основна причина глобалното затопляне. То е с 1 градус над нивата отпреди индустриалната революция заради световното замърсяване с парникови газове. Това води до топенето на ледниците в планинските райони, Гренландия и Антарктида.    Годишната загуба на лед е около 720 милиарда тона, а през 2019 г. бяха отчетени рекордни ниски нива на арктическия воден лед.    В световните водни басейни, чието ниво се покачва с 3,66 милиметра годишно. А това е 2 и половина пъти по-бързо, отколкото за целия 20-и век.    Ако не овладеем климатичните промени, прогнозите са, че до края на XXI век морското равнище ще се покачи от 61 до 110 сантиметра. Това означава катастрофа за островните държави и изчезването на значителни територии от сушата по нашата планета.    Океаните са в беда, тоест, и човечеството е в беда, обобщават учените, подготвили шокиращия доклад. Климатичните промени вече влияят върху световната икономика, инфраструктурата и изхранването на населението. Данните са прогнозни, но и вероятни, ако човечествето бързо не намали емисиите на парниковите газове.    За да оцелеем, трябва да овладеем и ограничим колкото можем глобалното затопляне – за това призовават експертите по климатични промени.  ", "date": "2019.09.28", "title": "Доклад на ООН: Океаните на Земята се затоплят, ледовете по полюсите се топят (ВИДЕО) "}
{"url": "http://epicenter.bg/article/Printsesata-na-Yordaniya-pristiga-u-nas-po-pokana-na-Angelkova/193925/4/0", "text": "Нейно кралско височество Дана Фирас, принцеса на Йордания, ще бъде на работно посещение у нас идната седмица по покана на министъра на туризма Николина Ангелкова, съобщиха от министерството.    Нейно кралско височество е посланик на добра воля на ЮНЕСКО и председател на \"Петра Нешанъл Тръст\", най-старата национална неправителствена организация в областта на опазването и съхраняването на наследството на Йордания. Миналата година тя стана първата жена и представител на Йордания, получила лична награда \"Арабско наследство\". Принцесата на Йордания ще проведе и тематичен мастърклас пред посланици и членове на дипломатически мисии у нас, представители на туристическия бизнес, местната власт, академичната общност и неправителствени организации от сектора.    По време на визитата София ще бъде домакин на международен форум, насочен към развитието на културния туризъм. Очаква се той да бъде открит от Нейно кралско височество и министър Ангелкова в понеделник (30 септември). Събитието се организира съвместно със Съвета на Европа. Работната програма предвижда тематични кръгли маси, на които експертите ще дискутират разработването на конкретни дестинации за насърчаване на културния туризъм.    В програмата на принцеса Фирас са предвидени визити на емблематични туристически забележителности у нас. Във вторник тя и българският министър на туризма ще посетят Рилския манастир. Това ще е второто посещение на Нейно кралско височество в България по покана на българския министър на туризма. През 2016 г. председателят на „Петра Нешанъл Тръст“ участва в откриването на първия Конгрес на световните цивилизации и древния туризъм под егидата на Световната организация по туризъм (СОТ).  ", "date": "2019.09.28", "title": "Принцесата на Йордания пристига у нас по покана на Ангелкова"}
{"url": "http://epicenter.bg/article/Petar-Ganev--IPI--Goleminata-na-pazara-v-Turtsiya-ni-izprevari-v-bitkata-za-zavoda--Folksvagen--/193939/4/0", "text": "Големината на пазара в Турция ни изпревари в битката за завода „Фолксваген“. Това каза в седмичното обзорното предаване „Метроном“ на Радио „Фокус“ Петър Ганев, старши експерт в Института по пазарна икономика. По думите му съседката ни е изпреварила с предлагането на по-привлекателна среда.    „Генерално нашите силни черти за факт. Ние привличаме с това, че може да се произведе тук, но да изнесеш навън, а в Турция произведено се продава там“, каза още експертът.    По думите на Ганев посещението на премиера Бойко Борисов в Южна Корея и проявеният интерес към инвестиции у нас са продължение на темата от последните месеци с привличането на големи играчи в автомобилната индустрия. Въпреки, че инвестицията на „Фолксваген“ не се случила в България, то икономиката ни върви във вярна посока и интересът се проявява все по-често.    „Цялостната промяна на нашата промишленост е с фокус върху инвестициите.Силни инвеститори и големи имена ще се появят и у нас и то скоро. В момента компаниите отиват там, където средата е разработена. Когато средата отговаря на търсенето, има производство и нужното знание, големите фирми се появяват“, посочи още Ганев.    Според него предимствата на България са членството в Европейския съюз и достъпът до европейския пазар.    „По-ниските заплати и данъци имат предимство, защото разходите на инвеститорите ще са по-ниски. Индустриалните зони преживяват бум. Има терени около големите градове. Това е знак, че средата е добра“, обясни още Ганев.    \"Българската икономика става все по-отворена, благодарение на постоянния износ на родно и чуждо производство\", подчерта икономистът. По думите му в последните години има раздвижване и в инвестициите в промишлеността.    „Виждаме интерес и към производство на нов клас машини, което да е и комбинация с информационните технологии. Все повече се бяга от промишлености като мебели и облекла. Отиваме в сектори с електрически съоръжения. Произвеждаме компоненти за големи машини или автомобили, но не успяваме да произведем целия автомобил“, обясни още Ганев.    Експертът отчете и развитие на българските пазари в чужбина през последните десет години.    „Това, което ни спаси от кризата, е постоянният износ не само на чуждо производство, а и на български производители. Партньор ни стана Германия. Икономиката ни става все по-отворена. Работната сила действа, имаме заетост и нямаме свободен работен ресурс, а инвестиции с по-висока добавена стойности дават по-високи заплати“, каза още Ганев. Според него има промяна и в облика на инвеститорите, които имат интерес към страната ни.  ", "date": "2019.09.28", "title": "Петър Ганев, ИПИ: Големината на пазара в Турция ни изпревари в битката за завода „Фолксваген“ "}
{"url": "http://epicenter.bg/article/Povishavane-na-biznes-doverieto-v-Balgariya-na-fona-na-otslabvane-v-ES-/193946/4/0", "text": "През септември общото икономическо доверие в Европейския съюз се влоши до ново близо шестгодишно дъно, докато аналогичният индекс на Европейската комисия за България отскочи обратно към 6-месечения връх, достигнат през юли, показват резултати от последното бизнес проучване на европейските власти в Брюксел, цитирано от БНР.    Индексът, измерващ икономическото доверие в ЕС, се понижи през септември до 100 пункта от 101,4 пункта през август, отбелязвайки спад до ново близо шестгодишно дъно (най-ниско ниво от ноември 2013-а година).    Влошаването на бизнес нагласите в целия ЕС се дължи както на техния спад в рамките на еврозоната , така и на значително понижение на съответния индекс за Обединеното кралство (спад с цели 4,5 пункта на индекса на водещата икономика извън еврозоната) при относителен стабилен индекс за Полша (слабо понижение на съответния индекс с 0,1 пункта на втората по значимост европейска икономика извън единния валутен блок).    Последното проучване на ЕК за Европейския съюз за септември регистрира съществено отслабване на доверието на мениджърите в промишления сектор (спад на съответния индекс до -9,8 пункта от -6,3 пункта през август) и в строителството (понижение до 0,3 от 2,7 пункта месец по-рано), при слабо подобрение в сферата на услугите (до 5,2 от 5,1 пункта) и при търговията на дребно (до -1,5 от -3,8 пункта).    През септември индексът на потребителското доверие в 28-те страни на ЕС се подобри до -6,4 пункта от -7,0 пункта през предходния месец, достигайки най-високо ниво от месец май насам.    За разлика от общия показател на ЕК за икономическото и бизнес доверието в ЕС, съответния индекс за България обаче отбеляза отскок до 104,7 пункта от 103,9 пункта през август, доближавайки отново 6-месечни връх през юли на ниво от 104,8 пункта.    Въпреки този отскок, трябва да се има предвид, че в края на пролетта на 2018-а година (през месеците април и май) икономическото доверие в нашата страна достигна посткризисен връх от 111,7 пункта – най-високо ниво от септември 2008 година, когато беше разгарът на глобалната финансова и икономическа криза.    В същото време обаче индексът за нашата страна продължава да се задържа трайно над важното ниво от 100 пункта от края на 2014 година насам за разлика от общия индекс за целия ЕС, който падна през септември точно до нивото от 100,0 пункта.    Повишаването на общите бизнес нагласи в нашата страна през септември е резултат на рязко подобрение на доверието на българските мениджъри от търговията на дребно (скок на съответния индекс до 21,0 от 18,7 пункта) и на подобрение в сферата на услугите (до 14,2 от 13,2 пункта), но при влошаване на бизнес нагласите в промишлеността (спад до -1,5 от -0,3 пункта) и в строителството (до -6,4 от -5,2 пункта).    Индексът на потребителското доверие в България се подобри през септември до -24,2 пункта от -27,4 пункта месец по-рано, достигайки най-високо ниво от октомври 2018-а година, но продължава да се задържа недалеч от многогодишно дъно от -27,2 пункта, достигнато през ноември 2018-а година (най-ниско ниво от юли 2015 година).  ", "date": "2019.09.28", "title": "Повишаване на бизнес доверието в България на фона на отслабване в ЕС "}
{"url": "http://epicenter.bg/article/Sluchay-na-afrikanska-chuma-pri-divo-prase-e-zasechen-v-obshtina-Tsarevo-/193961/4/0", "text": "Случай на африканска чума при дива свиня (АЧС) е регистриран в община Царево, предаде БНР.    Забранява се движението на хора и превозни средства в горските стопанства на Кости и Царево.    Заповедта е в сила до 24 ноември, като за целта трябва да бъдат поставени указателни табели и да бъде съобщено на живеещите в района. ", "date": "2019.09.28", "title": "Случай на африканска чума при диво прасе е засечен в община Царево "}
{"url": "http://epicenter.bg/article/Kakvi-shte-sa-posledstviyata-sled-falita-na--Tomas-Kuk--/193963/4/0", "text": "След близо две десетилетия финансови проблеми и поредица от грешни решения най-старият туроператор в света „Томас Кук“ фалира. През седмицата чухме много мнения, особено за отражението на фалита на британския туроператор върху българския бизнес. В „Събота 150“ по БНР говорят Том Дженкинс, който ръководи Европейската туристическа асоциация, базирана в британската столица и Шон Типтън от Асоциацията на британските туристически агенти, в която вече членуваше и „Томас Кук“.    Трима души, две седмици в Гърция - така звучи началото на една от най-популярните реклами на „Томас Кук“ - най-старият туроператор в света, създаден преди 178 години. Краят звучи по друг начин: „Кошмар. Кошмар и стрес“ - казва пътник, чиято ваканция свършила и иска да се прибере у дома. Всъщност, той е един от 150 000 британски туристи, засегнати от фалита на компанията. В световен мащаб - по летищата бяха 600 000, които надали особено се интересуваха от думите на изпълнителния директор на „Томас Кук“ Питър Франкхаузер, че иска да се извини на всички клиенти.    Само за миналата година компанията е имала 19 милиона клиенти, които са използвали авиолиниите, хотелите и пакетните услуги, предоставени от оператора. И още - натрупан дълг от повече от един милиард и 600 милиона британски паунда към свои партньори и организации, в които членува. Останала почти без свеж паричен ресурс и с минус от три милиарда в баланса си, компанията „Томас Кук“ обяви фалит:    Това беше един много тъжен ден. „Томас Кук“ се бореше с много големите си дългове от години. Когато една компания има толкова голяма задлъжнялост, тя не може да си позволи дори една грешка. За съжаление обаче много неща се случиха по грешния начин, така че накрая те просто не можеха да ги контролират, заяви в интервю за предаването „Събота 150“ на програма „Хоризонт“ Том Дженкинс, ръководител на Европейската туристическа асоциация.    „Разбира се, те не работеха единствено в Обединеното кралство. Това беше паневропейска компания с много голям бизнес в Германия, Холандия и скандинавските държави. Всички тези пазари са много добре обслужвани от туристическата индустрия, която ще успее да отговори на търсенето. Всъщност, сега се отварят ниши, оставени празни от „Томас Кук“ след фалита. Не мисля, че тези дестинации ще страдат от отлив на туристи или липса на туристически услуги. Тези, които наистина обаче ще пострадат, са служителите на „Томас Кук“, които ще трябва да си намерят нова работа. Същото се отнася и за компаниите, с които „Томас Кук“ имаше договори за обслужване на клиенти. Именно те търпят огромни загуби. Това може да се възприеме и като нечестен развой. Опасявам се обаче, че това са правилата. Така е в бизнеса, така е в живота като цяло“, каза още Дженкинс.    „Томас Кук“ членува в редица браншови организации, сред които е и Асоциация на британските туристически агенти. Пред „Хоризонт“ Шон Типтън от асоциацията обясни, че е направено всичко възможно закъсалите туристи да получат необходимите услуги:    „Хората получиха грижи след случилото се. Полетът им до Обединеното кралство беше безплатен. Също така пакетните пътувания осигуряват защита и хотелите на тези туристи, които вече бяха на почивка, бяха платени, въпреки че това не беше направено от компанията“.      Според Типтън индустията бързо ще се възстанови от шока, а и в него има позитиви за останалите играчи, които бързо ще влязат в разработените от „Томас Кук“ ниши: „Това няма да означава, че хората няма да осъществят пътуванията си, но те ще бъдат на по-високи цени. Причината е, че те се правят в последния момент и също така - в дългосрочен план, защото ще има по-малко оператори на пазара. Разбира се, много полети бяха отложени и много места практически незапълнени заради фалита, но останалите оператори ще спечелят от ценовата разлика. Това не е чак толкова лошо за индустрията“.    Много по-лоши за индустрията са Брекзит и несигурността около него, климатичните промени, които влияят на туристическата индустрия и дори бежанската вълна, която кара някои туристи да избягват Гърция или Италия, смятат туристическите експерти. Повечето хора обаче се притесняват не за туристическата индустрия, а за британската хазна, която плати за справянето със ситуацията. Нещо, което чухме и от премиера Борис Джонсън.    „Не искам да влизам в политически разговор, но има много случаи, в които Борис Джонсън казва неща, които са със спорна политическа и юридическа легитимност. В същото време мисля, че това е добър момент да започнем подобна дискусия. Туризмът е сфера, в която правата на потребителите са защитени повече, отколкото в други. Това го прави уникален. Европейската защита, която се осигурява на туристите, ги кара да разчитат прекомерно на правителствените агенции, ако се окаже, че компанията, която са избрали, фалира“, допълва Том Дженкинс, според когото индустрията не се нуждае от допълнителни регулации, които биха оскъпили продуктите.      „Има много места в туристическата индустрия за персонала на „Томас Кук“. Вече знам за компании, които се надяват да успеят да назначат част от тях. Стискам им палци да успеят да си намерят работа бързо, защото в много случаи самите хора са в доста тежко финансово състояние. В нашата асоциация получихме много обаждания с молба за финансова подкрепа. Разбира се, ние можем да я осигурим за кратко, но това не е решение. Те имат нужда от нова работа и аз се надявам, че ще успеят скоро да намерят такава“, смята той.    Том Дженкинс също не е притеснен за бъдещето на индустрията и е убеден, че пакетните почивки ще бъдат предпочитан продукт за много туристи. И също така - че туристите ще поискат да се върнат на хубавите места, така че и българските хотелиери да очакват нови резервации. Те дори могат да имат позитив от Брекзит без сделка и срив на паунда.    „Ако има сериозни колебания на валутния курс на паунда, това несъмнено ще удари върху индустрията с по-малко търсене на туристически услуги. Когато казвам това, обаче трябва да добавя и че именно в такъв момент евтините дестинации могат да спечелят. България донякъде е именно такава, така че най-вероятно ще спечели. Не бих искал обаче да правя много категорични прогнози, защото има голяма несигурност около Брекзит“, коментира Том Дженкинс.  ", "date": "2019.09.28", "title": "Какви ще са последствията след фалита на „Томас Кук“ "}
{"url": "http://epicenter.bg/article/Polovinata-ot-tseha-v--quot-Dunarit-quot--e-unishtozhen-/193931/3/0", "text": "Пожарът, който избухна вчера на територията на завод \"Дунарит\" край Русе, е унищожил приблизително от една трета до половината от засегнатия производствен цех, чиято площ е 1200 квадратни метра, предаде Монитор.    Това съобщи изпълнителният директор инж. Петър Петров, който на своя отговорност е отишъл до мястото на инцидента и е видял какви са нанесените щети. Той успокои, че още от снощи няма тлеене, а дронът е показвал температура на повърхността от 30 градуса.    Почти напълно била унищожена покривната конструкция. Не били засегнати помещенията с електрическите табла и канцелариите.   Към момента на инцидента в цеха е имало един тон взривни вещества – тротил и хексоген. Според инж. Петров при това количество, дори и да е имало експлозия, тя е щяла да засегне само този цех. По думите му голяма опасност би се създала, ако пожарът се разпространи в гората. Инж. Петров обясни, че в цеха са се смесвали взривни вещества и с тях се пълнели металните корпуси на авиационни и артилерийски боеприпаси.    Собственикът на завода Емилиян Гебрев похвали организацията, при която е извършена евакуацията на работниците.    \"Пожарът, възникнал в рамките на завода, вече е история. Най-важното е, че няма пострадал, наранен, обгазен, дори одраскан човек. Хората са работели в пълен синхрон. Материалните щети са възстановими\", каза Гебрев. Той допуска, че причината за инцидента може да е в скрит фабричен дефект на машина, но дали е така, ще кажат разследващите.    Гебрев обясни, че в понеделник заводът ще започне работа и заявителите на поръчки, ще получат това, което са заявили.    Областният управител Галин Григоров, който и тази сутрин бе в завода, също успокои, че ситуацията е напълно овладяна. Достъпът до мястото е ограничен до 24 часа, но тук са екипи на пожарната, полицията, ръководството на предприятието.    Пожарът на територията на завода за отбранителни продукти \"Дунарит\" избухна в петък малко преди 11,00 часа. Близо 750 работници бяха евакуирани, а детските градини и училищата в близките села – затворени. Спешно бе свикан кризисният щаб за извънредни ситуации.", "date": "2019.09.28", "title": "Половината от цеха в \"Дунарит\" е унищожен "}
{"url": "http://epicenter.bg/article/Mladen-Marinov-za-ubietsa-Polfriyman--Zadeystvana-e-protsedura-za-ekspulsirane--VIDEO-/193932/3/0", "text": "По време на национален конкурс за полицай на годината в Плевен, вътрешният министър коментира ситуацията около убиеца Джок Полфрийман. По думите му е задействана процедура за експулсиране, но към момента австралийският гражданин има и две забрани да напуска страната, предаде Нова тв.    „Полфрийман е в дома на Дирекция „Миграция” в Бусманци. Директорът там е издал заповед за принудителна административна мярка - експулсиране от страната, която е в процес. Той има и две забрани от прокуратурата за напускане от Република България - във връзка с досъдебното производство и във връзка с лишаването от свобода”, заяви Младен Маринов.    В събота Джок Полфрйман ще получи призовката за делото на 23 октомври. Тогава Върховният касационен съд ще реши дали да се преразгледа делото за предсрочното му освобождаване. Дотогава най-вероятно той ще остане в центъра в Бусманци.    В първото си телевизионно интервю за NOVA, след предсрочното освобождаване, Полфрийман заяви, че има билет за Австралия и всички необходими документи, за да напусне страната ни.  ", "date": "2019.09.28", "title": "Младен Маринов за убиеца Полфрийман: Задействана е процедура за експулсиране (ВИДЕО)"}
{"url": "http://epicenter.bg/article/Darzhavata-izpuska-mladi-generali-da-si-tragvat-ot-armiyata/193949/3/0", "text": " Това е сериозен въпрос, който в последно време не се радва на очаквания отговор. Той има продължение „...и да използва подготовката им?“. Има няколко факта, които будят размисъл. Нека да започем от частното и да преминем към общото.     Факт е, обаче, че  Другото лошо е, че   За тези генерали се оказа, че те не са заслужили държавна награда. Има само спазване на процедурата: предложение от правителството за освобождаване, указ и толкова?! Инициатива за нещо друго, макар и от морален характер, какъвто те безспорно за заслужили, няма. Подобна, но по-сериозна ситуация имаше по времето, когато министър на отбраната бе Николай Ненчев.  . За началниците на отбраната този резултат беше на сто процента. Процесът продължи и по-късно. По това време подадоха рапорт за уволнение командирът на ВВС генерал-майор Бригаден генерал   не само преди доказване на отправените към него обвинения, но и след горещата подкрепа на премиера.   Но да отидем към общото. Законът е така написан и гласуван, Не става дума само за генералите и адмиралите.  Съдете сами. Полковниците си тръгват на 56 години, бригадните генерали и генерал-майорите на 58, генерал-лейтенантите – на 59 и генералите, който у нас е само един, на 62 години. А младшите офицери, майорите и подполковниците си отиват заедно –на 55 години?!   Ще припомним, че   Става дума за офицер с четири военни образования - сержантско и висше военно училище, академия и американски колеж. И с опит зад граница. Той беше командир на петия ни пехотен батальон по време на войната в Ирак.    Пак по лични причини си  Офицер пред доцентура. Вярно е, че наближава пределната възраст за военно звание, но държавата с лека ръка се отказва от натрупания му опит.   През това лято назначеният само преди една година за  Знае се, че в разузнаването е задължително нещата да стават на тъмно, но все пак не се разбра точно за какво става дума. \"В интерес на службата\", бяха аргументите на министър Красимир Каракачанов. Имаше някакви претенции от прокуратурата. От МО, обаче излязоха с официално съобщение, че \"разпространените в медийното пространство твърдения за допуснато изтичане на класифицирана информация от служба \"Военна информация\" категорично не отговарят на истината, както не отговарят на истината и твърденията за изтичане на държавни тайни\". Все още няма указ за назначаване на генерала на друга длъжност. Въпросителните и удивителните продължават. Тези дни МО ни предложи промени в Закона за резерва на въоръжените сили. Един факт създава повод за друго учудване. Т.е. в момента, когато някой от тях (без войниците) напуне военната професия, според закона, на 55 години, с натрупани знания и подготовка, армията се лишава от неговите услуги.   Приблизително така стои въпросът и при останалите офицери. Защото  След това са най-обикновени пенсионери, т.е. ненужни на отбраната на страната.  . Всичко това на фона на проблемите с осигуряването на подготвен запас и резерв. Някой трябва да се сезира. На първо място това е законодателят.  ", "date": "2019.09.28", "title": "Държавата изпуска млади генерали да си тръгват от армията"}
{"url": "http://epicenter.bg/article/Zhena-zagina--chetiri-detsa-i-mazh-sa-v-bolnitsa-sled-katastrofa-kray-botevgradskoto-selo-Litakovo-/193975/3/0", "text": "Жена е загинала, а четири деца и мъж са откарани в болница, след катастрофа край Ботевград на 3 километра преди село Литаково. Това съобщи за Агенция „Фокус“ говорителят на Спешната помощ Катя Сунгарска.    Според подадения сигнал автомобил е самокатастрофирал в дърво. На място е установен контузен в гръдния кош 57-годишен мъж, който е бил водач на автомобила. Той е откаран в УМБАЛ „Света Анна“.    Съпругата му е била на около 40-годишна възраст и е загинала на място.    Четирите деца, които са се возели в автомобила, са леко пострадали: две момичета и две момчета на 10, 9, 6 и 3 години. И четирите са с леки травми, но са хоспитализирани в „Пирогов“ за по-детайлен преглед и проследяване на състоянието им.    Сигналът е получен по системата на 112 в 12.38 часа, като към мястото веднага тръгва линейка от София, както и екипи от Ботевград. Първата линейка пристига в 12.50 часа.  ", "date": "2019.09.28", "title": "Жена загина, четири деца и мъж са в болница след катастрофа край ботевградското село Литаково "}
{"url": "http://epicenter.bg/article/Andrey-Raychev--Koy-shte-pobedi-v-Sofiya--e-zagadka--Rezultatat-shte-stane-yasen-sedmitsa-predi-vota/193908/2/0", "text": "\"Това не са емоционални избори. Не можем да кажем, че в цялата страна хората са недоволни, искат да свалят ГЕРБ или пък да ги държат на власт. Местните избори са много важни за хората. Ако можем да говорим общо за цялата страна, това може да се каже за София. Там ще има битка\". Това каза в предаването \"Панорама\" по БНТ социологът Андрей Райчев. Заедно с него гост беше и Боряна Димитрова от агенция \"Алфа рисърч\".   Двамата коментираха стартиралата днес предизборна кампания и предстоящите местни избори. \"Местните избори са много различни. На тях участват много местни коалиции и играчи. Често традиционните партии губят от местни играчи. Това, което ще стане в София, е различно от това, което ще стане в Гоце Делчев примерно. Със сигурност в последните месеци има една много по-сериозна взискателност и критика към местната власт. Със сигурност в София и Пловдив критиката е една, а в други градове различна. Хората в големите и развиващи се градове имат една много по-голяма взискателност към качеството на живот в градовете им. В малките градове е много по-различно. В големите градове проблемите са трафик и задръствания. В малките градове проблемите са, че въобще няма пътища и до някои не може и линейка да стигне\", даде пример Боряна Димитрова. \"Дума не може да става, че във всичките градове ще бъдат сменени сегашните кметове. Според мен ще стане смесена картина, някои ще бъдат сменени, други ще останат. Кметските избори са мажоритарен вот. В момента правителството е центристко. В това се крие баланса на управлението. Центърът е много силно нещо. 20% в центъра са много повече от 40% в крилото. Не мога да коментирам какво ще стане в София. Последните проучвания сочат балотаж между Йорданка Фандъкова и Мая Манолова. Кой ще победи, е загадка. Тази загадка ще падне буквално седмица преди вота. Ако някой го е подразнила Фандъкова сега, той ще каже - Манолова. Ако някой са го ядосали комунистите в момента, той ще каже - Фандъкова. Шансът на Манолова е да привлече негласуващите. За мен битката в София в момента е реми. Кой ще победи ще почне да става ясно седмица преди изборите\", прогнозира Андрей Райчев. \"За мен също е рано да се говори за прогнози. Искам да обърна внимание на следното нещо - огромен успех ще е, ако БСП вземе София. Мая Манолова твърди, че е независим и граждански кандидат, но непрекъснато се прокарва тезата, че тя е кандидат на социалистите. Поставянето на тази тема в политическа плоскост дава потенциал за връщане на разговора в политическа насока. Това може да \"взриви\" твърденията на Манолова, че е граждански кандидат\", заяви Димитрова. \"Според мен ГЕРБ ще загуби 10 града. Кои ще са те - не мога да кажа и не е редно, защото все още няма никакви данни. За мен кандидатът на \"Демократична България\" беше неизвестно име. Едно издание публикува порно статия за него и той изведнъж влезе в устата на хората, но не съм чул някой да каже, че няма да гласува за него, защото приятелката му има порно снимки. Видяхме го и на евроизборите - скандалите тогава доведоха до едно отдръпване и отвращение. За мен сега и Фандъкова, и Манолова няма да посегнат към черния пиар. Той отблъсква и те разбират това\", категоричен бе Райчев. \"Надпреварата ще е интересна в Пловдив, Варна, Русе, Плевен, Хасково. Не казвам, че останалите градове са безинтересни, но големите градове привличат инвестиции и са важни за икономическото развитие. Според мен в София се прави опит да бъде събран левия и десния вот. БСП подкрепя Манолова и това означава, че голяма част от левия вот ще застане зад Манолова, но това с негласуващите няма да е достатъчно - ще трябват и десни гласоподаватели. Това е огромен експеримент и според мен ще е почти невъзможно това да се случи, но това не означава, че този опит не е основен за вота в София\", добави Боряна Димитрова.", "date": "2019.09.28", "title": "Андрей Райчев: Кой ще победи в София, е загадка. Резултатът ще стане ясен седмица преди вота"}
{"url": "http://epicenter.bg/article/Slancheva-esen--dnevnite-temperaturi-shte-sa-mezhdu-22--i-27-/193909/2/0", "text": "Времето днес ще бъде предимно слънчево. След пладне ще духа слаб до умерен южен вятър, с него температурите ще са повишат и дневните ще са между 22° и 27°. Атмосферното налягане е и ще се задържи по-високо от средното за месеца.   Над Черноморието ще бъде предимно слънчево. Ще духа до умерен южен вятър. Максимални температури на въздуха: 21°-24°. Температурата на морската вода е 21°-23°. Вълнението на морето ще е 1-2 бала. Над планините ще бъде слънчево с умерен вятър от запад-северозапад. Максималната температура на височина 1200 метра ще е около 17°, на 2000 метра - около 11°.", "date": "2019.09.28", "title": "Слънчева есен, дневните температури ще са между 22° и 27°"}
{"url": "http://epicenter.bg/article/Kiril-Dobrev--Ako-iskame-da-promenim-sistemata--tryabva-da-zagarbim-straha-/193940/2/0", "text": "„Днес основната задача е БСП да присъства във всяка една община. Да върнем БСП на картата на местната власт”.   Това заяви пред Дарик радио зам.-председателят на НС на БСП и ръководител на предизборния щаб на левицата Кирил Добрев.   Той припомни, че на изборите през 2015 г. БСП е отчела най-ниските резултати след началото на прехода - под 40 кмета и около 800 общински съветника. “Днес целта е да имаме 1250 съветника и да удвоим кметовете”, обясни Добрев. Социалистът посочи някои от областните градовете, където очаква БСП да е сред победителите - Перник, Русе, Ямбол, Велико Търново, Смолян и др. Той подчерта, че усилената работа през последните 3 години за изграждането на млади кадри ще даде резултат на предстоящите избори. Добрев даде и пример с кандидата на БСП в Септември - Петя Цанкова като достоен кандидат за кмет от левицата.   „Кметът на града, издигнат от ГЕРБ, беше арестуван, обвинен за злоупотреби за 12 милиона лева, вчера КОНПИ му наложи запор за имущество за 9 милиона и той отново е кандидат на ГЕРБ.   Нашето момиче изнесе цялата битка срещу него в последните 4 години. Свалям й шапка, защото прояви смелост”, каза Добрев. Той обясни, че тя е един от малкото хора, която излиза с лицето си и се бори с този мафиотски модел.   „ГЕРБ го издигат отново. А тази млада жена се е борила в 2 общински съвета с него и днес застава на битка с този модел на управление на българските общини”, допълни социалистът. По темата за ограничаването на мандатността в парламента и в партията, Добрев коментира, че предишните ръководства са спрели развитието в партията на нови кадри. „Когато сам не усещаш, че е дошло време, когато създаваш лош имидж на организацията, а и не правиш стъпка встрани, трябва да се въведат такива механизми. Пример е за това е и Варна”, каза Кирил Добрев.   Той обясни ,че тази мярка ще сработи сега и след местните избори, когато започват вътрешните избори в партията. „След опита на БСП да вкара нови лица, животът в партията ще се промени. Обновлението предстои в новата отчетно-изборна кампания. Това е мисията, която съм имал през всички години в БСП”, заяви Добрев. Относно битката за кмет на София, социалистът коментира, че евентуална победа в столицата ще даде различен отзвук в цялата страна.   „Ако нещо може да промени България, това е София”, каза той.  „Като председател на предизборния щаб мисля, че трябва да направим спокойна кампания, в която да протегнем ръка към българския избирател”, заяви Добрев.   Той обясни и идеите на левицата за тези избори. „Общината не е фирма, тя е дом. Стремим към по-добро здравеопазване и образование, прозрачни обществени поръчки. Ако искаме да променим системата, трябва да загърбим страха,” завърши Кирил Добрев.", "date": "2019.09.28", "title": "Кирил Добрев: Ако искаме да променим системата, трябва да загърбим страха "}
{"url": "http://epicenter.bg/article/Mestnata-koalitsiya-GERB--SDS--v-Sofiya-shte-otkrie-predizbornata-si-kampaniya-utre-pred-NDK-/193944/2/0", "text": "Местната коалиция ГЕРБ /СДС/ в София ще открие предизборната си кампания за местните избори.    На специално събитие кандидатът за кмет на София Йорданка Фандъкова ще представи програмата си за следващия мандат на управление, съобщават от пресцентъра на ГЕРБ.    Събитието ще се проведе на 29 септември (неделя) от 12.00 часа пред вход А6 на НДК. На него ще присъстват кандидатите за общински съветници от ГЕРБ /СДС/, кандидатите за кметове на райони и кандидатите за кметове на кметства.  ", "date": "2019.09.28", "title": "Местната коалиция ГЕРБ /СДС/ в София ще открие предизборната си кампания утре пред НДК "}
{"url": "http://epicenter.bg/article/Krasimir-Karakachanov--Balgariya-ne-tryabva-da-kazva--da--za-zapochvane-na-pregovori-na-Makedoniya-za-ES-/193945/2/0", "text": "ЕС не може да бъде легитимация за неправди, а България да бъде използвана по този груб начин като трамплин от страна на управляващите в Скопие, категоричен е заместник министър-председателят по обществения ред и сигурността, министър на отбраната и лидер на ВМРО – БНД Красимир Каракачанов.    Реакцията му идва в отговор на интервю, дадено от македонския президент Стево Пендаровски за тамошна медия, в което той си позволява да злоупотребява с историческата истина относно произхода на Гоце Делчев и да дава нееднозначни сигнали към Комисията по исторически и образователни въпроси, че трябва услужливо да тупа топката, а не да води разговори по същество. Така разкрива замисъла на Скопие всъщност да саботира процеса, смята Каракачанов.    Аз пък казвам, че на 17 октомври България също не трябва да бърза да дава зелена светлина за започване на преговори с Македония за еврочленство, докато не бъдат изчистени всички фалшификации от историята на българския народ в Македония, категоричен е Красимир Каракачанов.    Действията на македонския президент противоречат на духа на добросъседство, както и на категоричната позиция от наша страна, че напредъкът в разговорите относно общата история и нейното представяне в образователната система на съседна Македония трябва да бъде ускорен.    На 17 октомври предстои Европейски съвет, на който се очаква лидерите на страните от ЕС да вземат решение за начало на преговори за членство на Македония и Албания в ЕС. България трябва да реши дали да подкрепи Македония, за да бъде дадена дата за начало на преговори за членство в Съюза. Това решение зависи както от всички държави членки, така и от всяка от тях поотделно. Решението ще се вземе само с абсолютно мнозинство. Дори и само една държава да бъде против, решение не може да бъде взето.   Дни преди това - на 14 и 15 октомври, предстои и поредното заседание на съвместната Комисия между България и Македония по историческите въпроси, която бе създадена съгласно подписания Договор за добросъседство между двете държави.      Македонският президент Стево Пендаровски си позволи да отбележи, че не е нужно междудържавната Комисия по исторически и образователни въпроси да има срок за своята работа. Аз пък казвам, че на 17 октомври България също не трябва да бърза да дава зелена светлина за започване на преговори с Македония за еврочленство, докато не бъдат изчистени всички фалшификации от историята.    Изказването на Пендаровски идва на фона на очевидната липса на напредък в работата на Комисията по историческите въпроси. Казаното от него напълно противоречи на духа на изказването на премиера Бойко Борисов, че е добре пробив в работата на комисията да има до края на септември.    В този контекст попаднаха и странните изказвания на Пендаровски, че Гоце Делчев се е определял като българин, но както днешните граждани на Северна Македония се определяли като българи - само за да получат български паспорт.    Подобен тон на протакане и неглижиране е неприемлив. Ако комисията няма да има срок, то и пътят на Северна Македония към Европейския съюз няма как да има срок. Недопустимо е някой да мисли, че просто ще се възползва от България, само за да влезе в ЕС.    Както наскоро отбеляза външнят министър Екатерина Захариева, от Македония ние искаме единствено истината. Ако Македония бъде допусната в ЕС без истината за историята и идентичността, това ще отвори утре потенциални искания към страната ни, претенции и нови спекулации, какви то наблюдавахме в продължение на последните 30 г.    А истината е проста - поне до 1944 г. между понятията българин и македонец няма никаква разлика. Личното ми убеждение е, че и днес разликата между двете е единствено политическа, а не етническа, национална или историческа.    ЕС не може да бъде легитимация за неправди. Затова въпросът за преговорите на Македония за членство в ЕС трябва да е част от ясната позиция на българското правителство.    Северна Македония е наш брат. И точно затова можем да бъдем съвсем откровени. Докато Северна Македония очаква подкрепа за начало на преговори, въобще не е в духа на приятелството и добросъседството да се влошават точно отношенията с България. България е приятел на Македония, а не опонент. И винаги сме били търпеливи. Но и нашето търпение има срок!    За нас, като българи, е неприемливо държава да създава своя идентичност на база фалшификации на българската история. Отричането на българските корени, история и култура на населението в Македония не трябва да бъде допускано на никаква цена. Затова е опасно да допускаме в ЕС държава, която продължава с догмите, измислени в Съветския съюз. Крайно време е Скопие да разбере, че кандидатства за Европейския съюз, не за Съветския съюз.    И нека българските политици не се притесняват да кажат „не“ за даване на датата на Македония за преговори на този етап. Дебело подчертавам - това не е отношение към хората в братска Македония, а към политиците, боравещи с коминтерновски прийоми и смятащи, че могат да влязат през задния двор в ЕС за сметка на България.    Гражданите на Македония са жертва на асимилаторска политика, провеждана години наред чрез натиск, фалшификации и промиване на мозъци. Македонските политици трябва се научат да уважават историята и народа си.    Ако на 17 октомври България даде зелена светлина, това ще е амнистия на престъпленията към българския народ в Македония – хората, хилядите убити и десетките хиляди, лежали в затвори и лагери, заради това, че имат българско национално съзнание.", "date": "2019.09.28", "title": "Красимир Каракачанов: България не трябва да казва „да“ за започване на преговори на Македония за ЕС!"}
{"url": "http://epicenter.bg/article/Andrey-Kovachev-i-Eva-Maydel-uchastvaha-v-H-kongres-na-Evropeyskiya-sayuz-na-grazhdanite-senyori-kam-ENP/193947/2/0", "text": "В рамките на втория ден от провеждащия се за първи път в Сандански Десети конгрес на Европейския съюз на гражданите-сеньори към ЕНП взеха участие българските евродепутати от ГЕРБ/ЕНП Андрей Ковачев и Ева Майдел. Това съобщиха от пресцентъра на ГЕРБ.    Заместник-председателят на Групата на ЕНП в Европейския парламент Андрей Ковачев представи древната история на града, където се провежда юбилейният Десети конгрес на ЕСГС към ЕНП. Той запозна делегатите с легендата, според която Спартак е роден в региона, и затова Статуята на Спартак е един от символите на града.    \"Древната история на региона има своето политическо отражение върху отношенията между страните в наше време, но и символизира силата на посланията на основателите на европейския проект Робер Шуман и Жан Моне за обединение в разнообразието. И днес дълг на политиците е да работят за обединена, силна и ефективна Европа. Не можем да обвиняваме Съюза и в същото време да не му дадем инструментите да бъде ефективен при решаване на предизвикателствата на днешния ден\", подчерта ръководителят на българската делегация в Групата на ЕНП в Европейския парламент Андрей Ковачев.    \"Глобалната конкуренция днес е все повече за знание и технологии, не толкова за природни ресурси и територии. Бъдещето принадлежи на тези, които произведат най-евтиния електромобил и най-издръжливата батерия, а не на тези, които имат най-много нефт и газ. Почти всички компании в топ 10 на най-високо оценените марки в света са технологични, но нито една от тях не е европейска. За да си гарантираме икономическа и политическа мощ, а с това и сигурност, Европейският съюз трябва да инвестира и развива знанието. Най-добрите професионалисти в света трябва да искат да се развиват в Европа.\" Това заяви българският евродепутат Ева Майдел по време на десетия конгрес на Европейския съюз на гражданите-сеньори.    „Успоредно с технологично развитие на икономиката, ЕС трябва да действа единно и решително във външната политика, за да е фактор в геополитиката. Ако не го направим, ще загубим влияние над процеси по света, които ни засягат пряко и дори застрашават сигурността ни.\", допълни Ева Майдел.  ", "date": "2019.09.28", "title": "Андрей Ковачев и Ева Майдел участваха в Х конгрес на Европейския съюз на гражданите-сеньори към ЕНП"}
{"url": "http://epicenter.bg/article/Prof--Nikolay-Andreev-be-preizbran-za-zam-predsedatel-na-Evropeyskiya-sayuz-na-grazhdanite-senyori/193948/2/0", "text": "На Десетия юбилеен конгрес на Европейския съюз на гражданите-сеньори към Европейската народна партия, който се провежда в Сандански, бе избрано ново ръководство на организацията, съобщиха от пресцентъра на ГЕРБ.    Председателят на Старейшини ГЕРБ проф. Николай Андреев бе избран за четвърти пореден мандат за заместник-председател на Европейския съюз на гражданите-сеньори към ЕНП. Наред с това проф. Андреев бе удостоен с почетен медал на Томаш Марик, първия президент на Чехословашката република, за заслугите му в отстояване на европейските ценности и ключовата роля, която има като дългогодишен дипломат за развитие на един по-единен, демократичен и проспериращ Европейски съюз.    Проф. Ан Херманс, която също бе преизбрана за председател на Европейския съюз на гражданите-сеньори към ЕНП, благодари на председателя на СГЕРБ за възможността Десетият конгрес на организацията да се състои в Сандански, както и за активната му роля по организирането на събитието.    Европейския съюз на гражданите-сеньори e най-голямата политическа организация на сеньори в Европа и като сдружение, членуващо в Европейската народна партия, е представено в 27 държави и около 1 269 000 членове.  ", "date": "2019.09.28", "title": "Проф. Николай Андреев бе преизбран за зам.-председател на Европейския съюз на гражданите-сеньори"}
{"url": "http://epicenter.bg/article/Protestirashti-sreshtu-Strategiyata-za-deteto-blokiraha-bul---quot-Tsar-Osvoboditel-quot--v-Sofiya-/193953/2/0", "text": "Протестиращи срещу Стратегията за детето са блокирали бул. \"Цар Освободител\" в София в района на Министерския съвет, предаде репортер на Агенция \"Фокус\".    Недоволството на десетките протестиращи е срещу няколко закона. Според родителите те застрашават българското семейство. На протеста се развяват български знамена и плакати с надпис \"Долу ръцете от нашите деца\". На мястото има засилено полицейско присъствие.   Според протестиращите са нарушени законни права, записани в Европейска конвенция за правата на човека и в българската конституция. Хората твърдят, че всеки има право на неприкосновеност на семейния и личния живот, а това право се нарушава с този нормативен документ и идеологията, която стои зад него.    Един от протестиращите обясни, че обикновеният човек може да излезе и да изрази своята позиция пред управляващите и уточни, че целта на протеста е този документ да бъде отменен изцяло.   Според протестиращите от началото на следващата година ще влязат в сила разпоредби, които биха позволили дете да бъде извеждано от семейството при анонимен сигнал, а социални работници да може да правят проверка по домовете без съдебна заповед=    \"Не може чрез някакъв анонимен сигнал, постъпил от някой, например, ако някой ми има зъб за нещо, да сигнализира по някакъв начин, че има нещо нередно за детето ми и някой да дойде да го вземе. Няма да позволим някоя чужда държава и чужди закони да ни се намесват в семейството. \"Не\" на Стратегията за детето. Искаме да протестираме за нашите деца. Те нямат право да ни ги взимат,\" казват недоволните хора.  Протестиращите носят трибагреници, плакати и балони. На мястото има засилено полицейско присъствие.    Полицията затвори и бул. \"Цар Освободител\" в района на Министерски съвет.    Това е поредното недоволство срещу документа, като родителите настояват той да се пренапише.      Промените в законодателството в сила от 1 януари 2020 г. са в подкрепа на децата и техните семейства. Това се посочва в позиция на Министерството на труда и социалната политика (МТСП) по повод протестите срещу промените в законодателството в областта на закрилата на детето, изпратена от пресцентъра на Министерството.    \"Министерството на труда и социалната политика се противопоставя на неверните твърдения в публичното пространство по повод промените в законодателството в областта на закрилата на детето, които влизат в сила от 1 януари 2020 г. В тази връзка изразяваме следната позиция:  Приетите законодателни промени са насочени изцяло към подкрепа на децата, техните родители и хората, които се нуждаят от нея. Подобрените разпоредби целят по-ефективна работа на социалните работници, за да може децата да останат в своите семейства или ако са разделени, да се върнат да живеят при своите майки и бащи\", се казва също в позицията.    От Министерството заявяват, че новите законодателни текстове имат за цел да реформират системата на социалните услуги, за да може те да отговарят по-добре на потребностите на хората, да са по-достъпни и да се повиши тяхното качество, като промените имат за цел да отразят затварянето на всички домове за деца и подобряват координацията при закрилата на децата, тъй като тя не е отговорност само на социалните работници, а повечето от измененията в Закона за закрила на детето са терминологични и произтичат от промяната в дефинирането на социалните услуги. С тях не се въвеждат чужди модели и идеология.    В позицията се отбелязва още, че в действащите от 2006 г. текстове, които регламентират основанията за настаняване на дете извън семейството, няма промяна и както досега, така и след 1 януари 2020 г., подобна временна мярка за закрила ще може да бъде предприета единствено с решение на съда, при това само в много крайни случаи на насилие, неглижиране и нарушаване на интереса на детето (склоняване към проституция, просия, трафик), като социалните работници и полицията извеждат деца от семействата им само ако животът и здравето на детето са застрашени.    Според Министерството последните промени в Закона за закрила на детето не променят действащите от повече от 13 години разпоредби, а само премахват възможността за настаняване в специализирани институции, тъй като до 2021 г. всички домове за деца, лишени от родителска грижа и домове за медико-социални грижи за деца ще бъдат закрити.    В позицията се казва, че хората, които помагат на децата в риск или сигнализират за дете в рискова ситуация, което се нуждае от закрила, не са доносници, но от 2003 г. в Закона за закрила на детето е регламентирано, че човек, на който стане известно, че дете се нуждае от закрила, е длъжен незабавно да уведоми компетентните органи, а същото задължение има и всеки, на който това е станало известно във връзка с упражняваната от него професия или дейност, дори и ако то е обвързано с професионална тайна, като това задължение съществува от 16 г. и не е въведено с последните промени в закона, нито ще се промени след 1 януари 2020 г.    От Министерството на труда и социалната политика заявяват също, че сигналите обаче не са достатъчни за прилагане на мерки за закрила, а се проверят за тяхната достоверност и основателност и затова в Правилника за прилагане на Закона за закрила на детето още от 2006 г. е записано, че \"анонимни сигнали не се разглеждат, освен в случаите, отнасящи се до насилие над дете\".    \"Разпоредбата на чл. 36г от Закона за закрила на детето цели единствено да се регламентира и подобри междусекторния подход и сътрудничество при случаи на насилие над деца, както и да осигури стабилитет при прилагането на Координационния механизъм при насилие, който действа от 2010 г. В нея са отразени основните дейности, разписани в Споразумението за сътрудничество и координиране на органите по закрила на детето при случаи на деца, жертви на насилие или в риск от насилие. В тях също не се предвиждат нови правомощия на органите за закрила, които да влизат в сила от 1 януари 2020 г.    В заключение бихме искали да подчертаем, че позициите, действията и мерките на Министерството на труда и социалната политика винаги са били в съответствие с конституционния принцип, че отглеждането и възпитанието на децата до пълнолетието им е право и задължение на техните родители и се подпомага от държавата\", се казва още в позицията.  ", "date": "2019.09.28", "title": "Протестиращи срещу Стратегията за детето блокираха бул. \"Цар Освободител\" в София (ВИДЕО)"}
{"url": "http://epicenter.bg/article/Kakvo-shte-vklyuchvat-maturite-na-desetoklasnitsite---VIDEO--/193954/2/0", "text": "За първи път през учебната 2019/2020 г. десетокласниците ще се явяват на Национално външно оценяване. Изпитите ще включват материала от 3 учебни години, пояснява Канал 3    Външното оценяване за 10 клас ще се проведе на 9 и 11 юни. Задължителните предмети, по които учениците ще държат изпит, са български език и литература и математика. Те ще включват материала от 8, 9 и 10 клас.    \"Когато си говорим за външни оценявания се налага грешна представа за неща, които трябва да се назубрят, но се оценяват умения, които са от обща компетентности, те не са свързани с конкретен материал\", заяви пред Канал 3 Евгения Костадинова от дирекция \"Съдържание на предучилищното и училищното образование\" към МОН.    Изпитът ще продължи 90 минути. Ще включва отворени, затворени въпроси и създаване на текст по литература. По математика задачите ще са от изучавания материал през последните 3 години. Въпреки притеснението на родителите и децата от новите матури, учителите и експертите са категорични, че частни уроци не са нужни.    За първи път тази година при външното оценяване по чужд език ще бъде включен и устен изпит. С оценката учениците от обединените училища до 10 клас ще кандидатстват за втория гимназиален етап.    По желание десетокласниците могат да се явят и на матура по чужд език и дигитални компетентности, а това би било само в техен плюс заради ценното удостоверение, което могат да получат.  ", "date": "2019.09.28", "title": "Какво ще включват матурите на десетокласниците? (ВИДЕО) "}
{"url": "http://epicenter.bg/article/Maya-Manolova--Kogato-zastanem-pred-nespravedlivost-i-krazhbi--shte-gi-nazovem/193974/2/0", "text": "„Истината е, че кампанията започна отдавна. Аз си подадох оставката и го обявих публично. Кампанията започна и това се вижда – не просто защото контейнерите преливат от боклук, а защото върху нас се изливат кофи с лъжи – върху мен и семейството ми, върху хората от екипа ми, върху кандидатите, върху всички, които са срещу сегашната власт. Представяте ли си по какво започваме да разбираме, че е започнала една кампания – по лъжите на властта, а не по идеите и дебата за бъдещето на града”. Това каза Мая Манолова, гражданският кандидат за кмет на София, при откриването на кампанията си в столицата. Тя призова за позитивна кампания с оптимизъм и конструктивен диалог за бъдещето на столицата.    Манолова посочи, че „жаждата за власт през мерзост, дори и съсипване на човешки съдби, е по-устойчива от прогреса на света. Въпреки нежеланието на хората да приемат такава власт, тази власт се смята за всесилна. Кому е нужна такава власт? На госпожа Фандъкова? Едва ли? На кръга, който стои зад нея и взима решенията…”, посочи още Манолова.    „София обаче не е град, който още издържи такова задкулисие, двуличие, фалш”, категорична бе Мая Манолова.    „Докато защитавах миньори, сестри, майки, граждани, връщани в затворите на Ердоган, палатките на къмпингуващите, години наред не съм делила хората, не съм имала „задна мисъл”. Как е днес? Когато подкрепя Игнатов за зловонието, изляло се срещу него, имам „задна мисъл“. Когато отида при майките на деца с увреждания от сдружение „Мостове“, имам „задна мисъл”. Когато харесам нещо от програмата на „Спаси София“, имам „задна мисъл”. Когато се изкажа в полза на журналиста от БНР Силвия Великова и свободата на словото, имам „задна мисъл”... Ето, оказва се, че за няколко дни съм се променила коренно? Невероятно!”, посочи кандидат-кметът.    „Каквото и да направят #КОЙ, #ТОЙ или #ТЯ, аз няма да се откажа да бъда човек, който държи на каузите на хората, за които се бори. Нямам намерение да се променям нито да крия грешките и слабостите си, но не очаквайте да мълча пред неправдата и кражбите. Софиянци и без кампания знаят какво искат, а това което се случва, отвращава и тях”, категорична бе Мая Манолова, визирайки модела на управление на столицата.    „Такъв начин на управление е срамен и отвращава. Можем лесно да си извоюваме поне достойнството и да бъдем загрижени един за друг. Зависи само от нас да го направим. Има решение и то е в нашите ръце, а не в нечии джобове”, каза още Манолова. Тя увери, че няма да се промени и ще продължи да разобличава лъжите и кражбите със същата енергичност.    Манолова съобщи, че проф. Стефан Данаилов се присъединява към нейния Инициативен комитет. Той изпрати видео-послание за откриването на кампанията, в което изразява своята лична подкрепа за кандидатурата й.    Манолова посочи, че сред основните приоритети в кампанията й са:    1. Детска градина и ясла за всяко дете;    2. Конкретни мерки за чистотата на въздуха;    3. Спиране на презастрояването – без строителство в междублокови пространства, на детски площадки и паркове. Справедливо обезщетяване на отчуждени собственици;    4. Достъп до Витоша чрез всекидневен транспорт и възстановяване на Драгалевския и Княжевския лифт в съществуващите трасета;    5. София без периферия – развитие на кварталите с изграждане на инфраструктура, културни центрове и спортни комплекси.    Днес по-рано Мая Манолова откри предизборната си кампания в три столични квартала – „Люлин“, „Красна поляна“ и „Младост“. Основното послание на кандидат-кмета бе, че няма да дели хората на такива от жълтите павета и на периферия, защото, по думите й, „София не е само „София 1000”. Манолова бе категорична, че ще води позитивна кампания и ще се фокусира върху диалога си с гражданите.  ", "date": "2019.09.28", "title": "Мая Манолова: Когато застанем пред несправедливост и кражби, ще ги назовем! (ВИДЕО)"}
