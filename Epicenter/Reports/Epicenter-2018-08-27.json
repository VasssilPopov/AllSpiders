{"url": "http://epicenter.bg/article/Zaharieva-privlicha-investitsii-i-vrashta-balgarski-rabotnitsi-v-stranata/162247/2/0", "text": "Вицепремиерът и министър на външните работи Екатерина Захариева и представителите на строителната камара у нас обсъдиха възможности как да се популяризира още по-активно българската икономика и бизнес в чужбина чрез дипломатическите представителства.  За тях е важно привличането на българска работна ръка обратно в страната, както и предприетите действия от страна на държавата за улесняване на процеса за получаване на разрешение за престой в България с цел работа на лица от български произход от съседни страни.  Според Захариева, основен елемент от дейността на българската дипломатическа служба е да популяризира както икономиката на страната сред другите държави-членки на Европейския съюз, така и да предоставя информация за инвестиции тук.  \"Вярвам, че българските дипломати трябва да работят в услуга на българската икономика. Много е важно да имаме търговско-икономически представители в посолствата, за да може бързо да се установяват контакти между отделните браншове в сектора\", коментира тя.  Вицепремиерът допълни, че освен търсенето на пазар за българските фирми в чужбина, друг голям проблем е липсата на квалифицирана работна ръка за икономиката. \"Трябва да обединим усилията си и да разработим единна концепция и кампания за това как да върнем нашите работници в България. Изключително важно е да популяризираме положителните страни на държавата и хората да знаят колко много добри неща се случват и тук\", изтъкна министър Захариева.  \"Ние искаме да се запознаем с правителствените визии на държавите в Съюза и да вървим в една обща посока, а също така и да пренесем добрите практики\", обясни председателят на Управителния съвет на Камарата на строителите в България (КСБ) инж. Илиян Терзиев.  ", "date": "2018.08.27", "title": "Захариева привлича инвестиции и връща български работници в страната"}
{"url": "http://epicenter.bg/article/Damyan-Voynovski--Videoregistratorite-mogat-da-ulesnyat-razsledvaneto-na-patni-proizshestviya/162200/2/0", "text": "\"Не смятам, че има размиване на отговорности. Отговорността е ясна и смятам, че разследващите органи съвсем точно ще посочат кой каква вина има и съответно всеки, който има вина, ще си я понесе\". Това каза в предаването \"Преди всички\" Дамян Войновски, заместник-изпълнителен директор на ИА „Автомобилна администрация“, след тежкия инцидент с преобърналия се автобус край Своге, причинил смъртта на 16 души и ранил 21.   \"Няма как да стане един мегаорган, който да отговаря за всичко на пътя. Винаги ще има такива, които отговарят за контрола над скоростта, такива, които отговарят за самия път и такива, които отговарят за техническото състояние на превозните средства, съответно на превозвачите\", посочи Войновски.   През април на фирмата превозвач е била извършена комплексна проверка за една година назад, която не е показала нарушения, съобщи той. Фирмата обаче не е уведомила, че ще извършва подобен случаен превоз на пътници. Санкцията за подобно нарушение е 200 лева и може би заради това много от превозвачите си позволяват да не спазват уведомлението, допълни Дамян Войновски. Властите се натъкват на подобни случаи обикновено при катастрофи: „За съжаление при инциденти, при ПТП, се оказва, че голяма част от фирмите не са уведомили, че извършват случаен превоз.“ Еднодневните екскурзии са случаен превоз и попадат в този обхват превози.   С няколко дни е бил просрочена датата, на която е трябвало автобусът да мине на технически преглед. Дали е бил извършен предпътен технически преглед на превозното средство ще бъде установявано днес. В лиценза на фирмата превозвач са включени шест автобуса. Ще бъда проверявана цялата документация на фирмата, за която има информация, че преди време е извършвала и превоз на деца.   Относно предложението за монтиране на видеорегистратори в самите автобуси Дамян Войновски изрази мнение, че той би могъл да помогне при разследването на инциденти, като регистрира случилото се на пътя, но не може да предпази пътниците или шофьора от произшествие. Войновски изрази мнение, че видеорегистратори би следвало да има при превози над 35 км, за които се изисква по-висок клас автобуси, без правостоящи.   Получаваме все повече сигнали, хората започнаха да се притесняват, заяви Войновски. Той увери, че се обработват всички сигнали и призова при всяко съмнение за нередности в даден превоз, гражданите да сигнализират.  ", "date": "2018.08.27", "title": "Дамян Войновски: Видеорегистраторите могат да улеснят разследването на пътни произшествия"}
{"url": "http://epicenter.bg/article/V-manastira--quot-Sedemte-prestola-quot--shte-se-otsluzhi-panihida-v-pamet-na-zhertvite-ot-avtobusnata-katastrofa/162201/2/0", "text": "В манастира \"Седемте престола\", който са посетили преди трагедията пътувалите с автобуса, преди обед ще отслужат панихида в памет на жертвите от катастрофата, съобщи БНР.   \"С голяма тъга в Господа разбрахме, че от този свят си отидоха 16 души. Поднасяме нашите най-искрени и всесърдечни съболезнования на техните близки и молим Всеподателя Бог да ги прости и всели във вселенията на праведните\", казват от манастирското братство.   Заупокойна молитва за загиналите и молебен за изцелението на пострадалите от катастрофата ще има в църквата \"Св. Безсребърници Козма и Дамян“ в Световрачане, откъдето са повечето от загиналите.   Енорийският свещеник отец Атанасий заяви:   \"Бог да ги прости. Мисля за тези в реанимациите. Господ Бог да пощади техния живот и да ги съхрани\".  ", "date": "2018.08.27", "title": "В манастира \"Седемте престола\" ще се отслужи панихида в памет на жертвите от катастрофата"}
{"url": "http://epicenter.bg/article/D-r-Mutafchiyski--Postradalite-v-intsidenta-kray-Svoge--nastaneni-vav-VMA--sa-bez-opasnost-za-zhivota/162203/2/0", "text": "Двамата пострадали при катастрофата край Своге, настанени във ВМА, са без опасност за живота. Това каза д-р Венцислав Мутафчийски, началник на Военномедицинска академия, на брифинг за състоянието на пострадалите, настанени в лечебното заведение, предаде агенция \"Фокус\".   „От двамата единият е в по-тежко състояние - мъж на около 40 години. Той е с травма на главата и със счупване на черепа, мозъчна контузия, със счупване в областта на крайниците, на дясното рамо, доста сериозно белодробна контузия и счупване на 4 прешлена, без да е засегнат гръбначния мозък. Намира се в стабилно състояние, в съзнание е, контактен и адекватен, с ясен спомен за случилото се. Предстои му серия от операции“, обясни д-р Мутафчийски.   По думите му жената, настанена във ВМА след катастрофата, е с множество травми в областта на тялото и на главата, но без счупвания на костите и без засягане на жизненоважни органи. „Има минимална контузия на десния бял дроб, която не е животозастрашаваща и тя днес ще бъде преместена в конвенционално отделение“, уточни той.   „Ако възстановяването й продължи по същия начин, може до края на седмицата да бъде изписана. За мъжа не мога да дам прогноза кога ще стане това“, посочи д-р Мутафчийски.   По думите му консилиум от най-различни специалисти ще се направи терапевтичен план кое е най-приоритетно на пациента и кога ще се направят останалите операции. „На този етап бих казал, че състоянието му е средно тежко и няма опасност за живота му“, каза още д-р Мутавчийски, като уточни, че и жената е без опасност за живота.", "date": "2018.08.27", "title": "Д-р Мутафчийски: Пострадалите в инцидента край Своге, настанени във ВМА, са без опасност за живота"}
{"url": "http://epicenter.bg/article/ISUL--Shofyorat-na-padnaliya-avtobus-kray-Svoge-e-v-stabilno-sastoyanie/162205/2/0", "text": "Състоянието на шофьора на автобуса при инцидента край Своге е стабилно, без непосредствена опасност за живота. Това съобщиха от пресцентъра на УМБАЛ „Царица Йоана“- ИСУЛ, предаде агенция „Фокус“. За момента той остава под хоспитализация. Все още не се знае кога точно ще бъде неговото изписване.   Все още с опасност за живота е 52-годишна жена, пострадала при катастрофата, съобщиха от УМБАЛ \"Св. Анна\"-София.   Всички шестима пострадали при инцидента, хоспитализирани в лечебното заведение, са стабилизирани и за тях се грижат в КАИЛ на болницата (Реанимация). Това съобщиха от пресцентъра на УМБАЛ \"Св. Анна\"-София АД.", "date": "2018.08.27", "title": "ИСУЛ: Шофьорът на падналия автобус край Своге е в стабилно състояние"}
{"url": "http://epicenter.bg/article/Diana-Rusinova--Patyat-v-rayona-na-katastrofata-e-v-riskovo-i-opasno-sastoyanie/162212/2/0", "text": "Институтът за пътна безопасност започна свое независимо обследване на мястото на катастрофата край Своге. Организацията вече е провела една експертна оценка на въпросния път и е подала своите констатации към компетентните институции да се самосезират и да започват конкретни действия по обезопасяването на пътя.   Това стана ясно от интервю на Диана Русинова от института пред програма \"Хоризонт\" на БНР. Тя посочи, че според първоначалния оглед асфалтът в района на катастрофата е твърде хлъзгав.  \"Първоначалният оглед показва видима разлика по отношение на самия асфалт. В по-горната част има участък с доста по-едра фракция, съответно в по-долния край, точно където е станал инцидентът, очевидно материалите не отговарят на изискванията, дори с просто око това е видимо. Когато стъпиш на платното за движение, се вижда, че настилката е много хлъзгава, дори ако застанеш с обувки, а в момента е сухо. Представям си какво е било, когато е било наводнено и мокро\", каза за националното радио тя.  Отделно са констатирали нарушения при поставянето на преградните съоръжения. Русинова даде пример с мантинела, поставена върху платното за движение, при положение, че по стандарт тя трябва да бъде разположена на 50-сантиметрово отстояние от него. „На много места тя нито е захваната като хората – има болтове, които стърчат, има болтове, които трябва да са абсолютно еднакви, а има по шест различни болта на мантинела“, даде пример Русинова.  Пътят е в рисково и опасно състояние, категорична е Диана Русинова. „На много места асфалтовото покритие е компрометирано, независимо, че този, който е осъществил ремонта, твърди друго. На самото място на инцидента се виждат пукнатините. На много места има паднали камъни. Пътят е обрасъл с храсти“, продължи експертът.  \"Трябва да се изследват причините първо защо ремонтът е толкова некачествено изпълнен. Второ - поради каква причина институциите са приели ремонта в този му вид. И трето - когато са се появили първите дефекти, защо още тогава някой не предприе някакви мерки\", подчерта Диана Русинова.  Катастрофиралият автобус все още е в пропастта, районът е отцепен, а върху огънатата мантинела са поставени цветя, съобщава в репортаж от мястото на катастрофата БНР.  ", "date": "2018.08.27", "title": "Експерт: Защо ремонтът е толкова некачествен? Защо е приет в този вид? Защо никой нищо не е направил"}
{"url": "http://epicenter.bg/article/Doncho-Atanasov--Garantsiyata-za-rehabilitatsiyata-na-patya-v-Iskarskoto-defile-izticha-v-kraya-na-2018-g-/162213/2/0", "text": "Заместник-кметът на Своге Георги Петков каза пред \"Хоризонт\", че в общината са получавали сигнали за състоянието на участъка от републиканския път, където стана тежката катастрофа с автобус, довела до смъртта на 16 души. След получаването на сигналите те биват препращани към Агенция \"Пътна инфраструктура\" и областния управител.   \"Не едно, две или три са писмата, които сме пратили за конкретни участъци\", заяви Петков. Последното изпратено писмо е отпреди десет дни и касае растителността над пътните платна, която създава рискове за движението. Друг сигнал е бил подаден за рисков участък на изхода на Владо Тричков, където има около 20-метрово пропадане на асфалта и почти ежеседмично стават катастрофи, а участъкът по думите на заместник-кмета стои вече близо година.   Шофьор, който живее в Своге и често минава по злополучния участък, разказа пред „Хоризонт“, че асфалтът там е много гладък и тъй като скоро не е валяло, върху настилката са се натрупали масло и нафта, които при намокряне правят пътя хлъзгав като лед: „Предполагам, че този асфалт не отговаря на шосейните изисквания. Доколкото съм чувал от познати, от колеги – казват, че е парков асфалт. То е гладко като ламарина“.   На това място и при сухо време \"белѝ стават редовно\", разказа още шофьорът. Според него и виражът на пътя „не е както трябва“:   „Изхвърля. Той е лек завой, не е остър завой. Тези, които се движат от Своге към София, направо ги изхвърля отгоре. Там най-редовно си кърпят стената – отгоре има една стеничка, бетонна, и се удрят много често. Тирове се завъртат. Наскоро имаше пак случай с два тира. Даже един се беше качил на мантинелата, където е изскочил автобусът“.   Рехабилитацията и ремонта на пътя в Искърското дефиле, който е над 80 км, се извършва при ясно разграничаване на правата и отговорностите на всички участници в строителния процес и контрола върху изпълнението и качеството. Това посочи пред \"Хоризонт\" Дончо Атанасов, член на Управителния съвет на АПИ и бивш изпълнителен директор на Агенцията. Пътят е бил приет с разрешение за ползване през декември 2016, но асфалтът е бил положен още през 2014-а. Гаранцията за извършената рехабилитация изтича в края на настоящата година.   \"Пътната администрация като администрация си е свършила работата\", категоричен е Атанасов: \"Сигналите, които сме получавали за нередности по пътя, включително в конкретния участък на катастрофата - ние и извън проекта сме го обезопасили веднага.\"", "date": "2018.08.27", "title": "Дончо Атанасов: Гаранцията за рехабилитацията на пътя в Искърското дефиле изтича в края на 2018 г."}
{"url": "http://epicenter.bg/article/Tsvetozar-Tomov--Mashinnoto-glasuvane-v-chuzhbina-i-v-podvizhnite-izbiratelni-sektsii-e-pod-vapros/162214/2/0", "text": "\"В някои специфични видове секции би имало проблем да се инсталират машини за гласуване, при сегашното законодателство\". За това предупреди в интервю за програма \"Хоризонт\" на БНР говорителят на ЦИК Цветозар Томов. \"Секциите в чужбина, по сегашния закон, се създават 21 дни преди изборите. Тогава се определят и местата. Сегашният режим на откриване на секции извън страната не дава възможност да се въведе машинно гласуване там, защото сроковете, в които се определят местата за гласуване, са прекалено кратки\", обясни той. Томов очерта примера с машинното гласуване в чужбина като проблем, който изисква намесата на Народното събрание. И заяви: „Няма техническа възможност да бъдат изпълнени изискванията на Изборния кодекс по отношение на някои специфични секции – подвижните избирателни секции и секциите в болничните заведения и други места, където секции се откриват в последния момент“.  Цветозар Томов припомни, че ЦИК е отправила такова предложение към парламента още преди година и половина. „Ако има закон, който ни задължава да хвърчим като пеперуди, ние няма да хвръкнем като пеперуди, нали така?“, пошегува се той.  Според Томов, за разлика от предишния опит на ЦИК да осигури машини за гласуване, сега сроковете са достатъчни.  Няколко седмици след като ЦИК бе осъдена от САС да въведе машинно гласуване заради просрочването на неговото въвеждане, ЦИК публикува официална покана за определяне на прогнозна цена, закупуване, наемане и доставка в страната на не по-малко от 12 500 машини за гласуване. Обществената поръчка бе обявена, докато ЦИК обжалва решението на съда. \"Няма пряка връзка между двете. Целта е да се проучат всички разумни възможности за осигуряване на устройствата, тяхната поддръжка и експлоатация\", посочи Цветозар Томов.  ", "date": "2018.08.27", "title": "Цветозар Томов: Машинното гласуване в чужбина и в подвижните избирателни секции е под въпрос"}
{"url": "http://epicenter.bg/article/Targovskiyat-registar-veche-e-napalno-vazstanoven/162217/2/0", "text": "Работата на Търговския регистър и регистър на юридическите лица с нестопанска цел е възстановена напълно от днес, 27 август 2018 г. Това съобщиха от пресцентъра на Агенцията по вписванията.   Всички свързани с регистъра услуги вече са възможни на място в Агенция по вписванията и нейните регионални структури.   От 16.00 часа днес всички функционалности на регистъра, възможни чрез достъп до интернет, също ще бъдат възстановени.  ", "date": "2018.08.27", "title": "Търговският регистър заработи"}
{"url": "http://epicenter.bg/article/2-godishno-dete-pochina--stoyalo-zaklyucheno-chasove-v-kola-v-zhegata/162207/3/0", "text": "Момченце на 2,5 години почина, след като е било заключено в лек автомобил, съобщават от болницата в Сливен МБАЛ \"Д-р Иван Селимински\".   То е починало няколко часа, след като е прието в лечебното заведение.   Трагедията се е разиграла в село Желю войвода, в неделя следобед, когато температурите в района надвишаваха 30 градуса.   Детето е прекарало заключено в автомобила няколко часа. То е било открито в безсъзнание от родителите му, съобщи кметът на Желю войвода Стоян Генов за Sliveninfo.   \"Роднини казаха, че момченцето само се заключило в колата и било намерено от майка си и баща си няколко часа по-късно, но вече в безсъзнание. Те го откарали в болницата, където починало\", коментира кметът на село Желю войвода.   Очаква се със случая да се заеме прокуратурата.    ", "date": "2018.08.27", "title": "2-годишно дете почина, стояло заключено часове в кола в жегата"}
{"url": "http://epicenter.bg/article/Chastnite-veterinari-izlizat-na-protest--ako-darzhavata-ne-im-se-izdalzhi-za-parvoto-polugodie/162233/4/0", "text": "Ветеринарните лекари с частна практика ще започнат национални протести, ако до края на август държавата не им изплати дължимите суми за имунопрофилактика на животните. Те написаха отворено писмо до премиера Бойко Борисов, в което молят за съдействие за решаване на проблемите.   Общо 8 544 600 лева са дължими на ветеринарите за изпълнението на имунопрофилактичната програма на страната. Тазгодишната сума е с 1 милион по-голяма от миналогодишната за същия период. Заработените средства са за първото полугодие до 30 юни, обясни в интервю за предаването \"Преди всички\" на БНР д-р Димитър Цанков, заместник-председател на Българския ветеринарен съюз.   До момента ветеринарите работят за тяхна сметка и са в очакване държавата да им се издължи. „Образно казано, ние дотираме по този начин държавата, защото целогодишно работим, но сме приели този начин на работа. Все пак очакваме всичко да ни бъде изплатено в някакви разумни срокове, но това не се получава. Нямаме сигурност кога ще стане това – дали няма да е септември, октомври, ноември, декември – никой не казва“, коментира д-р Цанков. По договор държавата трябва да възстановява вложените от ветеринарите средства два пъти годишно - през юни и през декември. За тази година обаче плащания все още няма. Средствата са изчислени от Българската агенция по безопасност на храните и предложението е внесено в Министерството на земеделието на 1 август. Ветеринарите чакат провеждане на заседание на Управителния съвет на Фонд „Земеделие“, където трябва да се гласува сумата. На последното такова обаче това не се е случило.   \"Възмутени сме, не очаквахме такъв ход, затова прибегнахме до това писмо\", каза Димитър Цанков по повод отправеното писмо до премиера.  ", "date": "2018.08.27", "title": "Частните ветеринари излизат на протест, ако държавата не им се издължи за първото полугодие"}
{"url": "http://epicenter.bg/article/Lyubomir-Alamanov--21-vaprosa-v-denya-na-natsionalen-traur-/162222/11/0", "text": "Ден на траур. Ужасна трагедия. Съболезнования на близките на загиналите. И дано ранените се оправят и няма повече жертви.  Този път трябва да призная, че комуникациите на институциите бяха навремени. Даваха информация непрекъснато. Така стигнахме до факта, че съответната администрация пет пъти за последната година е писала на една фирма, да оправи пътя. Който тя е изградила. И само след месеци трябва да го ремонтира спешно. Защото може би е опасен. Последният път са писали на 27-и юли. С краен срок за изпълнение 15-и август. Та, да благодарим за изнесената до тук информация и да поискаме отговори на следващите въпроси:  1. Защо една фирма не се подчинява на разпорежданията на съответната администрация?  2. Защо съответната администрация не е алармирала полиция, прокуратура, министър или премиер, може и президент (той щеше да се зарадва), че една фирма не иска да оправи потенциален смъртоносен път?  3. Законът ли не дава тези правомощия, т.е. да искаме промяна на закона?  4. Съответната администрация ли не знае как да накара фирмата, т.е. да поискаме промяна на администрацията?  5. Фирмата ли се прави на всемогъща, т.е. да поискаме специални части, сини каски и Шести американски флот да се намесят?  6. Кой е одобрил и приел този път и как не е видял, че не е с високо качество?  7. Параметрите ли са били занижени по задание или изпълнението е калпаво?  8. Предвидените финанси по проект били ли са достатъчни за качествен път?  9. Ако да, колко би струвал път с лошо качество, каква е разликата с бюджета по проект и къде ли е отишла тази разлика?  10. Някой прави ли анализ на нормата на печалба на тази и други фирми от сектора и дали има връзка със спечелените проекти по ЗОП?  11. Щом този път е проблемен и фирмата не го е оправила, има ли възможност и други пътища, правени от същата фирма, да са потенциални гробища?  12. Някой от съответната администрация прави ли проверка на всички други договори на тази фирма, за да провери дали няма и другаде потенциални проблеми?  13. Даже и всичко по документи да е наред, не би ли било добре някой от съответната администрация да се разходи присъствено и лично до пътищата на тази фирма, за да се увери, че всичко е наред?  14. Някой от съответната администрация може ли да даде списък с пътищата на тази фирма, за да знаем къде какво да очакваме?  15. В момента какви други договори изпълнява тази фирма? Как се осъществява текущият контрол над дейността й?  16. Тази фирма прави ли друго, освен пътища? Ако прави сгради, трябва ли да се притесняваме, че сградите може да паднат?  17. Щом път, направен на принципа: „Правим в срок, а после оправяме проблемите, защото е в гаранция“, е смъртоносен, може ли съответната администрация да гарантира, че други пътища, направени на същия принцип, няма да са пак с проблеми?  18. Много булеварди в София, например, бяха направени и имаха малки проблеми. Бодро беше рапортувано, че фирмите ще отстранят проблемите в гаранционен срок. Трябва ли да се притесняваме за тези пътища?  19. Спомням си, че подобна драма с последващи ремонти имаше с Цариградско шосе. Има ли шанс и Цариградско да се окаже с тежки проблеми?  20. Има ли шанс другите булеварди в София да се окажат с тежки проблеми и да се случи нова трагедия?  21. Колко пъти хора трябва да пускат сигнали, че дясната лента на магистрала \"Тракия\" е в бабуни? Трябва ли да стане трагедия, че да се оправи?  Между другото, сега е моментът фирмата да говори. За да разберем и нейната гледна точка.  Не се заяждам, не хейтя, не обвинявам. Само питам. Задавам тези уточняващи въпроси точно в деня на национален траур. За да намалим шанса за друг траур. И други жертви. Въпросите са абсолютно неполитически. Просто ме е страх. Страх ме е къде живея, как пътувам, какво може да се случи на близките ми. Вас не ви ли е страх?    ", "date": "2018.08.27", "title": "Любомир Аламанов: 21 въпроса в деня на национален траур "}
{"url": "http://epicenter.bg/article/Svilenski--Bez-voyna-i-bedstviya-gubim-nad-700-choveka-godishno--a-drugi-10-000-ostavat-invalidi/162225/11/0", "text": "    - На този етап може би всички трябва да се въздържаме да определяме причината сега и веднага. Нека специализираните органи да си свършат работата така, както трябва. Да направят независимо разследване и по-важното е след това да се направят анализите и да станат ясни наистина причините, за да не се стига за в бъдеще до такива тежки и неприятни инциденти, защото аз съм свидетел вече, а и вие, а и българските граждани, как след всяка катастрофа започваме да говорим за законодателни промени, за това кой е виновен и защо е виновен и до следващата катастрофа. Но никой не задава въпроса какво се случи с предишната катастрофа, какви бяха констатациите, взеха ли се мерки и така от катастрофа на катастрофа, от среща на среща при министър-председателя си минават дните, но за съжаление си отиват човешки животи.   Така че аз слушах представителите на държавата, които всеки в своята компетенция си каза каквото имаше да каже. Притеснително е това, че държавата не може да открие фирмата, която трябва да направи гаранционното обслужване, за да си поправи, ако е било необходимо този участък, както става ясно, че е имало такива констатации, че не е било изпълнено качествено това трасе.   В крайна сметка, когато са разплащали тази услуга, са ги намерили бързо, за да платят милионите, които е трябвало да получат, а сега когато трябва да се възстанови или да се изпълни ангажиментът по гаранционното обслужване, тази фирма изведнъж я няма, изведнъж Министерство на регионалното развитие, разбирам, не може да я открие. И това е проблемът в държавата, ако мога така да кажа – системно неизпълнение или системно неработене на държавните институции. Защото тук в случая как да го приемем това обяснение на министър Нанков „пет пъти търсим фирмата, не можем да я намерим“?   Затворете пътя като не можете да я намерите тази фирма, за да не се пребиват хората по този път. Вие можете да я търсите още 6 месеца, това значи ли че трябва още 6 автобуса да паднат в тази пропаст?   Така че не може винаги да търсим законодателните промени, винаги да търсим вината във водача. Тя сигурно ще бъде изследвана, и ако бъде доказана, който и да е водач ще си понесе съответната отговорност. Но крайно време е държавата като стопанин на пътя да си поеме и тя отговорностите и задълженията, които трябва да изпълнява.   Иначе това ще си го говорим 2-3 дни и ще чакаме следващата катастрофа, когато отново някоя събота и неделя ще има отново извънредни срещи, било то при министър-председателя или при министъра на вътрешните работи.     - Вижте, да загиват по над 700 човека на година от пътнотранспортни произшествия, това е повече от притеснително. Сега не мога да кажа дали за националната сигурност, но със сигурност е опасно за държавата, тъй като ние без война и без никакви природни бедствия губим така без нищо 700 човека и над 10 хиляди или 12 остават ранени инвалиди след такива пътнотранспортни произшествия.   Крайно време е държавата да има политика за справяне с това бедствие, защото го наричам бедствие, защото виждате само за този летен сезон колко загинали хора има, извън тази катастрофа и миналата седмица имаше 7-8 човека при различни ПТП, и никой нищо не прави.   Говори се, ще разделяме Закона за движение на три. Добре, разделиха го на три механично – без никаква философия, без никаква цел, без да е ясно какво се постига, без да има ясни правила или виждания относно младите водачи. Защото предишната катастрофа беше с млад водач, който блъсна две деца, в Петрич мисля че беше. И това никой не го коментира. МВР казва – ние свършихме нашата работа, разделихме закона.   Да, но въпросът не е от 600 члена да направиш три закона по 200 члена, а да направиш така че този закон да работи и наистина да дава резултати. И това нещо го слушаме вече 4 г., че ще има нов Закон за движение по пътищата, а днес решили ускорено през месец септември да бъде приет. Те това го бяха решили и миналия месец.   Ако върнете новините, ще видите че октомври месец отново имаше среща при министър-председателя и им беше казал „до края на годината искам нов Закон за движение по пътищата“. Да, но вече сме септември месец 2018 г., не само че го няма, той просто не е внесен в Народното събрание.   Така не може да продължава и е крайно време ангажираните с проблема институции, народни представители, управление да сядат на масата и да започнем работа, тъй като България не е толкова богата на потенциал, на хора, за да си позволява такива жертви.     - Да, ситуацията наистина е кризисна, ситуацията е в безконтролно в момента положение и трябва да се приеме план, който да е ясно разписан със срокове, с мерки, с цели – какво, защо се прави, със съответните хора, които трябва да отговарят за тези неща, за да може след това да го отчетем. Защото, ще ви дам само един пример – мисля че март или април месец беше голямата катастрофа на АМ „Тракия“ отново с автобус, някой разбра ли до ден днешен каква е причината? Тогава говорехме водачката се е блъснала, шофьорът е излязъл, нямало мантинела, имало мантинела. Но за обществото, за медиите стана ли ясно каква е причината от онази катастрофа, за да не се повтаря? Нищо.   Всичко мина, замина и сега започваме да разследваме тази катастрофа. Добре, ще я разследваме, ще излязат причините, ще излязат виновните.   Но пак казвам, сбъркана е системата, сбъркано е управлението на безопасността в държавата.     - Пътната безопасност по закон е възложена на МВР, съответно на министъра на вътрешните работи, но това не значи, че само той. Пътната безопасност събира поне 4 министерства минимум – това е Министерство на регионалното развитие, където отговарят за пътната инфраструктура, което в случая вероятно е част от проблема, Министерство на транспорта, където касае изправността на пътните превозни средства, компетентността на водачите; МВР, което трябва да контролира спазването на законите и Министерство на образованието, където всички го пропускаме, където е обучителният процес. Там трябва да бъдат разработени програмите за обучение, програмите за безопасност, програмите за това младите хора още в училищна възраст да бъдат обучавани на безопасно движение. И разбира се Министерство на здравеопазването. Виждате, поне 5 министерства са ангажирани.   И аз питам кой от Министерски съвет ги координира тези пет министерства, когато искаме да се борим с това бедствие. Или чакаме, пак казвам, от произшествие на произшествие министър-председателя да ги събира и след това всеки си отива по министерствата и всичко си продължава по старому.  ", "date": "2018.08.27", "title": "Свиленски: Без война и бедствия губим над 700 човека годишно, а други 10 000 остават инвалиди"}
{"url": "http://epicenter.bg/article/Donald-Tramp-zayavi--che-52--ot-amerikantsite-go-podkrepyat/162188/7/0", "text": "Президентът на САЩ Доналд Тръмп заяви, че 52 процента от американците подкрепят действията му на най-висшия държавен пост, предава ТАСС. „Над 90 процента рейтинг на одобрение за вашия най-любим (надявам се) президент в Републиканската партия и 52 процента в страната. Това, въпреки всичките измислени истории от фалшивите медии, опитващи се безкрайно да ме накарат да изглеждам колкото се може по-лош и по-зъл. Вижте истинските злодеи, моля!“, написа Тръмп в социалната мрежа „Туитър“. Според данните на социологическа агенция „Gallup“, публикувани в американския вестник „The Hill“, през месец юни рейтингът на одобрение на Доналд Тръмп на поста президент на САЩ е стигал до 45 процента.      ", "date": "2018.08.27", "title": "Доналд Тръмп заяви, че 52% от американците го подкрепят"}
{"url": "http://epicenter.bg/article/Fenove-pokaniha-Nikol-na-macha-na-Grisho-dovechera--Snimki-/162227/8/18", "text": "Двубоят между Григор Димитров и Стан Вавринка безспорно е голямото дерби на старта на US Open. Българинът и швейцарецът оформиха най-равностойната двойка, заради което подкрепата на феновете може да се окаже решаваща за успеха. Фенове на Григор Димитров се възползваха от това, че любимата му Никол Шерцингер също се намира в Ню Йорк по време на турнира и я поканиха да го подкрепи. Това се случва твърде рядко, откакто двамата са двойка, но с колебливата си игра напоследък, Гришо ще има нужда от помощ от любим човек. Гришо и Никол прекараха няколко часа заедно за разходка в \"Сентръл Парк\", където бяха разпознати от фенове, които се снимаха с тях.   Източник: Блиц", "date": "2018.08.27", "title": "Фенове поканиха Никол на мача на Гришо довечера (Снимки)"}
{"url": "http://epicenter.bg/article/I-britanski-komik-s-obvineniya-kam-Aziya-Ardzhento--Tormozela-go-seksualno/162202/10/99", "text": "Нов обрат претърпя  . Британски  , пише италианският вестник \"Кориере дела сера\", цитиран от Дарик.   , започнал да  . Ардженто му ги пращала, въпреки че знаела, че той си има годеница. Когато той казал на Ардженто да престане, тя се засегнала и казала, че праща подобни голотии на всичките си приятели и те не намирали в това някакъв сексуален подтекст.   Лийч каза, че е решил да разкрие този факт, защото спрямо други хора. Същевременно на италианския вариант на  . Новината все още не е съобщена официално. Шоуто все още не е стартирало.", "date": "2018.08.27", "title": "И британски комик с обвинения към Азия Ардженто, тормозела го сексуално"}
{"url": "http://epicenter.bg/article/Domati-s-oriz--tikvichki-i-maslini-na-furna/162245/9/25", "text": "\r\n \r\n \r\n \r\n \r\n \r\n \r\n \r\n \r\n \r\n \r\n   \r\n \r\n \r\n Оризът се измива добре. Накисва се в хладка вода за 20 минути. \r\n Доматите се обелват и се нарязват на кубчета. \r\n   \r\n   \r\n Лукът се нарязва на ситно и се запържва в 4-5 с.л. олио. Към него се прибавя изцеденият ориз и се запържва, докато оризът стане прозрачен. \r\n   \r\n Сипва се 400 мл гореща вода, посолява се на вкус и се оставя да ври на умерен огън около 10 минути. След това се прибавят доматите и ситно нарязания магданоз, оставя се да ври още 20 минути, докато оризът поеме течността. \r\n   \r\n Преди да се свали от огъня се прибавят доматите, маслините и тиквичките. Ястието се слага в тава и да се пече в умерена фурна. Поднася се със ситно нарязан магданоз. \r\n", "date": "2018.08.27", "title": "Ориз с домати, тиквички и маслини на фурна"}
{"url": "http://epicenter.bg/article/Stivi-Uondar-shte-pee-na-pogrebenieto-na-Kralitsata-na-soul-muzikata/162204/10/99", "text": " който дълги години поддържаше приятелски отношения с  , ще бъде  предаде АП, цитирана от Дарик. Другите оратори ще бъдат бившият главен прокурор Ерик Холдър, музикалният магнат Клайв Дейвис, пасторът Джеси Джексън, кметът на Детройт Майк Дъган, председателят на общинския съвет на Детройт Бренда Джоунс, музикантът Смоуки Робинсън и др. Кралицата на соул музиката  . Траурната церемония ще бъде в църква в Детройт. Франклин ще бъде погребана в местно гробище. Вчера бе разпространен и списъкът на изпълнителите, които ще пеят на погребението. Сред тях са Стиви Уондър, Шака Кан, Фейт Хил и др.   През дългата си кариера  е спечелила 18 награди Грами. През 2005 г. тя получи  - най-високото американско гражданско отличие.   е първата жена, въведена в Залата на славата на рокендрола. През 2008 г. сп. \"Ролинг стоун\" я обяви за най-великата певица в историята.", "date": "2018.08.27", "title": "Стиви Уондър ще пее на погребението на Кралицата на соул музиката"}
{"url": "http://epicenter.bg/article/Svekarvata-i-zalvata-na-Mariya-Ilieva-se-podigraha-s-kultovo-parche-na-pevitsata/162206/10/100", "text": "Забавно, а може би и леко иронично клипче се завъртя в мрежата. На видеото се вижда как свекървата и зълвата на Мария Илиева изпълняват нейния хит с Графа \"Чуваш ли ме\", съобщава \"България днес\".  Двете дами пеят с пълно гърло рефрена \"Помниш ли името ми, пазиш ли номера ми, още ли искаш от мен да ме чуеш, да ме видиш?\".  Сестрата и майката на Георги, от когото Мария роди момче, дори имат хореография и танц към парчето и през цялото време се заливат от смях. Мъжки кикот се чува зад кадър, но не става ясно дали това е бащата на Георги или самият Михайлов, влязъл в ролята на оператор.  Много от последователите в инстаграм приеха видеото като откровена подигравка с БГ поп иконата, особено след като Георги категорично отказа да застане официално като половинка до майката на детето си, а тя постоянно отклонява темата за отношенията им пред медиите.  Странно е, че семейството на Георги по никакъв начин не показва загриженост към бебето –Александър. От профила на сестрата Виктория се виждат множество снимки на деца, но на нито един кадър не присъства племенника. ", "date": "2018.08.27", "title": "Свекървата и зълвата на Мария Илиева се подиграха с култово парче на певицата"}
{"url": "http://epicenter.bg/article/Blago-Dzhizasa-i-Zlatka-Raykova-sa-nay-novata-layfstayl-dvoyka-u-nas/162224/10/100", "text": "Плеймейтката Златка Райкова окончателно се е разделила с годеника си Георги Валентинов. ММА боецът бил ужасно огорчен от блондинката и многобройните й изневери, а това довело до поредица от скандали и необратим край на отношенията им.  Още докато участваше в шоуто за имитации \"Като две капки вода\", Златка сложи рога на годеника си с брата на певеца Борис Дали – Велислав Делибалтов, пише \"Уикенд\".  Плейбоят, по когото блондинката отдавна си падала, бил в публиката на предаването седмица преди полуфинала, за да подкрепи фолк идолът Константин. Райкова веднага го фиксирала с поглед, а след края на изпълнението си го завлякла зад кулисите, където консумирали страстта си.  Слуховете за пикантната авантюра бързо се разпространиха в светските среди и не останали тайна за самия Георги, който се почувствал засрамен и обиден. Вместо да стяга сватба с плеймейтката и отношенията им да процъфтяват, те се разделили с гръм и трясък. Райкова настоявала, че не му е изневерила и се заклела, че това са само клюки, но така или иначе връзката й с Валентинов вече била пропукана.  Проваленият годеж сякаш донесъл облекчение на Златка, която и бездруго не искала да се обвързва с брак. Тя нямала никакво намерение да става примерна съпруга, камо ли да ражда и възпитава деца. Приела предложението на Георги само за да не го изложи в национален ефир, а и за да вдигне рейтинга на шоуто \"Като две капки вода\".  Откакто се изпокарала с ММА боеца, Райкова изобщо не си поплювала и вече е записала ново име в секс тефтерчето си. Актуалната й тръпка бил футболистът Благой Георгиев – Джизъса, който в началото на годината се разведе с рускинята Есмер Омерова. Първоначално спортистът флируваше с тийн звездата Гери-Никол, но напоследък 20-годишната фурия била твърде заета, за да му обръща внимание, а той пък не оставал дълго без женска ласка.  Отлично осведомени източници на \"Уикенд\" издават, че Джизъса и Златка от няколко седмици мачкат чаршафите, въпреки че плеймейтката е приятелка на Гери-Никол. Това не й попречило да омотае Благо, който пък е известен със слабите си ангели и не се е случвало да откаже на красива жена.  Близки до Райкова предполагат, че едва ли от връзката й с футболиста ще излезе нещо сериозно. Двамата само се забавлявали, без да имат каквито и да било очаквания. \"Златка никога не е искала да се обвързва сериозно и сега е доволна, че отново е свободна\", твърдят приятели на плеймейтката.", "date": "2018.08.27", "title": "Благо Джизъса и Златка Райкова са най-новата лайфстайл двойка у нас"}
{"url": "http://epicenter.bg/article/Gala-publikuva-toples-snimka-pred-kaminata--Galeriya-/162240/10/100", "text": "Водещата на \"На кафе\" - Гала, се разсъблече пред камината по време на лятната си отпуска в планината. \r\n \r\n Чаровната плевенчанка, която отморява активно след напрегната работна година, публикува кадър в профила си в Инстаграм, на който е седнала пред камината, в която гори приятен огън, а гърбът ѝ е абсолютно гол. От кръста надолу Гала е покрита с бяла хавлия. Към фотоса тя е написала, че все още е август, но в планината времето е хладно. Вероятно снимката е дело на любимия ѝ Стефан. Двамата се отдадоха на заслужена почивка по света и у нас.   Гала държеше феновете си в течение как прекарва свободното си време, но без да прекалява. Тя леко маркира най-запомнящите се моменти от лятото.   Източник: Дир.бг", "date": "2018.08.27", "title": "Гала публикува топлес снимка пред камината (Галерия)"}
{"url": "http://epicenter.bg/article/Nay-mladata-izpalnitelka-ot--Glasat-na-Balgariya--Yana-Sabanova---na-konkurs-v-Gruziya-/162249/10/0", "text": "Най-младата изпълнителка от четвъртия сезон на музикалния формат “Гласът на България”-   е единствената българка избрана да участва в международния музикален фестивал “Discover Silk Road Star” в грузинския град Батуми.       се съревновава с още 13 изпълнители от Румъния, Турция, Гърция, Полша, Украйна, Китай, Киргизстан, Узбекистан, Русия, Азербайджан, Казахстан, Таджикистан и  Грузия.   Конкурсът се провежда в три тура. В първата вечер всички участници изпълниха световни хитове. Яна Сабанова впечатли международното жури със своята интерпретация на “Man’s World” на Джеймс Браун, вдъхновена от изпълнението на песента от Кристина Агилера.   Макар и само на 16 години, Яна показа изключителен професионализъм на сцената и успя да омае жури и публика с гласа си!   Във втората вечер (27 август) всеки участник във фестивала ще представи на сцената песен на родния си език, а за последния тур музикантите разучават грузински песни.   Канал 3 е медиен партньор на фестивала “Discover Silk Road Star” и ще проследи участието на талантливата Яна до 28-ми август, когато е финалът на конкурса.            ", "date": "2018.08.27", "title": "Най-младата изпълнителка от “Гласът на България” Яна Сабанова - на конкурс в Грузия "}
{"url": "http://epicenter.bg/article/Koi-sa-velikite-balgarki--izvayali-harakterite-i-karierite-na-velikite-si-mazhe/162250/10/0", "text": "„Градски легенди – тайните подбудителки“ така от Къщата на София са нарекли поредното събитие със сладкодумната журналистка Магдалена Гигова.    На 29 август от 19 часа в одухотвореното арт-пространство на „Миджур“ 12  на чаша вино тя ще раздипля истории за велики българки, изваяли характерите и кариерите на збележителните си мъже.   Идеята да се припомни доброто старо време идва направо от публиката, препълнила големия салон и преляла към терасата на 9 август. Тогава Маги Гигова разказа неизвестни факти от историята на квартал Лозенец, където се намира Къщата на София. И най-вече разкри любопитни и дозирано пикантни подробности от живота на някогашните му обитатели – своеобразна енциклопедия „Кой кой е” в българската журналистика, изкуство и литература.   Непознатите детайли от живота на голямата актриса Адриана Будевска, която е изживяла последните си дни в стаите, където звучат тези спомени, въодушевиха присъстващите за предстоящата среща на тема „Великите българи и още по-великите им жени”.   Ако сте сред почитателите на шармантните дами от миналия век (че и по-отдавна), тази сряда че научите историите на:   - Поликсени, съпругата на Стефан Стамболов -  не само по-богата, а и много по-образована и начетена от половинката си.   - Мара Белчева, която продава къщата си (днешният ресторант Before&After), за да плати лечението на Пенчо Славейков в чужбина.   - Екатерина Каравелова, която по време на Сръбско-българската война чуждестранната преса нарича „Екатерина Каравелова е единственият мъж в София”.   -  Сестрата на Гео Милев - Пенка Касабова, подтикнала и шлифовала баса Борис Христов за световна кариера.   -  Мити Ковачева, омагьосала Кемал Ататюрк   - Любица Ивошевич, първата съпруга на Георги Димитров, която всяка сутрин го будела в 5 часа, за да учат заедно   - Евдокия, жената на Богдан Филов. Преди да се омъжи за него е имала блестяща научна кариера като етнограф и от първия си работен ден е превеждала цялата си заплата на читалища и сиропиталища.   Всички са чували фразата „Зад всеки велик мъж стои една велика жена”. И в българската, както и в световната история, доста често фактите добавят характерната за сравнителната степен частичка „по”. Да! Зад повечето велики мъже стои една по-велика жена.   Поради патриархалните нрави преди век у нас тези дами не излизат на преден план, но влиянието върху кариерата и развитието на половинките им е безспорен, но не особено популярен  факт.   На 29 вечерта ще поправим тази несправедливост! А присъстващите ще имат късмета да чуят и песен от тефтерчето на Левски, възродена от трио „Тенорите“, както и да научат за любовта на Апостола към монахинята Евгения.    ", "date": "2018.08.27", "title": "Кои са великите българки, изваяли характерите и кариерите на великите си мъже"}
{"url": "http://epicenter.bg/article/Malka-reporterka-razsmya-Grisho-s-dumite--Ti-si-nay-sladkoto-momche-na-korta-/162237/8/18", "text": "Най-добрият български тенисист Григор Димитров даде интеревю за малката репортерка Брена Шърман, която успя да го разсмее само за няколко секунди. В забавното интервю Гришо разкрива, че освен тенисист и певец, той е и танцьор. Българската звезда най-много обичал да пее хита на Backstreet Boys \"I Want It That Way\".   Брена успя да разсмее Григор, като му каза, че е \"най-сладкото момче на корта\" и го попита дали се наслаждава на славата. Димитров веднага отговори, че се наслаждава на победата.   Източник: Дир.бг", "date": "2018.08.27", "title": "Малка репортерка разсмя Гришо с думите: Ти си най-сладкото момче на корта!"}
{"url": "http://epicenter.bg/article/Trima-ubiti-pri-strelba-v-SASht/162189/7/0", "text": "Няколко души са убити при стрелба по време на турнир за видеоигри в центъра на Джаксънвил, Флорида. Единадесет от присъстващите са били ранени. Сред загиналите е и стрелецът, твърди местната полиция, информира БНР. Заподозреният е идентифициран като 24-годишният Дейвид Кац от Балтимор, който е бил във Флорида специално за участието в турнира. Той е починал на мястото, по думите на шериф Майк Уилямс. Полицията не издирва други заподозрени. Първоначалната информация беше за \"многобройни\" смъртни случаи и много ранени, които са транспортирани в болница. Някои от приетите са в тежко състояние. По-късно цифрата на загиналите варираше между 3 и 4. В момента от местната полиция съобщават, че загиналите са двама, а със стрелеца стават трима. Свидетел на ситуацията твърди, че загубил играч си е изпуснал нервите и е започнал да стреля безразборно. Полицията все още не е потвърдила възможния мотив за престъплението. Някои от ранените са получили своите наранявания в блъсканицата, тъй като много от участниците в турнира са изпаднали в паника от стрелбата и насилствено са си проправяли път навън. Засега инцидентът се разследва като престъпно деяние, а не като акт на тероризъм, заявиха от полицията в Джаксънвил. Офисът на ФБР в Джаксънвил обаче е включил свой екип в разследването. Президентът Доналд Тръмп е бил информиран за ситуацията, каза прессекретарят на Белия дом Сара Сандърс. Държавният глава дори е предложил федерална помощ за овладяването й.    ", "date": "2018.08.27", "title": "Трима убити при стрелба в САЩ"}
{"url": "http://epicenter.bg/article/Merkel-protiv-vazstanovyavaneto-na-voennata-sluzhba/162193/7/0", "text": "Германската канцлерка Ангела Меркел се обяви против идеята да бъде възстановена националната военна служба в Германия, предложена от членове на нейната партия Християндемократически съюз, предаде ДПА. \"Не искам да бъде възстановена националната военна служба\", каза Меркел в интервю пред телевизия А Ер Де.   Военната служба бе отменена в Германия преди седем години. Група представители на ХДС начело с генералния секретар Анегрет Крамп-Каренбауер се обяви за възстановяване на военната служба под някаква форма за навършилите пълнолетие младежи. Но несъгласните с предложението в ХДС и баварския й съюзник - Християнсоциалния съюз, изтъкват, че това ще изисква допълнителни разходи, които ще трябва да бъдат взети от бюджета за отбрана, необходим за модернизиране на армията. Министърката на отбраната Урсула фон дер Лайен, която е член на ХДС, също се обяви против предложението. Наборната военна служба беше отменена в Германия през 2011 г., след като правителството реши, че армията ще бъде професионална, отбелязва ДПА.            ", "date": "2018.08.27", "title": "Меркел против възстановяването на военната служба"}
{"url": "http://epicenter.bg/article/Makron-predstavya-ideite-si-za-po-integrirana-Evropa/162197/7/0", "text": "Френският президент Еманюел Макрон ще произнесе реч на годишната конференция на посланиците в Париж. Очаква се на нея за пореден път да представи част от знаковите си проекти, чиято крайна цел е по-интегрирана Европа.   Те са: единен бюджет в Еврозоната, обща отбранителна политика, данъци за технологичните гиганти и обща политика за мигрантите.   Идеите му обаче ще го противопоставят на мнозина от европейските съюзници на Франция, напомнят анализатори, особено в светлината на случая с кораба \"Дичоти\". Десетки мигранти, които бяха спасени на плавателния съд не бяха допускани да слязат на суша в Италия близо седмица. И в Берлин е планирана годишна конференция на германските посланици, на която ще говори външният министър Хайко Маас. Очаква се той да представи нова стратегия за отношенията със САЩ.    ", "date": "2018.08.27", "title": "Макрон представя идеите си за по-интегрирана Европа"}
{"url": "http://epicenter.bg/article/Temperaturen-rekord--minus-8-5-gradusa-v-Chehiya/162209/7/0", "text": "Рекордно ниска за края на лятото температура от минус 8,5 градуса по Целзий е регистрирана в Южна Чехия. Това съобщи говорителят на Хидрологичния и метеорологичен център на страната Яна Гуйслова, цитирана от ТАСС.   „Рекордни студове за края на август са регистрирани тази нощ над по-голямата част от Чехия. На юг, в района на Шумава, за пръв път бе регистрирана температура от минус 8,5 градуса“, каза тя.   През изминалата нощ в цяла Чехия, с изключение на столицата Прага, температурите са под десет градуса. В районите близо до столицата, където до неотдавна бе силна жега, а в продължение на два месеца термометърът не падаше под 20 градуса, метеоролозите зафиксирали едва 6,5 градуса.   Тази аномалия става на фона на жегите, които бяха обхванали страната до неотдавна. Само до преди няколко дни стълбът на термометрите не падаше под 20 градуса, а горещините мъчеха чехите в продължение на почти два месеца. Рязкото колебание на температурите е предизвикано от глобалното затопляне, смятат метеоролозите. Периодите на горещини и суши стават все по-продължителни, а те се сменят от стремително захлаждане.    ", "date": "2018.08.27", "title": "Температурен рекорд: минус 8,5 градуса в Чехия"}
{"url": "http://epicenter.bg/article/Dzhon-Makkeyn-shte-bade-pogreban-s-darzhavni-pochesti/162210/7/0", "text": "Сенаторът републиканец Джон Маккейн, който почина в събота на 82-годишна възраст, ще бъде погребан на 2 септември на територията на Военноморската академия в Анаполис, щата Мериленд, която той завършва през 1958 година. Това се посочва в изявление на Конгреса. В него се отбелязва, че тленните останки на Маккейн ще бъдат изложени за поклонение в сряда, 29 август, в сградата на законодателния орган във Финикс, Аризона, а в четвъртък, на 30 август, в баптистката църква на града ще бъде организирана мемориална служба.   Сенаторът Джон Маккейн представлява Аризона в Конгреса на САЩ в продължение на цели 35 години. Държавни почести ще бъдат отдадени на ветерана на американската политика и в следващите дни, като в петък, 31 август, тленните останки на Маккейн ще бъдат изложени в Ротондата на Капитолия, а на следващия ден ще се отслужи национална мемориална служба в Катедралата във Вашингтон. Погребението на сенатора ще бъде в тесен кръг в неделя, на територията на Военноморската академия.   Както съобщава вестник „Ню Йорк Таймс“, американският президент Доналд Тръмп няма да присъства на погребението на Маккейн. Според публикацията бившите президенти Джордж Буш младши и Барак Обама ще говорят на церемонията. Планирано е администрацията на Тръмп да бъде представена на траурните събития от вицепрезидента Майкъл Пенс.   За първи път Маккейн е избран за член на горната камара на Конгреса от щата Аризона през 1986 г., а преди това в продължение на четири години е заемал място в Камарата на представителите. В политиката Маккейн влиза след уволнението си от американския флот. По време на войната във Виетнам, той служи в морската авиация и е свален по време на бомбардировките на Ханой. Прекарва повече от пет години в плен, и според американските медии, е бил подложен на мъчения. /ТАСС   ", "date": "2018.08.27", "title": "Джон Маккейн ще бъде погребан с държавни почести"}
{"url": "http://epicenter.bg/article/Vlizat-v-sila-novite-sanktsii-na-SASht-sreshtu-Rusiya-zaradi-sluchaya--quot-Skripal-quot-/162211/7/0", "text": "От днес влизат в сила новите санкции на Съединените щати срещу Русия във връзка със случая \"Скрипал\", припомня БНР. Те предвиждат забрана на доставката на продукция с двойно предназначение и внос на руска територия на чувствителни стоки и технологии. Забранява се още доставянето на електроника, компоненти и технологии, свързани с нефтената и газовата промишленост.  Държавният департамент обаче обяви, че няма да прекрати оказването на помощ на Русия по Закона за чуждестранната помощ от 1961 година. Изключения се правят и за продукция, свързана с космическите полети, както и за операциите за гарантирането на сигурността при полетите от гражданската авиация.    ", "date": "2018.08.27", "title": "Влизат в сила новите санкции на САЩ срещу Русия заради случая \"Скрипал\""}
{"url": "http://epicenter.bg/article/Papata-kam-roditelite-na-homoseksualni-detsa--Ne-osazhdayte--Vodete-dialog--Proyavete-razbirane-/162215/7/0", "text": "Папа Франциск заяви в края на посещението си в Ирландия, че родителите на хомосексуални деца не бива да ги осъждат, да пренебрегват ориентацията им или да ги изхвърлят от къщи, а вместо това да се молят, да разговарят с тях и да се опитат да проявят разбиране, предаде Асошиейтед прес, цитира БТА.   Той заяви пред журналисти: \"Винаги е имало хомосексуални хора и хора със склонност към хомосексуализъм\". На въпрос какво би казал на баща, чието дете току що се е проявило като гей, папата отвърна, че първото нещо, което би посъветвал, е молитва. \"Не осъждайте. Водете диалог. Проявете разбиране и дайте на детето възможност да се изрази\".   Папата добави, че може да се наложи да се потърси психиатрична помощ, ако детето се държи обезпокоително, но е различно, ако става дума за дете, а не за възрастен човек. Той призова родителите да не отвръщат с мълчание. \"Такова дете има право на семейство\", добави той.   \"Толкова страдах, когато разговарях в събота с осем ирландски жертви на сексуални посегателства\", каза папата пред журналисти в самолета, с който отпътува от Дъблин след двудневното посещение в Ирландия.   \"Мисля, че трябваше да изслушам тези осем души. За мен това беше болезнено, но придружено от утешението, че мога да помогна за изясняване на нещата\", каза папа Франциск, цитиран от Франс прес. Той добави, че \"няма да каже нито дума\" за документа от 11 страници с обвинения от бивш служител на Ватикана, че е прикривал сексуални посегателства и затова трябва да подаде оставка. Според папа Франциск журналистите трябва да прочетат внимателно документа и сами да решат дали е достоверен, посочва Ройтерс.  ", "date": "2018.08.27", "title": "Папата към родителите на хомосексуални деца: Не осъждайте. Водете диалог. Проявете разбиране!"}
{"url": "http://epicenter.bg/article/Vulkanat-Etna-otnovo-izrigna/162218/7/0", "text": "Вулканът Етна отново изригна огромни стълбове лава и пепел. Активността на кратера, който се събуди в края на юли, не предизвика евакуация на остров Сицилия.  Властите прецениха, че изхвърлените на 150 метра височина скални отломки не са опасни за населението, но остават в готовност да реагират при необходимост.  Предишното изригване на Етна през март 2017 г. причини нараняване на 10 души след експлозия на магма.  Кратерът е най-големият от трите действащи вулкана в Италия, информира Bulgaria ON AIR.    ", "date": "2018.08.27", "title": "Вулканът Етна отново изригна"}
{"url": "http://epicenter.bg/article/Germaniya-s-nova--quot-trezva-i-kritichna-quot--vanshna-politika-spryamo-SASht/162220/7/0", "text": "Германският външен министър Хайко Маас заяви, че Берлин трябва да предефинира външната си политика спрямо САЩ, чиито нови насоки ще бъдат представени през следващата седмица, съобщават германските медии.  Германският първи дипломат подчерта, че двустранните отношения между Германия и САЩ трябва да бъдат оценени по \"трезв, критичен\" начин.  \"Крайно време е да преразгледаме трансатлантическото партньорство по трезв, критичен и дори самокритичен начин\", подчерта министърът.  Той добави, че за да има силен Европейски съюз, неговите страни членки, и особено Германия, трябва да използват подхода на \"противотежест\" към Вашингтон, за да имат балансирани отношения.  \"Основната цел на нашата външна политика е следователно изграждането на суверенна, силна Европа. Ето защо е абсолютно належащо да укрепим самостоятелността на Европа чрез създаване на платежни канали, които са независими от САЩ, Европейски валутен фонд, а също така независима система SWIFT\", добави той.    ", "date": "2018.08.27", "title": "Германия с нова \"трезва и критична\" външна политика спрямо САЩ"}
{"url": "http://epicenter.bg/article/Kolinda-Grabar-Kitarovich-pya-na-voynitsi-v-Afganistan--Video-/162223/7/0", "text": "Хърватският президент Колинда Грабар-Китарович пя пред войници в Афганистан, написа сръбският в. Блиц, цитиран от Новини.бг  Държавният глава и върховен главнокомандващ на въоръжените сили на най-новата членка на Европейския съюз посети хърватския контингент в азиатската страна.   След официалната част тя вечеря с част от военните и изпълни на масата популярна хърватска песен.", "date": "2018.08.27", "title": "Колинда Грабар-Китарович пя на войници в Афганистан (Видео)"}
{"url": "http://epicenter.bg/article/Iran-otnese-sanktsiite-na-SASht-do-Mezhdunarodniya-sad-v-Haga/162229/7/0", "text": "Иран отнесе санкциите на Съединените щати до най-високата съдебна инстанция на ООН, Международния съд в Хага, предаде Асошиейтед прес.  Целта на Техеран е в крайна сметка санкциите, възстановени с решение на президента на САЩ Доналд Тръмп отпреди няколко месеца, да бъдат отменени.  Иран определи възобновяването на санкциите като \"открита икономическа агресия\", отбелязва АП. Иран внесе иска в Международния съд миналия месец.  Техеран поддържа тезата, че въведените на 8 май от правителството на Тръмп санкции, са нарушение на двустранно споразумение от 1955 г. - Договора за приятелство - регулиращо икономическите и консулските им взаимоотношения.  Днес, на първото заседание в Хага по внесения от Техеран иск, Иран поиска международният съд незабавно да преустанови действието на санкциите, за да защити иранските интереси, докато не приключи делото, в което се оспорва законността на санкциите – процедура, която може да отнеме години.  През май американският президент заяви, че ще оттегли страната си от подписаното през 2015 г. споразумение за иранската ядрена програма и че ще възстанови режима на санкции срещу Техеран. Вашингтон заплаши да наложи санкции и на други страни, ако до началото на ноември те не спрат да внасят ирански петрол.  Иранският представител по делото пред Международния съд Хага Мохсен Мохеби заяви, че решението на САЩ е явно нарушение на договора от 1955 г., защото има за цел \"да навреди във възможно най-голяма степен на иранската икономика\".  Споразумението за иранската ядрена програма от 2015 г. предвижда върху нея да бъдат въведени ограничения в замяна на отменяне на повечето американски и международни санкции.  Документът обаче предвижда времеви ограничения и не се отнася до програмата на Иран за балистични ракети и регионалната му политика в Сирия и на други места.  Именно тези пропуски нееднократно бяха изтъквани от Тръмп като причина да определи споразумението като \"най-лошото, подписвано някога\", отбелязва Асошиейтед прес. ", "date": "2018.08.27", "title": "Иран отнесе санкциите на САЩ до Международния съд в Хага"}
{"url": "http://epicenter.bg/article/Tragediya--Otkriha-udushena-balgarka-v-Ispaniya/162232/7/0", "text": "60-годишна българка е убита в жилището си в град Ориуела, Испания тази сутрин.  Полицията е задържала мъжа ѝ на 57 години, за когото се предполага, че е извършител на зверството. Самият той е позвънил на телефон 112 малко преди 8,00 ч. днес и е признал, че е убил жена си. Пристигналите на място екипи на полицията открили тялото на българката със следи от душене, но без признаци на живот. Екипът на Спешна помощ само е потвърдил смъртта ѝ.  Веднага е активиран протокола за насилствена смърт и за престъплението е докладвано на дежурния съдия, на Съдебната полиция и на криминалистите от местното полицейско управление, които вече разследват случая. Мъжът на жертвата е задържан по обвинение в убийство. Двамата живеели в квартал Vereda Buena Vida - Desamparados, от около 5 години и според съседи, които разкриха, че не са чули викове тази сутрин, взаимоотношенията им били добри.  С това престъпление броят на убитите жени при домашно насилие в Испания от началото на годината вече става 28, според данните на Ministerio de la Presidencia, Relaciones con las Cortes e Igualdad, съобщава novaduma.com. Официална статистика за тези деяния се води от 2003 г., като за 15 години от ръката на своите мъже или приятели животът си за изгубили 952 жени.      ", "date": "2018.08.27", "title": "Трагедия! Откриха удушена българка в Испания"}
{"url": "http://epicenter.bg/article/Kradtsi-smenili-avtomati-na-paragvayskata-politsiya-s-igrachki/162242/7/0", "text": "Крадци в Парагвай задигнали 42 автомата от полицейски склад, съобщи Би Би Си, предаде БНР.   Проверка установила, че автоматичните пушки FN FAL са заменени с дървени или пластмасови реплики.   Инспекцията била наредена, след като такива оръжия започнали да се появяват на черния пазар, където можело да бъдат продадени за до $10 000.   Пушките били сложени в склад, но били годни за експлоатация.   Смята се, че някои от откраднатите се оказали в Аржентина, а други - контрабандно прехвърлени в Бразилия.   Съседна Бразилия отдавна се оплаква, че много от незаконното оръжие, което конфискува, влиза в страната от Парагвай.   Парагвайски медии публикуваха снимки на пушките реплики, като нарекоха станалото „най-срамният скандал“ в историята на полицията на страната.   Пушките били пратени в оръжейна в град Капята, след като силите на реда получили по-нови модели.   Когато първите такива оръжия започнали да се появяват на черния пазар, военните наредили разследване. Те влезли в полицейската оръжейна и проверката открила играчките.   Сменен е полицейският служител, отговарящ за склада, но арести по случая още няма, отбелязва Би Би Си.  ", "date": "2018.08.27", "title": "Крадци сменили автомати на парагвайската полиция с играчки"}
{"url": "http://epicenter.bg/article/Zeehofer--Zashtitata-na-vanshnite-granitsi-na-ES-e-nedostatachna-/162252/7/0", "text": "Контролът и избирателните проверки на германско-австрийската граница ще продължат дотогава, докато Европейският съюз не осигури в достатъчни степен защитата от нелегалните мигранти на своите външни граници. Това заяви германският вътрешен министър Хорст Зеехофер. „Що се отнася до по-нататъшното развитие на ситуацията, ние смятаме, че най-добрият път е, ако ЕС ефективно контролира своите външни граници“, каза той. „Защитата на външните граници в момента е недостатъчна. Докато това е така, ние ще продължим с контрола и избирателните проверки по вътрешните граници“, подчерта Зеехофер. Избирателният граничен контрол беше въведен в средата не септември 2015 г., след значителния наплив на мигранти във ФРГ, които пристигнаха в страната от Австрия. /ТАСС Източник БГНЕС  ", "date": "2018.08.27", "title": "Зеехофер: Защитата на външните граници на ЕС е недостатъчна "}
{"url": "http://epicenter.bg/article/Tramp-i-Merkel-razgovaryaha-po-telefona-za-Siriya--Ukrayna-i-Zapadnite-Balkani/162254/7/0", "text": "Прессекретарят на германския канцлер Ангела Меркел Щефан Зайберт заяви, че тя и президентът на САЩ Доналд Тръмп споделят загриженост по развитието на ситуацията в Сирия и особено около хуманитарната ситуация в провинцията Идлиб, предава Reuters. „Русия е призована да действа като ограничаващ фактор върху сирийското правителство и да предотврати допълнителна ескалация“, заяви Зайберт.  Той допълни, че двамата лидери да провели телефонен разговор, на който са обсъдили и положението в Украйна, Западните Балкани и търговията.  ", "date": "2018.08.27", "title": "Тръмп и Меркел разговаряха по телефона за Сирия, Украйна и Западните Балкани"}
{"url": "http://epicenter.bg/article/Emanyuel-Makron--Evropeyskata-sigurnost-ne-biva-da-zavisi-ot-SASht/162226/11/0", "text": "Френският президент Еманюел Макрон заяви, че европейската сигурност не бива да зависи от САЩ, предаде Асошиейтед прес. В реч в Париж пред френските посланици Макрон каза, че от европейците зависи да гарантират сигурността на Европа и че сътрудничеството в областта на сигурността трябва да включва всички европейски държави и Русия, при условие че има напредък с Москва по въпроса с Украйна.  Словото имаше за цел да начертае пътна карта за френската дипломация през следващата година.  Френският президент представя днес своята пътна карта, поставяйки Европа в центъра на дипломатическата си дейност, девет месеца преди европейските избори, на които той се надява да спре световната вълна на нов възход на национализма.  Привърженик на многостранния подход, Макрон ще припомни своите цели за ЕС: бюджет на еврозоната, Европа на отбраната, европейско облагане с данъци на големите компютърни форми и обща политика за мигрантите.  Миналата година френският президент беше приветстван като спасител на ЕС.  Амбициите му обаче се сблъскаха с инерцията на един съюз на страни с често разминаващи се интереси.  Тези големи проекти се сблъскват с популистки и националистки правителства от Източна Европа до Италия, с отказа на богатите северни държави да плащат за останалите, с данъчната конкуренция между 28-те страни членки и с опасенията от приток на мигранти, без да забравяме трудните преговори за брекзита.  Дори германската канцлерка Ангела Меркел, която е традиционна съюзничка, беше отслабена от сполетелите я на изборите несполуки.  Макрон започва мини обиколка в Европа, за да търси съюзници.  Утре той отлита за три дни в Дания и Финландия. За една година той е посетил повече от половината от европейските си колеги.  Очаква се днес Еманюел Макрон да припомни световните си приоритети: сигурността, борбата срещу тероризма, \"световните обществени блага\" (климат, образование, помощ за развитието...) и, в по-национален план, атрактивността на Франция и на франкофонията.  От миналата година насам \"светът се промени много с възхода на национализма и кризата на мултилатерализма. Трябва да бъдем още по-динамични, за да се приспособим към тези промени\", признават съветници от Елисейския дворец.  Прегръдките и целувките не постигнаха нищо: американският президент Доналд Тръмп напусна Г-7 и споразумението за иранската ядрена програма, започна световна търговска война и поиска от Европа големи суми, за да запази НАТО.  В самата Европа Унгария, Полша, а сега и Италия, водят евроскептична и антимигрантска политика, което принуждава Париж да търси \"прогресивна дъга\", за да им се противопостави.  \"Ако трябва да обобщя, в основата са Макрон, Меркел и (Педро) Санчес в Испания, т. е. тези, които си казват, че пред нас стои европейско бъдеще... и онези, които казват, че не, трябва да се обърнем към самите себе си, защото сами ще се справим по-добре\", в случая, \"Орбан и Салвини\", унгарският премиер и италианският вътрешен министър, обясни вчера Ришар Феран, председател на парламентарната група на партията на Макрон.  Това лято десетина страни членки на ЕС, включително Франция, Германия и Испания, трябваше да си разпределят спешно мигранти, които Рим отказа да приеме. Дискусиите за създаване на устойчив координиран механизъм се сблъскват с отказа на Италия, която в петък заплаши да прекрати вноските си в бюджета на ЕС.  Съзнавайки, че опозицията във Франция иска да превърне европейските избори през май в \"референдум срещу Макрон\", както вече обяви лидерът на движението \"Непокорна Франция\" Жан-Люк Меланшон, Макрон ще трябва да покаже също, че международните му усилия са от полза за французите.  \"Няма никакво противоречие между реформите във Франция и международните действия\", според френското президентство.  Загуба на динамика  \"Европейското досие загуби много от динамиката си\" през последната година, отбелязва Клер Демесмей от германския Институт за външна политика, а Франсоа Есбур, председател на Международния институт за стратегически изследвания в Лондон, се пита дали Макрон \"ще успее да накара Европа да се раздвижи\", преди да бъдат постигнати големи компромиси до края на 2019 година.  \"(Макрон) е единственият лидер в Европа днес, но (той) не може да бъде лидер сам\", добавя Есбур. Необходимо е \"Франция и Германия да вървят заедно\".  Ангела Меркел впрочем все още е отслабена от изборния си неуспех миналата година.  \"Ако в средата на 2019 г. се констатира, че няма начин мастодонтът да тръгне напред, ще има проблем със стратегическата ориентация на неговия петгодишен мандат\", предупреждава Есбур.  По въпроса за мигрантите и Европа, която защитава, \"Еманюел Макрон се нуждае от резултати, а не само от амбиции, за да има какво до покаже на европейските избори\", подчертава Манюел Лафон-Рапнуй от института за анализи Европейски съвет за външни отношения.   ", "date": "2018.08.27", "title": "Еманюел Макрон: Европейската сигурност не бива да зависи от САЩ"}
{"url": "http://epicenter.bg/article/Boyan-Chukov--Prodalzhava-bitkata-na-Donald-Tramp-s--quot-dalbokata-darzhava-quot--v-SASht/162231/11/0", "text": "Опитите Доналд Тръмп да бъде елиминиран от Белия дом по някакъв начин ще продължат. Това каза за предаването „12+4“ по „Хоризонт“ анализаторът Боян Чуков по повод евентуалната процедурата по импийчмънт на президента на САЩ:   „За съжаление, европейските медии повтарят по един много глупав начин антитръмповската пропаганда, която е изработена в щаба на Хилари Клинтън. В момента няма нито политическа обстановка, нито има някакво правно основание да се говори за импийчмънт. Това го лансират хората на Хилъри Клинтън и то не е основано на никакви конкретни факти, които биха довели до този резултат. Виждаме, че Доналд Тръмп много мощно контраатакува. Той е лишил от допуск до секретни на Джон Бренън. Тръмп иницира проверка за Джеймс Коми – на ФБР бивш началник… директора на разузнавателната общност…“.   Лишаването от допуск до класифицирана информация означава, че високопоставените длъжностни лица не могат да говорят пред медиите без да получат разрешение от компетентните органи в Съединените щати, обясни той:   „Виждате, че по този начин едни от основните му противници са блокирани. Самата щаб-квартира на Хилари Клинтън в Бруклин се е превърнала в щаб на дълбоката държава в Съединените щати. Разузнавателната общност в САЩ е по-скоро към Клинтън, но военните в Съединените Щати са твърдо зад гърба на Доналд Тръмп. Той е поддържан много категорично от Джоузеф Дънфорд - председател на Обединения комитет на началниците на щабовете. Другото, което не може да се разбере от тези общи клишета, които вървят за Съединените щати, е че там се води една много тежка религиозна война“.   Тръмп символизира религиозния съюз на християнските църкви – православна, католическа англиканска и презвитерианска, обясни Чуков и добави, че Хилари Клинтън „има план да ликвидира християнството в глобален план“. Президентът все още не е овладял всички лостове в САЩ и продължава битката си с \"дълбоката държава\", убеден е анализаторът. Нещата ще бъдат по-ясни след изборите на 6 ноември, допълни той.   Покойният Джон Маккейн и двама негови колеги са идвали в България по времето на Пламен Орешарски, за да спрат проекта „Южен поток“, припомни анализаторът.   „Те го направиха по един абсолютно брутален начин, но така или иначе постигнаха да това, за което бяха дошли“.   В Сирия се очакват нови провокации, коментира още Чуков. Една от тях е публикуването на информации, че в страната са вкарани определени количества хлор и са задействани джихадисти групи   „Проблемът обаче е следният – това го играхме няколко пъти. Това от 2013 година се разиграва постоянно. В този случай вече зависи от сирийска страна, а и от руснаците, които също имат военно присъствие там, по какъв начин би могло да бъде парирано това“.   Санкциите, наложени заради случая „Скрипал“ от САЩ, са подействали оздравително на руската икономика и са възстановили цели сектори в промишлеността и селското стопанство, коментира Чуков. Нараснал е и износът на зърнени храни от страната.   „Това многовекторно раздаване на удари от страна на Вашингтон консолидира тези страни, които са засегнати от американските санкции. Не считам, че Китай и Русия взети заедно няма да устоят на американските атаки. Нещо повече - Америка ще пострада в дългосрочен план, въпреки че в краткосрочен план Доналд Тръмп постигна своята цел в момента с наложените санкции и то не само срещу Русия, а срещу Европа и редица други страни – външнотърговският баланс на Америка, който беше отрицателен, е възстановен и изкаран на нула“.  ", "date": "2018.08.27", "title": "Боян Чуков: Продължава битката на Доналд Тръмп с \"дълбоката държава\" в САЩ"}
{"url": "http://epicenter.bg/article/Treys-Grup--remontirashta-patya-v-Iskarskoto-defile--gubi-ot-tsenata-na-aktsiite-si/162234/4/0", "text": "Цената на акциите на \"Трейс Груп Холд\" АД паднаха след трагичния инцидент край Своге, при който загинаха 17 души, а 21 са ранени. Четирима от настанените в болница са в критично състояние.  Холдингът, който е сред основните изпълнители на ремонта на пътния участък губи 20,88 процента от стойността на акциите си от началото на годината. За второто тримесечие на годината \"Трейс Груп Холд\" отчита приходи от 74,2 млн. лв. и печалба от почти 8,8 млн. лв., показва неконсолидираният отчет.  Една от посоките, в които върви разследването на прокуратурата, е за некачествена износваща настилка (най-горният слой асфалт), която не дава добро сцепление. Вследствие на това автомобилите губят контрол. Сигнали са подавани пет пъти до компанията-изпълнител, но тя не е извършила ремонт.  От \"Трейс Груп Холд\", водещ партньор в обединението ДЗЗД \"Трейс Своге\", което изпълнява ремонта, разпрати съобщение, в което твърдят, че \"цялостната рехабилитация на пътя е извършена съгласно проекта и Техническата спецификация\".  \"Изпълнението е по стандарта на инженерите консултанти FIDIC, т.нар. Червена книга. По този стандарт изпълнителят е длъжен да съгласува всичко с Инженера - известната британска международна инженерно-консултантска компания - Mott Macdonald. Рехабилитацията се извърши по проект \"Транзитни пътища\", чийто инструментариум не позволява на проектантите и изпълнителя да променят вече съществуващото трасе\", посочват още оттам.  И допълват, че рехабилитацията е започнала на 29 септември 2011 г., а асфалтовите настилки са изпълнение през 2014 г., когато и пътят е пуснат в експлоатация. Акт 16 е издаден чак през 2016 г. откогато тече и гаранционният срок. Според заданието на обществената поръчка от АПИ и подписаният след спечелване на търга договор, рехабилитацията на 81,779 км. от Искърското дефиле е осъществена за 22,9 млн. лв. без ДДС.  Вече са взети и проби от асфалта. Тази сутрин министърът на регионалното развитие Николай Нанков заяви пред НоваТВ, че ще стартира процедура по привеждане на банковата гаранция на изпълнителя.  \"Трейс Груп Холд\" е сред най-големите изпълнители на обществени поръчки в областта на пътната инфраструктура у нас. Освен това дружеството работи и в Сърбия, където участва в строителството на част от Коридор №10 и други, а наскоро отваря офис и в Германия.  Компанията е спечелила 108 поръчки за почти един милиард лева. Отделно дъщерни дружества също са изпълнявали множество проекти.  \"Трейс\" участва в строителството на софийското метро, както и редица важни пътни артерии в столицата като бул. \"Цариградско шосе\", ул. \"Монтевидео\", бул. \"Витоша\", на АМ \"Хемус\" и \"Тракия\", на обходните пътища на Враца и Монтана и редица други.   ", "date": "2018.08.27", "title": "Трейс Груп, ремонтираща пътя в Искърското дефиле, губи от цената на акциите си"}
{"url": "http://epicenter.bg/article/Razsledvashti-i-zhandarmeriya-vlyazoha-v-sgradata-na--Treys-grup--v-Sofiya/162241/4/0", "text": "  Разследващи и жандармерия влязоха в сградата на „Трейс груп” в столичния кв. „Лозенец”, предаде bTV. Именно тази фирма е отговаряла за трасето, на което се случи тежката катастрофа с автобус край Своге.   Следователите изнесоха документация на фирмата, като служителите им са оказали пълно съдействие на разследващите.     Междувременно на редакционната поща на bTV се получава официално съобщение от компанията, че ще дадат пресконференция относно катастрофата край Своге в утрешния ден. По-късно от „Трейс груп” съобщиха, че пресконференцията се отлага заради започналото разследване.   От проверките на различните министерства, както и на прокуратурата, във връзка с катастрофата на автобус край Своге, при която загинаха 17 души, стана ясно, че „Трейс груп” е отговаряла за ремонта на трасето, където автобусът се е преобърнал. Те са били предупреждавани многократно от АПИ за лошото състояние на пътя и за нуждата да бъде извършен ремонт, но това така и не се е случило.   По-рано днес от фирмата разпространиха официална позиция, в която посочват, че не носят вина за инцидента, тъй като асфалтовата настилка е положена през 2014 г., а пътят е пуснат в експлоатация същата година, но приет през 2016 г.  ", "date": "2018.08.27", "title": "Разследващи и жандармерия влязоха в сградата на „Трейс груп” в София"}
{"url": "http://epicenter.bg/article/Nikolay-Mihaylov--Vazlozhitelyat-i-proektantat-opredelyat-kak-da-se-remontira-patyat/162246/4/0", "text": "Не строителната фирма, а Агенция „Пътна инфраструктура“ определя как да се ремонтира и строи пътят София – Своге, където в събота стана тежката катастрофа със 17 жертви. Това коментира за Дарик председателят на Надзорния съвет на холдинга „Трейс груп“ Николай Михайлов.   Той обаче отбеляза, че възложителят в лицето на Агенция „Пътна инфраструктура“ и проектантът по проекта определят как да бъде извършен ремонтът. „Аз не одобрявам изграждането на бордюри до пътното платно особено в такъв рисков участък, където стана катастрофата“, допълни още Михайлов.   Според него при запрашаване на пътя, а след това и при дъжд, мръсотията, която се събира край бордюра, може да намали допълнително сцеплението между гумите и пътното платно. Ремонтът на пътя София – Своге е извършен от дъщерната фирма на холдинга – „Трейс Своге“. От края на юни фирмата е закрита, а капиталът прехвърлен в друго дружество.   В договора за ремонт на пътя Своге – София няма изискване какво трябва да бъде сцеплението на трасето, каза Михайлов. \"Първо, възможно е да има износване на пътната настилка. В конкретния договор, в документацията няма критерий какво трябва да бъде сцеплението по време на изпълнението. Когато са минали четири години, каквото и да е било сцеплението при нов път, след това то се променя драстично по време експлоатацията. Тук има един голям проблем, защото този път е правен по критериите и нормативните документи за второкласен път, като се е имало предвид, че не е толкова натоварен по времето, когато са правени проектите. Ако строителят е направил пътя преди четири години, проектите са правени няколко години преди това. Разбирате ли, когато е правен проектът, заданието за този път може би са минали поне седем-осем години. Тогава са заложени съвсем други критерии.   В последните две-три години вследствие на ремонта на магистрала Хемус транспортен трафик, основният товарен трафик минава през този път. Тоест в един момент пътят от второкласен се оказва първокласен с много тежък трафик. В тази обстановка, при леви наклони и при тежък трафик много по-бързо се износва самата настилка\", каза Михайлов.   Възложителят и проектантът определят стандарта и качеството на ремонта, а не строителят, допълни Михайлов. \"В конкретния случай вероятно се е получил и друг проблем. Гледах снимки, понеже не съм в София, че в участъка на катастрофата има бордюр. Пътните специалисти сме изключително против изграждането на бордюри по пътищата, защото те са голям проблем на безопасността, но такива са нормите на проектиране в момента\", каза Михайлов и допълни: \"Около бордюра се натрупват праховидни частици. Те особено с смесени с изгорелите газове на тежките автомобили, образуват филм, който е плъзгаш. И когато завали дъжд, този филм започва да работи и може в участъци, особено в участъци с наклони, където се е образувал такъв филм, коефициентът на сцепление да падне много по тези причини, не защото самата настилка има нисък коефициент на сцепление\", обясни Михайлов.   Той е на мнение, че трябва да се променят критериите за строителство, особено след климатичните промени в последните години и честите обилни валежи, които също се отразяват на трасетата в страната.  ", "date": "2018.08.27", "title": "Николай Михайлов: Възложителят и проектантът определят как да се ремонтира пътят"}
{"url": "http://epicenter.bg/article/BSK--Vse-oshte-ne-se-znae-dali-dannite-v-Targovskiya-registar-sa-vazstanoveni/162251/4/0", "text": "От БСК разпространиха съобщение, в което се посочва удовлетворение от това, че Търговският регистър е възобновил работата си. Но в същото време се посочва, че много въпроси остават без отговор.   Все още не е ясно дали цялата съществуваща в регистъра информация е възстановена и дали е гарантирана нейната конфиденциалност, предупреждават от работодателската организация.   „За пореден път в ситуация на криза действията на държавата бяха неубедителни, палиативни, пожарогасителни, а обяснението е „технически проблем“. За огромно съжаление, публичната дискусия (вкл. в пленарната зала на Народното събрание) се фокусира върху търсенето на виновник, а не върху търсенето на причините за проблема. Виновни със сигурност има и те трябва да понесат съответната отговорност – не само политическа, а административна и наказателна! Но много по-същественият въпрос е как държавата ще гарантира, че подобни сривове няма да се случват в бъдеще и че обществените системи и регистри са надеждно защитени“, се казва още в становището.   Остойностяването на претърпените вреди и пропуснатите ползи е практически невъзможно, смятат от БСП От БСК завършват, че обществото очаква да се изяснят причините за срива в регистъра, както и виновните за това.            ", "date": "2018.08.27", "title": "БСК: Все още не се знае дали данните в Търговския регистър са възстановени"}
{"url": "http://epicenter.bg/article/-quot-Treys-grup-quot--sled-aktsiyata-na-sledstvieto--/162253/4/0", "text": "В централния ни офис следователи от Национална следствена служба извършиха проверка във връзка с изнесените вчера данни от Главния прокурор, касаещи разследването на състоянието на Път II-16 Елисейна - Своге. Това съобщиха от „Трейс Груп Холд“ АД. Представители на Холдинга са оказали пълно съдействие на следователите за набавяне на цялата необходима документация, касаеща проектирането, възлагането, изпълнението и приемането на обекта: „Проект Транзитни пътища V, ЛОТ 17, II-16 Мездра-Елисейна-Нови Искър“. От „Трейс Груп Холд“ АД изразяват готовност за цялостно съдействие на разследването.     ", "date": "2018.08.27", "title": "\"Трейс груп\" след спецакцията: Оказваме цялостно съдействие на разследващите"}
{"url": "http://epicenter.bg/article/Pocherpena-sofiyanka-pomlya-4-parkirani-koli-na-kamping--quot-Kavatsi-quot--i-se-opita-da-izbyaga/162208/3/0", "text": "37-годишна пияна софиянка помля с автомобил \"Мицубиши Каризма\" 4 паркирани коли на къмпинг \"Каваци\" край Созопол и се опита да избяга, съобщиха от МВР, пише Dir.bg.   В Районно управление - Созопол е получено съобщението за пътния инцидент, предизвикан от лекия автомобил, който е с плевенска регистрация и е напуснал местопроизшествието. Своевременно е локализирано местонахождението на автомобила, като той е спрян за проверка на пътя от к-г \"Каваци\" към Созопол. Установено е, че \"Мицубиши\"-то е управлявано от 37-годишната Д.Г. от софийскито село Волуяк.   Дамата е тествана за употреба на алкохол, като дрегерът отчел - 1,53 промила. Отказала е да даде кръвна проба за изследване. Задържана е за срок от 24 часа. По случая е образувано бързо полицейско производство.   Това е втори подобен случай за това лято с жена зад волана под влияние на опиат. В началото на сезона пловдивчанката Габриела Медарова блъсна 10 паркирани коли в Пловдив, като в кръвта й бяха открити следи от наркотици и алкохол.  ", "date": "2018.08.27", "title": "Почерпена софиянка помля 4 паркирани коли на къмпинг \"Каваци\" и се опита да избяга"}
{"url": "http://epicenter.bg/article/Chelen-udar-vze-dve-zhertvi-kray-plovdivskoto-selo-Popovitsa/162219/3/0", "text": "Тежка катастрофа взе две жертви край пловдивското село Поповица. В района са се сблъскали челно две коли.   На място са загинали двама пътници от първата кола – 25-годишен мъж и 21-годишна жена. В болница е шофьорът на втория автомобил, съобщи bTV.   Сигналът е от 10:40 ч. днес. До приключване на огледа е затворен за движение участъкът между Чешнегирово и Поповица.   Обходен маршрут е Болярци – Асеновград – Пловдив. Полицейски екипи насочват автомобилите.  ", "date": "2018.08.27", "title": "Пак смърт на пътя! Челен удар взе две жертви край пловдивското село Поповица"}
{"url": "http://epicenter.bg/article/Prokuraturata-privleche-kato-obvinyaem-shofyora-na-avtobusa--koyto-katastrofira-kray-Svoge/162221/3/0", "text": "Окръжна прокуратура-София привлече Григор Григоров като обвиняем в извършване на престъпление по чл. 343 ал. 4 вр. ал. 3 б. „Б“ пр. 2 вр. ал. 1 б. „В“ вр. чл. 342 ал. 1 пр. 3 от Наказателния кодекс. Това съобщиха от пресцентъра на прокуратурата.   Той е обвинен в това, че на 25 август 2018 г. в гр. Своге, София област, на път 2 -16, при управление на автобус МАН, с посока на движение Своге – София, е нарушил правилата за движение по пътищата – чл. 21 ал. 2 от Закона за движение по пътищата: „При избиране на скоростта на движение на водача на пътно превозно средство е забранено да превишава 40 км/ч, сигнализиран с пътен знак В 26“ и по непредпразливост е причинил телесна повреда на повече от едно лице и смъртта на повече от едно лице – 16 лица и случаят е особено тежък.   Повдигането и предявяването на обвинението е извършено вчера, 26.08.2018 г., късно следобяд. С постановление на наблюдаващия прокурор обвиняемият е задържан за срок до 72 часа, за осигуряване на явяването му пред съда за определяне на постоянна мярка за неотклонение. Към настоящият момент задържането се изпълнява в условията на болнично заведение, където Григоров е на лечение.   С постановление на главния прокурор разследването по делото е възложено на Националната следствена служба, където то се осъществява от екип от следователи. В рамките на днешния ден предстоят допълнителни огледи. В същото време, следователи осъществяват изземване на относими към разследването документи от МРРБ, Агенция „Пътна инфраструктура“, Агенция „Автомобилна администрация“ и търговското дружество – изпълнител на ремонта на пътния участък.  ", "date": "2018.08.27", "title": "Прокуратурата привлече като обвиняем шофьора на автобуса, който катастрофира край Своге"}
{"url": "http://epicenter.bg/article/Izteglyat-katastrofiraliyat-avtobusa-ot-dereto/162236/3/0", "text": "Временно е ограничено движението по път II-16 Своге - София в двете посоки поради извършване на оглед от прокуратурата на мястото на тежкото пътно-транспортно произшествие от събота и изтегляне на катастрофиралия автобус. Това съобщиха от пресцентъра на Агенция \"Пътна инфраструктура\".   Движението се осъществява по обходен маршрут: път III-164 Своге - Искрец - път II-81 Костинброд - София.", "date": "2018.08.27", "title": "Изтеглят катастрофиралия автобуса от дерето"}
{"url": "http://epicenter.bg/article/NAP-zatvori-akvaparka-v-s--Ravadinovo--ne-izdavali-kasovi-belezhki/162238/3/0", "text": "НАП затвори аквапарка в с. Равадиново. Това съобщи Христо Узунов, говорител на Националната агенция по приходите – Бургас, предаде каза за радио „Фокус“.   По думите му до мярката се стигнало заради неподаване на информация от фискалните устройства на аквапарка към сървърите на Националната агенция по приходите.   „Всеки фискален апарат трябва да е свързан със сървара на НАП, за да имаме информация за извършваните продажби. Обектът е наблюдаван от звеното за фискален контрол – Бургас и е установено, че такава информация не се подава, поради което става дума за укриване на обороти. Затова и се наложи мярката за запечатване на търговския обект“, каза още Узунов.", "date": "2018.08.27", "title": "НАП затвори аквапарка в с. Равадиново, не издавали касови бележки"}
{"url": "http://epicenter.bg/article/Dete-e-s-mozachno-cherepna-travma--a-drugi-dve-sa-v-bolnitsa-sled-katastrofa/162248/3/0", "text": " Катастрофа между лек и товарен автомобил е станала на пътя Самоков–Шипочане, едно дете е с черепно-мозъчна травма. Това съобщиха от пресцентъра на ОДМВР-София, предаде агенция „Фокус“.   По първоначална информация водачът на леката кола е загубил контрол над управлението, влязъл е в насрещната лента за движение, и се е ударил в товарния автомобил. В камиона е пътувал само водачът, а в лекия - шофьорът, съпругата му и три деца.   Децата са закарани в болницата в Самоков. Едно от тях е 7-годишно и е с черепно-мозъчна травма. Шофьорите са изпробвани за алкохол и пробите са отрицателни. Сигналът за катастрофата е получен в 15.32 часа.   Движението в района е затруднено.  ", "date": "2018.08.27", "title": "Дете е с черепно-мозъчна травма, а други две са в болница след катастрофа"}
{"url": "http://epicenter.bg/article/Zhertvite-na-katastrofata-kray-Svoge-stanaha-17/162228/2/0", "text": "Жертвите на тежката катастрофа с автобус край Своге станаха 17. Жена с инициали С.К. е починала при транспортирането й към лечебните заведения след инцидента. Тя е закарана директно в Катедрата по съдебна медицина в София. Разпозната е от близките си в неделя вечерта, съобщи Нова телевизия като се позова на прокуратурата.   По-рано днес от прокуратурата съобщиха, че е повдигнато обвинение на шофьора на автобуса Григор Григоров. Той е обвинен за причиняване на смърт по непредпазливост. Нарушил е правилата за движение по пътищата, като е превишил ограничението от 40 км/ч в пътния участък, сигнализиран със знак за това. Така по непредпазливост е причинил смъртта на 17 души и е ранил повече от едно лица.   Григоров е задържан за срок от 72 часа. В момента задържането се изпълнява в условията на болнично заведение, където той е на лечение.   Междувременно в Световрачене, откъдето са почти всички загинали в тежката катастрофа, се отслужи молебен. От вторник до края на седмицата на гробищата в селото ще бъдат погребани жертвите на трагедията. Сред жертвите е и 13-годишно момче, което заедно с баба си и вуйчо си е пътувало на злополучната екскурзия.  ", "date": "2018.08.27", "title": "Жертвите на катастрофата край Своге станаха 17"}
{"url": "http://epicenter.bg/article/Stolichna-obshtina-poema-razhodite-po-pogrebeniyata-na-vsichki-zaginali-v-tezhkata-katastrofa/162230/2/0", "text": "По предложение на кмета на София Йорданка Фандъкова Столична община ще поеме разходите за погребение на всички загинали в тежката катастрофа край Своге, за които днес е обявен Ден на национален траур. Всички жертви са жители на Столична община, посочват от общината.  Най-много загинали – 15 са от софийското село Световрачене, където днес в църквата \"Св. Безсребърници Козма и Дамян\" бе отслужена заупокойна молитва за паметта на загиналите. На църковната служба присъстваха кметът Йорданка Фандъкова, кметът на Световрачене Светла Николова и на район Нови Искър Даниела Райчева.  За възстановяването на пострадалите се организира кръводарителска акция. Общинската Първа МБАЛ – София, съвместно с Националния център по трансфузионна хематология /НЦТХ/ и подкрепата на МЗ организира кръводарителска акция. 15 тежко пострадали са настанени в болниците \"Пирогов\", ВМА, \"Св. Анна\" и \"Царица Йоанна\", като някои са с опасност за живота. Необходимостта от кръв и кръвни биопродукти за тях е ежедневна.   ", "date": "2018.08.27", "title": "Столична община поема разходите по погребенията на всички загинали в тежката катастрофа"}
{"url": "http://epicenter.bg/article/Volen-Siderov-s-komentar-za-tragediyata-kray-Svoge-/162235/2/0", "text": "Лидерът на \"Атака\" и председател на ПГ на \"Обединени патриоти\" Волен Сидеров изля във фейсбук възмущението си, свързно с коментарите по трагедията край Свое. \"Дай му катастрофи на нашенеца! Не хубави неща, не! Мед и масло, бира и водка да текат от чешмите, ще намери кусур – я кранчето не работи както трябва и не пуска колкото на съседа, я бирата в чешмата на депутатите е по-хубава…\", започва публикацията си лидерът на \"Атака\". Това е първият коментар на Сидеров на трагедията. Той е гневен на тези, които от сутрин до вечер се занимават с катастрофата в Искърското дефиле.      ", "date": "2018.08.27", "title": "Волен Сидеров с коментар за трагедията край Своге: Колко много специалисти по катастрофи има у нас!"}
{"url": "http://epicenter.bg/article/Ministar-Nankov-zagubil-priyatelka-v-katastrofa-predi-3-godini/162194/2/0", "text": "Министърът на регионалното развитие и строителството Николай Нанков даде да се разбере, че държавата ще съди фирма \"Трейс\", изпълнител на ремонта в Искърското дефиле. Нанков, който бе гост в предаването \"Здравей, България\" по Нова телевизия подробно обясни, че фирмата не се е съобразила с предписанията да отстрани дефектите по некачествено извършения ремонт. Още вчера при сбирката на властта при премиера Бойко Борисов строителният министър обяви, че фирмата имала пет предписания да поправи ремонта и ги игнорирала. На 19 август, поясни министърът, се разбира в АПИ, че пътят не е отремонтиран, както е било предписано. Затова Нанков гарантира, че сега всички длъжностни лица, отговорни за пътя, ще понесат своята отговорност. Сега  държавата ще стартира дела, за да си търси правата от фирмата.   „Знам, че всички хора и цялата общност очакват справедливост,“ заяви в предаването \"Здравей, България\" министър Николай Нанков. Той сподели, че също е губил свои много близък в ПТП и е запознат със ситуацията. Доста трудно, но все пак разкри -  загубил е най-добрата си приятелка в челна катастрофа преди три години в участък, където в момента се строи магистрала. „Затова гарантирам и в лично и в служебно качество, че ще има справедливост“, бе категоричен министър Нанков.   Той обясни, че през 2011 година е подписан договор за ремонта на този участък от пътя София-Своге  – там са посочени както ангажиментите и всички дефекти, които трябва да бъдат отстранени от изпълнителя. Този опасен асфалт е положен през 2014 г.   Има възлагане на строителство, увеличен бюджет по договора за ремонта. Отделно на това, пътят се  въвежда в експлоатация две години след полагането на асфалта, което е необяснимо.   Той е приет от 20-членна държавна комисия без нито една забележка, което наистина е притеснително, защото само няколко месеца след това се констатират зачестили ПТП-та точно в тази отсечка, където е станала катастрофата вчера. Тогава се поставя и знак за повишена концентрация на ПТП, посочи Нанков. Той гарантира, че всички длъжностни лица със своето действие или бездействие в тази ситуация ще понесат своята отговорност. „Защо е предписан този асфалт и приет по този начин е работа на процесуално-следствените органи да установят причината за това. Ние ще окажем пълно съдействие”, допълни Нанков.   „Трите версии за катастрофата ги знаем – една, от тях е за лошото състояние на пътната настилка, поясни Нанков. „Не може обаче да се спре път, който е абсолютно безалтернативен. Затова колегите от АПИ и колегите от Пътна полиция са предприели действия за ограничаване на скоростта. Има 22 проблемни точки по този път край Своге “, коментира той.   Той е категоричен за спиране на пътя не може да говорим, но са дадени предписания за отстраняване на  пороците на пътя. По думите на Нанков 25 точки на нередности са констатирани през март т.г. от нарочна комисия. Но предписанията не са изпълнени. И след като по институционален ред не са решават проблемите, тогава се отива към съдебно решение. АПИ е ангажирана с отстраняването на пороците, дори когато се констатирани от МРРБ. Както и поставянето на самите знаци, които се поставят на съответните участъци, с концентрация на ПТП, посочи регионалният министър.   Министърът подчерта, че вече и изработена нова наредба за строителство на пътищата, която е съобразена със съвременните норми за изграждане на пътната инфраструктура. Вече сме изработили нова наредба за проектиране на пътища. 30 години проектираме по норми от времето на комунизма, изтъкна регионалният министър.          ", "date": "2018.08.27", "title": "Министър Нанков: Държавата ще съди \"Трейс\" (ДОПЪЛНЕНО)"}
{"url": "http://epicenter.bg/article/Rumen-Petkov-informira-patriarh-Neofit-za-chestvaniyata-na-Sv--Aleksandar-Nevski-v-Rusiya/162239/2/0", "text": "Лидерът на АБВ Румен Петков е информирал Негово Светейшество патриарх Неофит относно подготовката на честванията в Русия, посветени на 800-годишнината от рождението на Св. Александър Невски, съобщиха от пресцентъра на партията.  Румен Петков е информирал Негово Светейшество патриарх Неофит относно подготовката на честванията в Русия, посветени на 800-годишнината от рождението на Св. Александър Невски, които ще се състоят през 2021 година. По организацията на събитието е сформиран специален Граждански комитет под председателството на министъра на културата на Руската федерация Владимир Медински и съпредседателството на руския патриарх Кирил. На разговора между Петков и българският патриарх е присъствал и епископ Герасим, главен секретар на Светия синод на БПЦ. Обсъдена е била и темата с възможностите за извършването на реставрационна дейност на сградата на храм-паметник „Свети Александър Невски“ в София.  Румен Петков е подарил на патриарх Неофит екземпляр от рядкото и ценното издание на книгата „Държавникът, дипломатът и войнът Александър Невски“, посветено на живота на светеца.  ", "date": "2018.08.27", "title": "Румен Петков информира патриарх Неофит за честванията на Св. Александър Невски в Русия"}
{"url": "http://epicenter.bg/article/Meditsi-ot-Vratsa-izlyazoha-na-protest/162243/2/0", "text": "Медици от Многопрофилната болница за активно лечение /МБАЛ/ \"Христо Ботев\", подкрепени от граждани и майки на деца с увреждания, протестираха днес заради забавяне на възнагражденията им и неясното бъдеще на лечебното заведение, което е в критично финансово състояние.  Протестът започна с минута мълчание в памет на жертвите от катастрофата край Своге. Хората казаха, че се присъединяват към мъката на близките на загиналите в деня на траур, но не са отменили протеста, който е бил планиран много преди да стане трагичният инцидент. Те изразиха признателност към екипите на врачанския център за спешна медицинска помощ, които участваха в спасителната операция край Своге.  Протестиращите заявиха, че вече исканията им са свързани не само с редовното изплащане на честно и отговорно изработените им възнаграждения, но и за бъдещето на лечебното заведение. Според тях не е ясно какво ще бъде това бъдеще и дали врачанската болница, която е с функциите на областна, няма да бъде закрита.  Медицинските кадри продължават да изтичат. Отделения, които са единствени не само в областта, се закриват или работят трудно, защото не могат да се осигурят кадрово графиците за дежурства или заради липсата на лекари-специалисти, разказаха за пореден път протестиращите медици. Днес работещите в болницата са получили аванс за юли, а след десетина дни би трябвало да вземат заплатите си за август, допълниха те и попитаха трябва ли за всяка месечна заплата да излизат на протест.  Протестът премина мирно като участващите в него само се разходиха демонстративно бавно по пешеходна пътека на булеварда до болницата. Движението бе затруднено за десетина минути и полицията не се намеси.    ", "date": "2018.08.27", "title": "Медици от Враца излязоха на протест"}
{"url": "http://epicenter.bg/article/Eksperti-na-NOI-shte-pomagat-na-blizkite-na-zhertvite-v-katastrofata-kray-Svoge/162244/2/0", "text": "Националният осигурителен институт ще консултира близките на загиналите в катастрофата край Своге на 25 август т.г. Мобилен екип от експерти от НОИ – София град, ще посети в най-близкото подходящо време Световрачене, откъдето са повечето от загиналите, за да помогне на техните роднини и близки по въпроси от компетентността на НОИ, възникнали след трагедията.   Експертите вече са във връзка с кмета на Световрачене г-жа Светла Николова, съобщиха от осигурителния институт.    Първата уточнена стъпка е кметството да помогне в събирането на необходимите лични данни, за да може експертната група предварително да бъде ориентирана и конструктивна при консултирането на хората в конкретните обстоятелства.", "date": "2018.08.27", "title": "Експерти на НОИ ще помагат на близките на жертвите в катастрофата край Своге"}
