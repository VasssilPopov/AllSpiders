{"url": "http://epicenter.bg/article/Maya-Manolova--Bezotgovorno-e-stolichani-da-nyamat-dostap-do-Vitosha/194819/2/0", "text": "  Не може да има автобус за гражданите до Витоша само в събота и неделя. Така управата на София и концесионерът са направили планината практически недостъпна за хората. Днес с приятели минахме покрай неработещия Драгалевския лифт, на който даже и седалките липсват. Княжевският пък е спрян от повече от 20 години, оплакаха ми се туристи.   Това написа във Фейсбук гражданският кандитат за кмет на София Мая Манолова.    \"Факт, има го и Симеоновския лифт, но за едно 4-членно семейство отиване и връщане от планината излиза 40 до 50 лева, което е доста сериозен разход. Много е безотговорно от страна на общината да не направи нищо за достъпа на столичани до Витоша. Ако бъда избрана за кмет, ще направя транспортът до планината ежедневен, а не само в събота и неделя, както е сега. Възстановяването на двата лифта също е приоритет в моята програма, който, обещавам, няма да остане само добро намерение\", допълни Манолова.    ", "date": "2019.10.06", "title": "Мая Манолова: Безотговорно е столичани да нямат достъп до Витоша (ВИДЕО)"}
{"url": "http://epicenter.bg/article/Borisov-shte-se-sreshtne-s-prestolonaslednika-na-Abu-Dabi/194766/2/0", "text": "Премиерът Бойко Борисов се среща днес с престолонаследника на емирство Абу Даби и заместник-върховния главнокомандващ на въоръжените сили шейх Мохамед бин Зайед Ал-Нахаян.    Министър-председателят е на двудневно посещение в Обединените арабски емирства. Те са важен и перспективен външнотърговски партньор на България сред страните от района на Залива. В рамките на посещението ще се търсят възможности за развитие на отношенията в сфери като цифровата икономика, образованието, културата, транспорта, енергетиката и туризма, както и по отношение на сътрудничеството във вътрешните работи и борбата срещу организираната престъпност и тероризма.  ", "date": "2019.10.06", "title": "Борисов ще се срещне с престолонаследника на Абу Даби"}
{"url": "http://epicenter.bg/article/Snyag-valya-na-Musala-i-Cherni-vrah/194767/2/0", "text": "На най-високия връх във Витоша - Черни връх, заваля сняг. Това съобщиха в публикация от групата във Фейсбук \"Заслон Черни връх\".    Сняг заваля и на връх Мусала в Рила.    Облачността днес ще е променлива, често намаляваща до слънчево. Сутринта на места в крайните югоизточни райони все още ще превалява. Ще бъде ветровито с умерен, в Дунавската равнина и западната част на Горнотракийската низина и временно силен запад-северозападен вятър.    Максимални температури между 14 и 19 градуса, в крайните югозападни райони до 22-23 градуса.    Над Черноморието облачността ще бъде променлива, по-значителна в сутрешните часове и на места по южното крайбрежие ще превали. След обяд ще се установи предимно слънчево време. Ще духа умерен запад-северозападен вятър. Максимални температури на въздуха - между 16 и 19 градуса. Температурата на морската вода е 20-21 градуса.    В планините ще бъде ветровито, с умерен и силен запад-северозападен вятър. Облачността ще е променлива, често намаляваща до слънчево. Сутринта в Странджа ще има превалявания в процес на спиране. Максимална температура на височина 1200 метра - около 11 градуса, на 2000 метра - около 3 градуса. ", "date": "2019.10.06", "title": "Сняг валя на Мусала и Черни връх"}
{"url": "http://epicenter.bg/article/Prof--Ivo-Hristov--/194798/2/0", "text": "Признахме Македония без условия, накрая ще признаем и македонския език, предрече в предаването \"Денят започва с Георги Любенов\" депутатът от БСП проф. Иво Христов. \"Има някои неща, които не се търгуват! Но накрая ще признаем всичко - и македонската държава, и македонският идентитет, и македонския език\", прогнозира анализаторът, според когото българският политически елит страда от тежък провинциалицъм. За разлика от гръцкия.   Той анализира посещението на американския държавен секретар Майк Помпео на Балканите и подчерта, че Гърция се превръща в ключов партньор на САЩ в региона. Турция все повече ще отстоява своята цел - да се превърне в регионална суперсила сила.   \"Не мога да бъда безучастен, когато се говори за Северна Македония, моят род по бащина линия е от Егейска Македония. За мен става дума за дълбока родова памет и то травматична. За мен казусът Маседония е болезнен. Никой от нас, наследниците на тези българи, не е дал правото на част от нас - тези в Скопие, да говорят от името на всички, които произтичат оттам\", каза проф. Христов. И подчерта: \"Целият този проект - Македония, е изграден изцяло на антибългарска основа! Тук си пролича дълбоката некомпетентност и комплексираност на целия български елит с малки изключения, който не разбира дълбочината на този проблем, смята, че той е нещо странично!\"   \"Чуват се глуповати изказвания - дайте да гледаме в бъдещето. Тези хора очевидно не разбират, че когато не се интересуваш от историята, няма да имаш както настояще, така няма да имаш и бъдеще!\", възмути се професорът.   И отново подчерта: \"Целият проект Македония е изграден изцяло върху антибългарска основа, върху костите на българските мъченици, за сметка на българската история и за сметка на българската идентичност! Когато вие им казжете, че трябва да достигнем до историческата истина, това означава те да престанат да бъдат това, което са - ерзац българи. Поради тази причина трябва да сме наясно, че става дума за две малки държавици, притискани от геополитическите фактори. Българската върхушка направи поредната геостратегическа глупост с подписването на договора със Северна Македония, само и само Македония да влезе в НАТО. Сега тя ще извърши ново национално предателство, давайки им шанс да започнат преговори с ЕС!\"   И отново даде пример с това как гръцкият политически елит е отиграл въпроса с Македония.   \"Гръцкият политически елит показа висока класа за пореден път - превърна минусите в плюсове. Казусът със Северна Македония е отигран изцяло в тяхна полза и индиректно за сметка на България. Заради противоречието с Турция, Гърция става ключов партньор на САЩ за региона. Говори се, че ще има голяма военна база, може би в района на Александруполис. САЩ си дават сметка, че при конфликт в Черно море или Източното Средиземноморие, те не могат да разчитат на Турция и готвят байпас на Проливите\", смята проф. Иво Христов. Според него върви фактически военен съюз между Гърция, Кипър и Израел, зад който стоят Съединените щати. Той е насочен срещу Анкара.   Проф. Христов подчерта, че покрай големи залежи от природен газ се очертава \"жестока криза в Източното Средиземноморие\". \"Ако тези залежи бъдат разработени, това означава, че в Европа ще дойде нов алтернативен източник на газ. Това ще създаде големи проблеми и на Русия\", подчерта проф. Христов.   Според проф. Иво Христов няма да има импийчмънт срещу президента Доналд Тръмп в САЩ. \"В Америка не е провеждана никога процедура по импийчмънт. Това е много сложна процедура! Демократите се простреляха в крака. В Америка тече тиха гражданска война, има политическа битка между двата основни клана - демократите и републиканците. Демократите се опитаха четири години да не дадат никаква възможност на Тръмп да дойде на власт. Той е на власт, но реално е с вързани ръце и крака. На всичкото отгоре се опитаха да го вкарат в няколко жестоки кризи, една от които беше войната с Иран, която беше на косъм и още не се е разминала\", каза професорът. Според Иво Христов опитите за импийчмънт са \"истерична реакция на разкритията на екипа на Тръмп за участието на част от демократическия хайлайф в доста неприятни икономически и други процеси в Украйна\". \"Целият преврат в Украйна през 2014 г. бе организиран от част от екстремисткото крило на Демократическата партия, а след това се оказа, че вицепрезидентът Байдън и особено неговият син добре са се облажили от тази работа\", продължи той. Според него \"това кълбо тепърва ще се разплита\" и импийчмънтът е бил превантивен опит този процес да бъде спрян.   Разговорът в студиото на БНТ започна с феномена \"Грета Тумберг\". По-голяма част от екологичните движения имат една цел - елиминиране на конкурентите на Запада, смята проф. Христов. Според него посланието, което природозащитници като Грета Тумберг отправят към страните от Азия и Африка е спрете да се развивате. Феноменът \"Грета\" трябва да се търси зад нея, смята Иво Христов. И се пошегува: \"Щом Доналд Тръмп подмина Грута, значи е с ъкъла си!\"      ", "date": "2019.10.06", "title": "Проф. Иво Христов: Признахме Македония, накрая ще признаем и македонския език! (ВИДЕО)"}
{"url": "http://epicenter.bg/article/Fandakova--Evropeyskite-sredstva-ne-idvat-darom--a-se-zashtitavat-/194800/2/0", "text": "  Европейските средства не се получават даром, както се внушава. Заслужават се с подготвени проекти, които реално променят качеството на живот на хората. Нужни са знания, умения и доверие. София е пример как европейската солидарност достига и променя живота на хората.   Това каза кандидатът за кмет на София Йорданка Фандъкова, издигната от коалиция ГЕРБ-СДС, при откриването на конференция \"Предизвикателствата пред местната власт в процеса на евроинтеграция\", организирана от фондация \"Конрад Аденауер\".    \"Успехите на София, които постигнахме през последните години, се дължат на доверието, което изградихме с нашите европейски партньори и подкрепата на гражданите\", посочи също Фандъкова.    Фандъкова обясни, че през настоящия програмен период София е защитила над 40 проекта и за града са спечелени около 930 млн. евро европейско финансиране за развитие на града. Повечето от проектите са свързани с качествената промяна и обновяване на градската среда, подобряване на транспорта, качеството на въздуха и по-добри условия за живот на хората.    Благодарение на европейската солидарност София значително напредна в развитието на транспортната инфраструктура, в това число, метрото и реализира стратегически проекти в областта на околната среда. На дневен ред сега са инвестиции в кварталите.    \"След като ремонтирахме базова инфраструктура от града, предвиждаме целенасочена работа в кварталите – малки улици, довеждащ транспорт до станциите на метрото, паркинги и защита и обновяване на междублокови пространства\", каза Фандъкова. Метрото на София е най-големият проект и стратегически приоритет, който променя града и повишава качеството на живот. За 10 години изградихме 30 км. от съществуващата мрежа. През 2009 г. мрежата на метрото беше 9,6 км.  Метрото използваха 70 хил. души дневно и свързваше с центъра \"Обеля\" и \"Люлин\". Днес мрежата на метрото е 40,2 км и с него всекидневно пътуват 350 хил. души. В момента изграждаме третия лъч с още 12 км, като първите 8 км от него ще бъдат пуснати в експлоатация до края на годината.   Ръководителят на „Конрад Аденауер – България“ Торстен Гайслер посочи, че София се развива като растяща икономика през последните години. Без икономически ръст не би могло да се постигне развитие и промяна. \"Направеното от Фандъкова показва ясна визия и умения да се справи с предизвикателствата при управление на европейски проекти\", каза още Гайслер.", "date": "2019.10.06", "title": "Фандъкова: Европейските средства не идват даром, а се защитават!"}
{"url": "http://epicenter.bg/article/Borisov-se-sreshtna-s-prestolonaslednika-na-emirstvo-Abu-Dabi/194801/2/0", "text": "Премиерът Бойко Борисов, който е на визита в Обединените арабски емирства, се срещна с престолонаследника на емирство Абу Даби. За това съобщи самият той във Фейсбук.   \"Проведох среща с престолонаследника на емирство Абу Даби и заместник-върховен главнокомандващ въоръжените сили на ОАЕ шейх Мохамед бин Зайед Ал-Нахаян, пред когото изразих задоволство от активизирането на двустранните отношения в резултат от създаденото политическо доверие и общо желание за задълбочаване на сътрудничеството. Взаимното откриването на посолства в София и Абу Даби вече дава положителни резултати. Потвърдих участието на България в Световното универсално изложение EXPO 2020 в Дубай. За да издигнем отношенията на нашите две страни на още по-високо ниво, поканих Мохамед бин Зайед Ал-Нахаян да посети в България\", написа премиерът Бойко Борисов в социалната мрежа.    ", "date": "2019.10.06", "title": "Борисов покани престолонаследника на емирство Абу Даби в София"}
{"url": "http://epicenter.bg/article/Milka-Hristova--20--ot-investitsionnata-programa-na-Sofiya-da-ya-zadelim-za-rayonite/194804/2/0", "text": "  Мнозинството зад Фандъкова в СОС направи управлението на града лениво и не достатъчно взискателно към решенията, които взимаше през изминалия мандат, коментира досегашният заместник-председател на СОС от БСП    Един от големите недостатъци на сегашния модел на управление на Столична община е прекалената централизация на бюджета.   Това заяви досегашният заместник-председател на СОС Милка Христова, която е втора в листата на БСП за общински съветници за предстоящите на 27-ми октомври местни избори в ефира на \"Канал 3\". Според нея, 20% от инвестиционната програма на София трябва да бъде заделена за районите.    \"Столична община се състои от 24 района, част от тях са по-големи и от най-големите областни градове. На практика един районен кмет, който е избран от повече от 100 000 гласоподаватели, няма собствен бюджет, тъй като по закон той е второстепенен разпоредител, обясни тя. - Това означава, че той получава една таблица със сумите за заплати, за консумативи, но няма никакви права по отношение на инвестиционната програма. А това е черешката на тортата. Там са ремонтите, новото строителство, благоустрояването. За да заобиколим тази законова празнота, ние винаги сме казвали така - нека 20% от инвестиционната програма, която в София е огромна, между 500 и 600 милиона, да бъде заделена за съответния район. И кметът, заедно с местните граждански и неправителствени организации, с етажните собствености да реши кое е най-важно да бъде направено за съответната година за съответния район\".    Милка Христова е категорична, че е необходима децентрализация, тъй като в момента на практика администрацията в Столична община решава кой кмет да бъде успешен, като му задели повече средства за инвестиционни разходи, и кой да бъде неглижиран.    \"Не сме доволни и от начина, по който се планират и разпределят парите на софиянци, каза още тя. - Няма правилно разпределяне между отделните части на София. Това доведе и до метафората, която от години ние използваме - София на две скорости. Имаме един непрекъснато ремонтиран център и крайни райони, които са неглижирани. София трябва да се развива комплексно и хармонично. Всички, които живеем тук, сме данъкоплатци и имаме право на еднакво качество на живот\".    Милка Христова добави, че БСП има коренни различия по отношение на визията за развитието на София в сравнение с управляващите досега. \"СОС е основният орган на местното самоуправление, от който в най-голяма степен зависи развитието на града, коментира тя. - С огромно огорчение и голяма доза неудовлетворение обаче ще кажа, че СОС не изпълняваше досега конституционните си права. Аз съм общински съветник вече два мандата и констатирам, че основната цел на СОС, която е да формира политиките и стратегията за развитие на града, за съжаление не се реализира. Общинският съвет беше превърнат в придатък на администрацията или казано по-друг начин - във валидатор на решенията на кмета на София и на нейния екип\".    Според Милка Христова, един от основните проблеми за София е фактът, че кметът Фандъкова управляваше с много удобно мнозинство в СОС, което одобряваше всяко решение, независимо дали е добре обмислено или не. \"Това направи управлението на града лениво и не достатъчно взискателно към решенията, които взимаше, коментира досегашният заместник-председател на СОС. - Когато имаш пъстър общински съвет, в който са представени възможно най-голяма част от гражданите на София, ще бъдеш принуден да осмисляш и да предлагаш отлично обмислени решения, за да убедиш различните съветници в правотата си. Защото истината се ражда в спора. Не е нормално, не е добре за града ни на сесиите на Столичния общински съвет да няма дебати, а всички решения да бъдат взимани кротко и под команда. Затова нека да не се страхуваме от факта, че зад Мая Манолова в СОС ще застанем различни партии, а няма да е само една политическа сила\".", "date": "2019.10.06", "title": "Милка Христова: 20% от инвестиционната програма на София да я заделим за районите"}
{"url": "http://epicenter.bg/article/Ognyan-Minchev--Balgariya-se-otchuzhdava-ot-Severna-Makedoniya-/194806/2/0", "text": "„Позицията на българското правителството спрямо Северна Македония не се отличава от позицията, която в латентен вариант се поддържа през последните 30 години и която не е донесла нищо за националния ни интерес“. Това каза политологът Огнян Минчев в предаването \"Неделя 150\" по БНР.    Той изрази съжаление, че страната ни продължава да поддържа гледни точки, които досега не са донесли особени резултати. „Като тази гледна точка с фиксирането само върху историческата тема. Когато фокусираме двустранните отношения само върху тази тема, създаваме предпоставки за отчуждаване, не за сближаване, и рискуваме по-нататъшно отчуждение“, коментира политологът.    По думите на Огнян Минчев страната ни трябва да има подход, който да обезсили позициите на традиционната пропаганда и да се опита да превърне македонците в по-близки за нас хора. „В наш интерес е регионът да бъде интегриран, да сме в добри отношения с нашите съседи и да бъдем интегрирани в обща икономическа система и в една система за сигурност. Ако направим стъпки в обратната посока, то от това ще се възползват силите, които са заинтересувани от разделението на региона, от поставянето му в нестабилна ситуация и в позиция на сблъсък“.    Минчев е категоричен, че България няма нужда да прави компромиси, защото въпросът е в това кога кой въпрос можем да поставим. „Ако антибългарската интерпретация на македонската история, която беше в основата на пропагандата в продължение на десетилетия, бъде изчистена, всичко останало е въпрос на време. Идентичността не е нещо, което се променя с декрет, дори и да можеш да го декретираш“.      ", "date": "2019.10.06", "title": "Огнян Минчев: България се отчуждава от Северна Македония!"}
{"url": "http://epicenter.bg/article/Ima-zadarzhan-za-bankoviya-obir-v-Sofiya/194776/3/0", "text": "Задържан е мъж, за който се предполага, че е участвал в обира, при който вчера бяха ограбени близо 200 000 лв. от клон на банка в София.    Намерени са около 60 хиляди лева от откраднатите пари. Издирват се още участници в обира.    Очаква се МВР да даде повече подробности по-късно.    Криминалистите вече са извършили оглед на местопрестъплението и са свалили отпечатъци и записите на охранителните камери. ", "date": "2019.10.06", "title": "Има задържан за банковия обир в София"}
{"url": "http://epicenter.bg/article/40--ot-balgarite-ne-mogat-da-si-pozvolyat-dostatachno-toplina-prez-zimata/194772/4/0", "text": "Близо половината от населението не може да се справи с отоплението през студените месеци. Такива са изводите на неправителствената организация „ЕнЕфект”, цитирани от Нова телевизия. По данни на Европейския комитет на регионите, близо 40% от българите не могат да си позволят достатъчно топлина в домовете, а близо 50% не могат да си осигурят хлад през лятото. В европейски мащаб, 11% от жителите на Европейския съюз, т.е. около 54 милиона души, се водят енергийно бедни.    За баба Снежана от село Покровник и баба Мария от Русе е трудно през зимата да отопляват целите жилища, в които живеят.  „Да им е стоплено, но това иска пари, а няма откъде – пенсията е нищожна. Отоплявам само една стая, другите няма защо. Купувам си дърва”, казва Снежана в репортаж на Нова.    „Топло е, защото, помещението, което отоплявам се топли бързо и лесно”, коментира Мария.    По-хубаво от топлината на дървата – нямало. Сгрявали хем стаичката, хем душата. Миналата година баба Мария купиха 4 тона дърва, а тази година - 3 тона. „Скъпо е, но в сравнение с другите видове отопление е най-евтино”, казва Снежана.    По данни на неправителствената организация „ЕнЕфект” близо половината българи трудно отопляват домовете си. „Ние се опитваме да изчислим до каква степен разходите за енергиен комфорт в домовете си са съизмерими с доходите на домакинствата. Близо половината от нашите сънародници не могат да отопляват домовете си до комфортни равнища”, посочва Драгомир Цанев от „ЕнЕфект”.  Месечната целева помощ за отопление за този сезон е 93,18 лева на месец. До края на септември подалите документи за повече топло вкъщи са 258 212, одобрените са 196 980, а тези, на които е отказана помощ са 30 279. Най-много от нуждаещите се са поискали да им се помогне за твърдо гориво, а най-малко - за топлоенергия и природен газ.     „Не е тайна, че най-големият замърсител през зимния сезон са жилищата, които са обитавани предимно от хора с ниски доходи, които горят дърва и всякакви неща. Това има много сериозен ефект върху чистотата на въздуха и върху здравето на всички нас. Получава се така, че от една страна ние подпомагаме горенето на замърсяващи източници на отопление и на замърсяващи горива, а от друга, подпомагаме с националните политики борбата с мръсния въздух в градовете”, казва още Цанев    Според „ЕнЕфект” най-добрата мярка срещу енергийната бедност е санирането – хем не замърсява въздуха, хем било по-топло вкъщи.    „Ако намалим нуждата от потребление и разходите за отопление ще паднат със сравнима стойност. Емисиите и от парникови газове също ще бъдат намалени значително”, посочи Цанев.    По данни на регионалното ни министерство санираните многофамилни жилища са 1764 за 1 769 838 510, 41 лв. Най-много са се възползвали в Бургас, Пловдив и Благоевград, а най- малко - в Монтана, Видин и Разград. По същата програма предстои да бъдат санирани последните 258 блока в страната. ", "date": "2019.10.06", "title": "40% от българите не могат да си позволят достатъчно топлина през зимата"}
{"url": "http://epicenter.bg/article/Kakvo-se-sluchva-v-Irak-/194768/11/0", "text": "Десетки иракчани загинаха през последните дни при сблъсъци между демонстранти и силите за сигурност, отбелязва Ройтерс, цитирана от Новини.бг.  Уличните демонстрации изненадаха властите. Това са първите големи протести в Ирак за повече от година.    Защо хората протестират?    На иракчаните им е омръзнало. Две години след победата срещу \"Ислямска държава\" голяма част от близо 40-те милиона иракчани живее при влошаващи се условия въпреки петролното богатство на страната.  Сигурността е гарантирана по-добре от години, но повредената инфраструктура не е ремонтирана, а работа се намира трудно. Младите обвиняват лидерите на страната, които смятат за корумпирани и не припознават за свои представители.        След десетилетия на войни срещу съседите си, санкции на ООН, две американски инвазии, чуждестранна окупация и гражданска война на религиозна основа, поражението на \"Ислямска държава\" през 2017 г. означава, че сега Ирак живее в мир и има свободата да търгува за по-продължителен период от време за първи път от 70-те години. Износът на петрол достигна рекордни нива. Инфраструктурата обаче е в лошо състояние и е повредена от войната. Засегнатите от разрушенията градове тепърва ще се възстановяват, а въоръжени групировки владеят положението по улиците.  Културата на корупцията датира още от ерата на диктатора Саддам Хюсеин и продължава и след падането му от власт.        Демонстрациите не изглеждат координирани от конкретна политическа организация. Призивите за протести в социалните мрежи набраха сила рано през седмицата. Броят на излезлите по улиците изглежда изненада силите за сигурност.  Лошото качество на държавните услуги и безработицата са основните причини за общественото недоволство, отбелязва Ройтерс.      Големи протести имаше предимно в град Басра, в южната част на Ирак, през септември миналата година. Близо 30 души бяха убити. Оттогава има спорадични демонстрации, но не и с мащаба на протестните прояви от тази седмица.        Зависи как правителството и силите за сигурност се справят с протестите. Големият брой смъртни случаи (засега над 80 души) ще разпали гнева на демонстрантите. Твърдолинеен подход обаче може и да ги изплаши и да ги тласне да си останат у дома.  Мнозина иракчани смятат, че могъщите паравоенни организации, ползващи се с подкрепата на Иран, стоят зад насилието срещу демонстрантите в Басра миналата година. Броят на хората, които излизат на улиците оттогава, е малък.      Правителството обеща по-добри възможности за намиране на работа за иракчаните. Премиерът Абдул Махди обеща работа за хората с висше образование и нареди на министерството на петрола и на други правителствени органи да включат изискване за 50 процента квота за местни служители в бъдещите договори с чуждестранни компании.  Обещания за подобряване на положението в сферите на здравеопазването, електрозахранването и услугите бяха направени миналата година от предходното правителство, припомня Ройтерс. ", "date": "2019.10.06", "title": "Какво се случва в Ирак?"}
{"url": "http://epicenter.bg/article/Akad--Georgi-Markov--Veche-140-godini-makedonskiyat-vapros-ostava-otvoren/194807/11/0", "text": "    - Това е началото на нашата Освободителна първа Балканска война. Записано е и в Манифеста, тя продължава незавършеното дело на Освободителната война. Тя се стреми да възстанови целокупна България от Санстефанския договор за мир, която беше разпокъсана на Берлинския конгрес. Така че войната е освободителна, тя е всенародна. Самият Джеймс Баучер, кореспондент на вестник „Таймс“, пише, че „българите сякаш не отиват на война, а на сватба – с песни, със знамена, с гайди и с хора“. Такава е радостта. Има нещо възрожденско при общата мобилизация. То е всеобщ стремеж да се отиде към война с вековния враг. Представете си, това са поколения наред. 500 години българинът е нямал право да носи оръжие, освен като хайдутин и четник в планината, и сега се изправя срещу Османската империя, която по онова време все още е на три континента – от Адриатика до Персийския залив. В Цариград подценяват силата на Балканския съюз, начело с България, тъй като те гледат високомерно на бившата рая. Смятали, че войната ще приключи до един месец в полза на Високата порта. Но изненадата е голяма, особено в решителните боеве, когато нашите войници надделяват не само тактически, не само като бойци, но и като боен дух.   - Не успява, защото първата Балканска война има продължение – втора Балканска война. Още в съюзните договори цар Фердинанд и българското правителство допускат едно предоверяване на договорите за съюз с Гърция, със Сърбия и с Черна гора. Смятало се е, че след като има договори, те ще бъдат изпълнени. Още от самото начало на войната Сърбия и Гърция работят за заграбване на повече земи в Македония и за установяване на обща граница между Вардар и между Охридското езеро, което не е предвидено в съюзните договори. Така че има едно предоверяване, едно късогледство на българските политици. Би трябвало да знаят, че съседите няма да изпълнят съюзните договори, България ще понесе главната тежест на войната, ще даде най-много жертви от съюзниците. През това време съюзниците ще използват, че България поема тежестта на войната в Тракия, и по един лесен начин ще завземат голяма част от Македония, която ще обявят вече за своя, въпреки съюзните договори.   - Със сигурност Македония попада в огромната си част под властта на нови поробители – на Сърбия и Гърция. Заради това е описано от Димитър Талев как неговите роднини отиват в черквата, палят свещи и казват – то сега какво стана, то това е по-лошо от турско. Защото в Османската империя българите са били признавани в Македония, като преобладаващо население, те са имали училище, имали са и черкви. А новите завоеватели – Сърбия и Гърция, не признават, че има българи в Македония. И започва едно масово преследване. Най-напред са изгонени митрополитите, има арестувани, учители, убити са български войводи. Започва един терор, който се оказва по-страшен, отколкото властта на Османската империя. И това всъщност предизвиква и втората Балканска война, която ние я знаем като Междусъюзническа. Точно това, че Сърбия и Гърция не изпълняват договорите и че преследват българите в Македония.   - Македонският въпрос съществува от 140 години, от Берлинския конгрес. Защото Македония е откъсната от Княжество България. И изглежда, че той все още не е решен. Защото, когато кажем въпрос, това е нещо, което не е решено. Има много натрупано като историческо наследство, а то не може да бъде изведнъж проумяно от нашите братя оттатък от Вардарска Македония. Още повече, че докато е крал Александър, който заявява на българите в Македония – вие сте прави сърби, трябва да бъдете такива, имаше съпротива срещу великосръбския шовинизъм. Но след Втората световна война Тито беше много по-коварен. Той хвана от Коминтерна формулата за македонската нация. Каза да, вие не сте сърби, но не сте и българи, вие сте македонци. И така в Скопие взеха македонизма като щит. Аз ги разбирам в онези страшни времена, когато българите са били изтребвани и хвърляни в лагери и затвори, македонизмът е бил щит, за да се спасят. Но вече отдавна я няма Югославия. Би трябвало Скопие да проумее, че когато говорим за обща история до края на Втората световна война, тази история е българска. И Илинденско-Преображенското въстание е българско, и Гоце Делчев и другите герои отдавна са се самоопределили като българи. Моята теза е, аз не карам някой да не се пише македонец, това е негово право. Обаче това не означава, че техните деди не са били българи. Там е драмата на нашите братя. Те се пишат днес македонци, обаче техните предци са българи.     - Аз ги познавам историците от Скопие и изразих още преди две години опасение, че историците ще бъдат пак употребени от политиците, тъй като историците в Скопие са в едно много трудно положение, при тях да си македонец е професия, те си изкарват хляба. Представете си, вие четете основно турски документи от края на 19 – началото на 20 век. Там пише как се преследват чети в Македония. Разбира се, има малко сръбски, малко гръцки чети, но мнозинството от четите са български. Тези историци от Скопие зачеркват „българска чета“ и пишат „македонска чета“. Там основно в турските документи навсякъде пише „българи“ войводи и четници, с имената – къде, как, убити, ранени и т.н. Обаче днешните скопски фалшификатори пишат – „български чети – македонски чети“, „българи“ стават „македонци“. Дори и „Железният светилник“ на Талев – голям българин, пише за българи, и в „Илинден“ и неговата тетралогия те пишат навсякъде „македонци“. Това е една фалшификация на историческата истина, ние не можем да я приемем. Ние не можем да правим компромиси с историята, както става в политиката и в дипломацията. Надявам се, че българските политици няма да се подадат на нечий натиск на някой голям брат и ще отстоят истината в историята. Защото не бива да ставаме съучастници на подобни фалшификации.  ", "date": "2019.10.06", "title": "Акад. Георги Марков: Вече 140 години македонският въпрос остава отворен"}
{"url": "http://epicenter.bg/article/Protesti-na-komunisti-i-anarhisti-pri-vizitata-na-Pompeo-v-Atina--VIDEO--/194764/7/51", "text": "Протести на комунисти и анархисти съпроводиха визитата на Майк Помпео в Атина, където той пристигна, за да подпише Протокол за изменение на Споразумението за сътрудничество в областта на отбраната между САЩ и Гърция, пише гръцкото англоезично издание Greek Reporter, цитирано от \"Фокус\".    Митингът започна на площад “Синтагма” и протестиращите тръгнаха към посолството на САЩ, където подпалиха знамената на САЩ и НАТО, докато скандираха лозунги срещу САЩ, НАТО и Помпео.    По-рано група демонстранти изцапаха с боя статуята на Хари Труман. Полицията реагира със сълзотворен газ, а някои демонстранти нападнаха униформените. Имаше леки сблъсъци между силите на реда и протестиращите, но няма съобщения за ранени или арестувани.    Основната част от демонстранти принадлежеше на Гръцката комунистическа партия (ГКП), като и други леви и анархистки групировки взеха участие в митинга.    По-рано генералният секретар на ГКП Димитрис Куцумбас направи следното изявление:    „Подписването на новото споразумение между Гърция и САЩ и удължаването на престоя и разширяването на американските военни бази в Гърция, само създават още по-голяма несигурност за гръцкия народ, ще дестабилизират още повече региона, ще доведат до по-голямо участие на Гърция в интервенции, в мисии в чужбина и в империалистически войни, и затова днес ние казваме силно „Не“ на всички това. Продължаваме борбата, продължаваме съпротивата.“  ", "date": "2019.10.06", "title": "Протести на комунисти и анархисти при визитата на Помпео в Атина (ВИДЕО) "}
{"url": "http://epicenter.bg/article/Vazobnovyavat-pregovorite-za-Brekzit-mezhdu-ES-i-London/194770/7/0", "text": "Очаква се утре да бъдат възобновени преговорите за Брекзит между Европейския съюз и Лондон, предаде Франс прес.    ЕС е по-скоро на позиция, че предложенията на британския премиер Борис Джонсън с цел избягване на Брекзит без сделка са недостатъчни. Това мотивира Джонсън да разговаря вчера с лидери на страни от ЕС.    Един от неговите събеседници бе финландският премиер Анти Рине, чиято страна е председател на Съвета на Европейския съюз. Рине е подчертал в разговора си с Джонсън, че е важно да бъде намерено решение в рамките на една седмица.    Холандският премиер Марк Рюте заяви в Туитър, че е разговарял с Борис Джонсън и му е обърнал внимание, че във връзка с британските предложения остава да се уточнят още много важни въпроси. Според Рюте има да се свърши още много работа преди срещата на Европейския съвет на 17 и 18 октомври.    Брюксел не бе очарован от новите британски предложения за Брекзит. \"Предложенията на Великобритания не могат да служат за основа за сключването на сделка\", заяви в петък говорителката на Европейската комисия Наташа Берто.    Лидерите на Европейския съюз ще трябва да решат на срещата си в Брюксел на 17 и 18 октомври дали са налице необходимите условия за ново удължаване на срока за Брекзит. Борис Джонсън обаче обещава Брекзит на всяка цена да настъпи на 31 октомври.    Британският вестник \"Дейли телеграф\" във вчерашен материал обръща внимание на възможността Унгария на премиера Виктор Орбан да се притече на помощ на Борис Джонсън в случай, че британският лидер бъде принуден да иска отлагане на Брекзит. За подобно отлагане е необходимо единодушното одобрение на всички държави членки и само един глас против е достатъчен за блокиране на искането.    \"Засега няма искане за отлагане (на Брекзит), което значи, че няма и за какво да се спекулира\", заяви пред Франс прес източник от унгарското министерство на външните работи. ", "date": "2019.10.06", "title": "Възобновяват преговорите за Брекзит между ЕС и Лондон"}
{"url": "http://epicenter.bg/article/Polugoli-indiyski-fakiri-v-opera-na-Rosiniv-Pezaro/194794/10/0", "text": "В Покана за пътуване - изискано пиршество за ухото директно от оперния фестивал в Пезаро. Той празнува 40 години от създаването си и отбелязва 150 години от кончината на своя патрон – Джоакино Росини.   Сега е моментът да развихрите въображението си, защото онова, което ще ви разкаже Ирина Дилкова минава оттатък фантазията на меломана. Моята гостенка е бизнесдама, но и колега – в продължение на години тя работеше в радио Ватикана.   Преизпълнена със здравословна завист я попитах какво е усещането да си във водовъртежа на музикален празник от мащаба на оперния фестивал в Пезаро.  Тя въвежда в приключението да гледаш на живо класическа опера, претворена по модерна кройка и не спира да изненадва с разказа за Пезаро, градът на хилядите велосипеди и фестивалът на Росини с твърде смелия прочит на оперните му произведения.   Заради рубриката „50 места от българската история отвъд България“ оставаме в Италия, където в Челе ди Булгерия има паметник на… хан Алцек.   Превключваме на романтична вълна. Ще говорим за любов, която продължава вече 25 години. За споделените чувства между главния продуцент от националната телевизия и преподавател по журналистика в НБУ д-р Ралица Филипова и…Самоков. С какви незнайни магии я е запленил?   В местния  исторически музей става ясно, че много първи неща за Българя са се случили в незаслужено пренебрегвания заради Боровец град. Там дори работел първият фотограф и хората идвали от София за снимка.     Ралица, жената, която може да се влюби в църковна фреска, отблясък от есенна ябълка или речно камъче, разказва двата си любими храма в Самоков, за интересните личности, живели там.  Но понеже и при градовете любовта минава през стомаха, вкусно преминава към любимата си кръчма, която съществува от Балканската война.   Според градската легенда, „Гара Удово“ била създадена от бивш войник, който я кръстил на мястото на люти сражения в Македония, където загинали много местни момци. Искал да стане средище, в което да се обменят новини от фронта.   Другият любим адрес на Ралица е пазарът, на който бабки от околните села носят домашни сладка, собственоръчно произведени подправки и козе сирене, квасено мляко от овцете и кравите си. Бродейки из околностите на Самоков тя се е потопила в  тайните на бусинската керамика, научила е откъде идва името на село Говедарци и е гостувала на внука на проф. Асен Христофоров – най-задълбоченият изследовател на тънката народопсихология на хората в този край.   Продължението от разказа на Ралица – в друго издание на Покана за пътуване.   След полетите на крилете на музиката, историята и на любовт, ще ви приземя с 10 безценни съвета какво да не правите в Дубай, ако не искате да отнесете, глоба, депортиране и дори затвор.    Сигурно сте чували израза „Когато си в Рим, прави като римляните“. Е, същото важи и за Дубай – предпочитана посока за българите в последните години, защото включва любимото им „Три в едно“. Хем пътуват в странство и виждат свят, хем могат да полежат на плажа, хем да си напазаруват. Та нали през Дубай минава почти цялото карго от Китай и още половин свят, а стоките са безмитни.   Въпреки почтителното уважение към чужденците, в най-известната държава от обединените емирства имат строги правила и държат да бъдат спазвани.    Няма значение дали имате отколешна любовна връзка и пред света и приятелите сте двойка. Щом не сте официално обвързани, не е възможно да нощувате заедно. Разбира се, хотелиерите, запознати със западните нрави, си затварят очите. Но ако се стигне до сблъсък със закона ви грози минимална присъда от една година затвор и депортиране.  На носенето на женски тоалети от мъже (или обратното) в Дубай не се гледа с добро око. То се приравнява към нетрадиционната сексуална ориентация. Ако искате да се правите на Кончита Вурст, изберете друго място по света.    Употребата на алкохол не е забранена в Дубай. Това, което е незаконно е пиенето му на публично място. Както и ходенето по улиците в нетрезво състояние. Спиртните напитки трябва да се купуват от лицензирани магазини. Неспазването на правилата може да доведе до финансови санкции, глоба, затвор или депортиране.   Публичната проява на чувствата ви трябва да бъде в умерени граници. Няма проблем женените двойки да се държат за ръце и да разменят кратки целувки по бузите. Но страстните ласки предизвикват мръщене, ако са на улицата, в ресторант, клуб или мол. Законът за обществената пристойност на морала в Дубай не позволява демонстрация на каквато и да било дори загатната еротика. Имайте го предвид, ако сте набелязали емиратите за медения си месец.   Някой ви засича на шосето? Запазете хладнокръвие, не показвайте среден пръст, не ругайте. Това се смята за неуважително, а  да се проявява неуважение е незаконно в Дубай. Макар да сте турист, това може да ви докара 30 дни затвор.   Вдъхновени сте да заснемете колкото може повече от красивите гледки наоколо, но в кадрите неизбежно попадат и местни хора. Ако нямате позволението им, избягвайте да правите снимки или клипове, особено на жени и деца. Според закона за киберпрестъпленията в Обединените арабски емирства, това е престъпване на правилата.   Ако ви хванат, или някой се оплаче, камерата или телефонът ще ви бъдат конфискувани, снимките изтрити. Ще ви накарат да платите глоба. Откажете ли,  ще прекарате няколко дни в затвора.          Носенето на минималистични панталонки или прозрачни тоалети се приема за неуважение в Дубай, независимо колко горещо е времето. Бикините на плажа са разрешени, но избягвайте да се разхождате без горнище на банскиядори и там.  Не изкушавайте местните жители, употребявайки храна на обществени места, докато те спазват строгия дневен пост по време на Рамадана. Като представител на друга религия, не сте длъжен да се въздържате от храна и вода като домакините, но трябва да проявите уважение. Да ядете, пиете, пушите или дъвчете дъвка през деня по време на мюсюлманския пост, може да ви докара голяма беда, защото се смята за грубо погазване на законите на държавата.   Вероятно не сте чували, но в Дубай разпространяването на неверни факти е незаконно.Разпространението онлайн на подвеждаща или непроверена информация за обществени личности или обикновени хора е равносилно на кибертормоз.     Дубай е пълен с барове и нощни клубове, така че ако ви напира да затанцувате и да надуете музиката, намерете най-близкото лицензирано заведение. Никога не опитвайте кръшни стъпки извън тези места – това ще се квалифицира като „неприлично и провокативно“ според дубайския кодекс на поведение.     на ", "date": "2019.10.06", "title": "Полуголи индийски факири в опера на Росини в Пезаро"}
{"url": "http://epicenter.bg/article/V-sryada-problemi-v-doma--remonti-i-kritika/194822/10/101", "text": "Дневно предназначение: Започваме новата седмица с ден предназначен за помощ към другите. Дневната нумерологична карта активира успех в учене, лекции, онлайн дейност и преместване на друго място. Ще се наложи да помогнете на друг човек, като му обясните нещо важно. Денят е подходящ да се явите на интервю за работа, купуване на техника, туризъм и подаване на молба. Основна цифрова характеристика – 1, 2, 3, 4, 7, 8, 9.  Ден за срещи, разговори, търговия и намиране на друг начин.  Часова характеристика:  Съдбовно правило: Любовта и добрината са моето скрито оръжие!  Мото: Аз градя прекрасно бъдеще!  Позитивно утвърждение: Вярвам, че животът е чудесен!  Дневно предназначение: Денят е пасивен с малка възможност за реализация. Активират се съмнения, липса на доверие и вяра, макар нещата да изглеждат добре на пръв поглед. Въпреки старанията и действията, работата ви няма да бъде оценена достатъчно. Може да се погрижете  за хармонията и уюта на дома и офиса, както и да подредите документите си. Основна цифрова характеристика – 1, 2, 3, 4,  7, 9. Пасивен ден, в който може да проектирате спокойствие, баланс и хармония в дома си. Часова характеристика:  Съдбовно правило: Аз съм късметлия!   Мото: Аз съм хармония!  Положително утвърждение:Аз съм щастлива реалност! Дневно предназначение: Пасивен ден, в който се препоръчва профилактика на здравето. Активира се честа смяна на настроение, умора, оплаквания и желание за състрадание. Дневната нумерологична карта чертае пасивно отношение от страх, отдръпване и изчакване. Възможно е да възникнат проблеми в дома, ремонтни дейности и критика. Случващото ще ви засегне и ще се наложи да вземете лично отношение, ангажирайки се с проблема. Основна цифрова характеристика – 1, 2, 3, 4, 9. Пасивен ден, подходящ за почивка, грижа за здравето и водни процедури.  Часова характеристика:  Съдбовно правило: Грижа се и помагам на себе си!   Мото: Заслужавам и приемам най-доброто!  Положително утвърждение: Помагам на всеки, който ме помоли! Дневно предназначение:   Активен ден, предназначен за срещи, спазване на социални, групови и домашни правила. Активират се пътувания в страната, административни дела, старание всичко да изглежда добре и по план. Денят е подходящ за рекламна дейност, провеждане на разговори и интервюта, публични изяви, среща с известни хора, пътувания по работа. Основна цифрова характеристика – 1, 2, 3, 4, 5, 9  Ден за социална и морална проекция с основен акцент в дома и офиса. Часова характеристика:  Съдбовно правило: Позитивното ми отношение днес ще ми помага през целия ден! Мото: Мога да успея в това, което искам! Положително утвърждение: Успехът е част от човешката природа!  Дневно предназначение: Отличен ден, в който се дава възможност за развитие и доказване на способностите. Дневната нумерологична карта благославя радост, любов и страсти, с  възможност за преживяване на добри партьорски взаимоотношения. Активират се възможности  за изграждане на добри основи, доказване, подписване на документи, важни дейности. Денят е подходящ за регистрация на фирма, откриване на офис, подписване на трудов договор, както и делови уговорки. Основна цифрова характеристика – 1, 2, 3, 4, 5, 6, 9.  Позитивен и щастлив ден за радост, любов и добри постижения.   Часова характеристика:  Съдбовно правило:Днес смеха и радостта ме съпътстват през целия ден! Мото: Аз съм роден да постигам успех! Позитивно утвърждение: Аз вярвам в себе си! Дневно предназначение: Ден, в който трябва да внимавате да не си създатете проблем сами. Дневната нумерологична карта активира уроци по отношение на личното разбиране, качеството и прецизното изпълнение на ангажиментите. Активира се работа в дома или офиса, мечти и надежди за далечно бъдеще. Ако не повтаряте стари грешки, всичко ще придобие друг израстващ смисъл. Денят е подходящ за покупко-продажба на кола и моторни превозни стедства, изложби, онлайн събития и семинари. Основна цифрова характеристика – 1, 2, 3, 4 , 6, 7, 9.  Ден за изпит и проверка на духовните ценности. Съдбовно правило: Вярвам на мъдростта в себе си! !  Мото: В живота ми има ритъм и лекота и аз съм част от него!  Позитивно утвърждение: Всяка позитивна мисъл създава бъдещето ми!  Дневно предназначение: Завършваме седмицата с ден, предназначен за уреждане на финансови въпроси, плащания, наследства и трайни капиталовложения. Дневната нумерологична карта благославя, покупки за дома и офиса, разрешаване на финансови въпроси, обсъждане на  наследства, плащания на сметки, вземане и връщане на заеми и парични кредити.  Погрижете се за финансовата сигурност на рода и инвестирайте парите си стабилно и сигурно. Момента е подходящ за пътувания, покупки на коли, техника и обзавеждане. Направете проекция за работа и материални придобивки свързани с чужбина. Основна цифрова характеристика – 1, 2, 3, 4,  5, 7, 8, 9.  Ден за парична и финансова проекция, който може да ви подсигури добри финансови доходи в бъдеще. Часова характеристика:  Съдбовно правило:Грижа се за семейството и близките си! Мото:Парите и изобилието навлизат трайно в живота ми!  Позитивно утвърждение:Има изобилие за всички, включително и за мен!     ", "date": "2019.10.06", "title": "В сряда проблеми в дома, ремонти и критика"}
{"url": "http://epicenter.bg/article/23--rast-na-migrantite-ot-Turtsiya-kam-ES/194781/7/0", "text": "Потокът от мигранти, който достига Европа през Турция, съществено се е увеличил през първите девет месеца на годината.   Това пише днес германският вестник „Велт ам зонтаг“, като се позовава на непубликуван доклад на Европейската комисия, предадоха БТА и БНР, цитирайки агенция ТАСС.    Общият брой мигранти, пристигнал от територията на Турция в ЕС през 2019 г., е 46,5 хиляди, пише изданието, като се позовава на доклада. Повечето от мигрантите са афганистанци и сирийци. Като цяло от Турция мигрантите попадат след това в Гърция и Италия.    В сравнение с първите три тримесечия на 2018 г. става ясно, че увеличението е с 23 процента. За същия период на 2018 г. броят на мигрантите, пристигнали в ЕС от Турция, е бил 37,8 хиляди души.  ", "date": "2019.10.06", "title": "23% ръст на мигрантите от Турция към ЕС"}
{"url": "http://epicenter.bg/article/Den-na-traur-v-Tvarditsa-i-Shivachevo-sled-katastrofata-s-4-zhertvi/194765/2/0", "text": "Тридневен траур в Шивачево и Твърдица в памет на семейството, което загина при тежката катастрофа преди ден в Прохода на Републиката.    Днес е погребението на трагично загиналите четирима души, сред които и две деца, предаде БНТ.    Съдът остави в ареста украинския гражданин, който предизвика тежката катастрофа. При инцидента загинаха възрастен мъж, съпругата му и двете им внучета, след като колата им беше блъсната челно и се възпламени.", "date": "2019.10.06", "title": "Ден на траур в Твърдица и Шивачево след катастрофата с 4 жертви"}
{"url": "http://epicenter.bg/article/-Tsarkvata-pochita-dnes-Sveti-apostol-Toma/194769/2/0", "text": "  Свети ап. Тома бил един от най-преданите последователи на Исус Христос. След възкресението на Спасителя обаче, той поискал сам да види белезите от гвоздеите по тялото му и да постави пръста си в раните му, за да се увери, че е възкръснал. Христос се появил и накарал Тома да го докосне.   Изразът „Тома Неверни” станал нарицателен за недоверчив човек. Апостол Тома е проповядвал в Партия, Мидия и далечна Индия. Там той извършвал чудеса, изцелявал недъзи и така много хора се обръщали към Христовата вяра. Св. Тома покръстил в един град царицата и сестра й, заради което разгневеният цар го затворил в тъмница, подложил го на страшни мъчения, но светецът винаги оставал невредим. Накрая войниците го убили пред погледа на множество негови ученици и така св. Тома завършил живота си.   Апостол Тома приел мъченическа смърт в град Мелипура, като бил набит на пет кола. Мощите му са пренесени в Месопотамия, а на гроба му ставали чудеса.   Апостол Тома бил изкусен строител, затова в иконите е изобразяван с дюлгерски метър в ръка, а 6 октомври е патронен празник на архитекти, зидари и строители.   Имен ден празнуват всички, които носят името Тома и производните му: Том, Томас, Томчо, Томил, Томислав, Томана, Томка, Томая.   ", "date": "2019.10.06", "title": " Църквата почита днес Свети апостол Тома"}
{"url": "http://epicenter.bg/article/Korneliya-Ninova--Pobedata-na-BSP-v-Shumen-shte-e-pobeda-za-shumentsi/194773/2/0", "text": "“Имаме огромен шанс за победа в Шумен и тя не е за кандидата за кмет Венцислав Венков, нито за общинските съветници – тя е за вас“.   С тези думи лидерът на БСП Корнелия Нинова се обърна към стотиците граждани в залата на Младежкия дом в града. ”Вярвам в нашия кандидат Венцислав Венков, в неговата почтеност и отдаденост на интересите на Шумен”, продължи тя и изрази подкрепа и за листата с кандидати за общински съветници, водена от председателя на партията Веселин Пенчев.   Нинова представи акценти от платформата на левицата. “Кметовете на БСП поемат ангажимент да не се увеличават местните данъци и такси”, подчерта тя. По думите й за младите хора ще бъдат осигурени безплатни детски градини, помощ с общински жилища за млади семейства, помощ за програмите ин витро.   “Искаме да се спрат продажбите на общинските терени, а вместо това те да се предоставят за инвестиция и икономическа изгода за района”, каза още Нинова.    “Горд съм и за мен е чест да съм кандидат за кмет, издигнат и подкрепен от БСП. Много е важно хората, които искат властта, да си затворят устата и да си отворят ушите за проблемите и вижданията на хората”, заяви от своя страна кандидатът за кмет на левицата Венцислав Венков. Той представи конкретни решения за проблема с чистотата - на водата, въздуха и околната среда в района. “Това са най-неотложните проблеми на шуменци, които трябва да се решат в следващия мандат. От 40 години близо 200 000 души пият вода от язовир, строен за напояване, а плащат най-скъпата вода”, каза още той. Кандидатът за кмет на БСП се ангажира да работи приоритетно и за образованието, за въвеждане на иновативни образователни модели, обвързаност между образованието и икономиката.", "date": "2019.10.06", "title": "Корнелия Нинова: Победата на БСП в Шумен ще е победа за шуменци!"}
{"url": "http://epicenter.bg/article/Radina-Bankova-provede-sreshta-s-zhitelite-na-Slivek-i-Balgarene/194778/2/0", "text": "Жителите на малките населени места в общината заслужават не по-малко внимание от тези в Ловеч, споделиха с кандидата за кмет Радина Банкова жителите на Сливек и Българене     \"Много хора ми задават въпроса защо при един успешен бизнес, който имам, със се решила да се кандидатирам за кмет и какво се надявам да променя\", така започна разговора си с хората Радина Банкова. За нея миналото на Ловеч с големите фирми и предприятия е един болезнен спомен, тъй като сега нейната фирма за производство на трикотажни облекла със 150 работници е на трето място по брой на работни места в общината.   \"Последният мандат в общинското управление доведе Ловеч не до пълен застой, а до връщане много назад във времето. Сегашното ръководство няма никакво отношение нито към хората в града и по селата, нито към средния и малкия бизнес\" , заяви кандидатът за кмет. Тя подчерта, че Ловеч е на последно място по икономическо развитие сред областните градове в страната. Според Радина Банкова освен демографската криза, срива на болницата и липсата на връзка между образованието и бизнеса в града, хората в малките населени места са оставени без елементарни грижи - липсват социални услуги, липсва медицинско обслужване, а в много от селата има празни помещения, които биха могли да се предоставят на лекари, за да работят там.   Идеята й е селата да се обслужват с подвижна аптека и стоматологичен кабинет, кметовете на населени места и кметските наместници да проявяват повече внимание към проблемите на хората в населените места и да ги поставят за обсъждане и разрешаване в общинската администрация. \"Чувствам се подготвена, имам много контакти, можем да променим нещата към добро заедно с с помощта и силната подкрепа на новите общински съветници от БСП\", допълни Банкова.   Жителите на двете села запознахакандидатът за кмет с проблемите, които имат с електроснабдяването, с непрекъснатите аварии с водопровода, има нужда от подмяна, както и с разкопаните улици.   По думите на Минчо Казанджиев, три мандата кмет на община Ловеч, а сега трети в листата на кандидатите за общински съветници, за да ги има тези проблеми, това означава, че ръководството на общината от сегашния мандат не отделя никакви средства, поискани поради наложителни причини от кметовете на селата и от кметските наместници.   ", "date": "2019.10.06", "title": "Радина Банкова проведе среща с жителите на Сливек и Българене"}
{"url": "http://epicenter.bg/article/Chernomorieto-se-vdiga-na-protest-sreshtu-depo-za-opasni-otpadatsi/194779/2/0", "text": "Жители на три населени места от община Созопол излизат на протест в 10 часа. Те ще изразят недоволството си от площадките за временно съхранение на опасни битови отпадъци в село Атия, съобщи БНР.    Хората ще поискат решаване на проблема с имотите им в Черноморец и ще настояват за мерки срещу безводието в село Присад.    Жителите на Атия са категорични, че избраният терен за пилотен център за разделно събиране на опасни видове отпадъци по българо-швейцарска програма е неподходящ.    От Присад поставят проблема за водоснабдяването, пояснява Ванча Байлова в репортаж за националното радио.    „Това е административна единица, а не вилна зона. Не бива така да неглижират проблема и да казват оправяйте се сами, защото сме малко и защото не сме им рентабилни. Поради това ще се присъединим към протеста на Атия и Черноморец, за да ги подкрепим и в тяхната кауза, както и да изразим своето недоволство“, каза тя.    Министерството на регионалното развитие се е обръщало многократно към община Созопол тя да се заеме с разрешаването на проблема им, но без резултат.    „Абсолютно всички министерства и институции са сезирани, водим комуникация и с Еврокомисията и с министерството на здравеопазването и с министерството на регионалното, които непрестанно се обръщат към община Созопол, но оттам получаваме откази“, каза още Ванча Байлова. ", "date": "2019.10.06", "title": "Черноморието се вдига на протест срещу депо за опасни отпадъци"}
{"url": "http://epicenter.bg/article/Prof--d-r-Todor-Kantardzhiev--Idvat-esennite-virusi/194782/2/0", "text": "В момента доминират особено в големите областни градове респираторни вируси, които са характерни за началото на есента и се появяват обикновено есенно време или в края на пролетта.   Това каза директорът на Центъра за заразни и паразитни болести проф. д-р Тодор Кантарджиев, цириан от \"Фокус\"..   „В момента докладвам доказаната в националната референтна лаборатория инфекция на горните дихателни пътища е причинената от риновируси инфекция. Риновирусите са група вируси, които са много дребни по размер, без покривка и те се унищожават с дезинфекционни средства, най-добре кърпички с хлорхексидин.   Характерно за риновирусите, които в момента циркулират в град София, Пловдив, Стара Загора и други областни центрове, най-често са взривовете, които причиняват в детски колективи и в училищата. Също така по месторабота се забелязват случаи на тези инфекции“, обясни още той.   „Инфекцията се характеризира с един инкубационен период от заразяването до проявата на инфекцията, който обикновено е от два до четири дни. Характерно за тази инфекция е, че не се разпространява по въздушно-капков път, колкото чрез мръсните ръце“, допълни той.   „Характерно за проявите на тази инфекция е силна хрема, болки по гърлото и кашлица. Тази кашлица отзвучава при здрави, млади хора за около седмица, но 25 % от хората кашлят две седмици.   Характерно за тази инфекция е, че предразполагащи фактори като хронични белодробни заболявания или някакъв имунен дефицит може да предизвика кашлица повече от две седмици“, каза още проф. Кантарджиев.", "date": "2019.10.06", "title": "Проф. д-р Тодор Кантарджиев: Идват есенните вируси"}
{"url": "http://epicenter.bg/article/kshtzh/194777/2/0", "text": "  Обичаме Русе! От нас зависи!   Това е мотото на платформата за управление на дунавския град на кандидат-кмета от БСП Пенчо Милков.   В нея се казва:                                                                                                                                                                ", "date": "2019.10.06", "title": "Пенчо Милковс с план за управление на Русе - да стане  модерен и привлекателен град за младите"}
{"url": "http://epicenter.bg/article/Valdalski-akt-sreshtu-shatrata-na-Manolova-/194784/2/0", "text": "  Вандали са нарязаха шатрата при НДК, в която се помещава предизборния щаб на независимия кандидат за кмет на София Мая Манолова.   По думите на охранителите, които са били на смяна около полунощ, са чули силен шум. Първоначално си помислили, че са младежи, които всяка вечер се забавляват около палатката, снимат се и се разхождат в близкия парк.  Когато охраната тръгнала към вандалите, те бързо нарязали стените на шатрата с нож и се разбягали. От щаба на Манолова са подали сигнал до полицията за извършения вандалски акт.  Вандалите са хвърляли и бирени бутилки.  Това е трети вандалски акт върху шатрата на Мая Манолова. Предишните два пъти тя беше надраскана с химикал и с маркер, а този път е нарязана.", "date": "2019.10.06", "title": "Валдалски наразяха шатрата на Мая Манолова пред НДК"}
{"url": "http://epicenter.bg/article/Maya-Manolova--Ne-sa-namerili-pravilniya-chovek--kogoto-da-uplashat-/194789/2/0", "text": "  Жалки хора. Не са намерили правилния човек, когото да уплашат.    С тези думи гражданският кандидат за кмет на София Мая Манолова коментира вандалския акт върху нейния предизборен щаб - шатрата й пред НДК бе нарязана.   \"Не искам и няма да разсъждавам дали е хулиганска проява или целенасочено действие. Избрах предизборния щаб да бъде в центъра на София, отворен и публичен, достъпен и приятелски настроен към вас, приятели. Така и ще бъде докрая на тази кампания, защото нищо и никой не може да ме спре да бъдем заедно, не може да попречи на непосредствения контакт и това е най-ценното, което имаме\", написа още тя във Фейсбук.  ", "date": "2019.10.06", "title": "Манолова след нападението над шатарата й: Не са намерили правилния човек, когото да уплашат!"}
{"url": "http://epicenter.bg/article/Fandakova-s-tsel-da-sazdade-dobri-usloviya-za-sport-v-Sofiya/194790/2/0", "text": "  Кандидатът за кмет на София Йорданка Фандъкова, издигната от коалицията ГЕРБ-СДС, представя акцентите в своята програма за активна София във Фейсбук страницата си.  Те включват изграждането на 5 нови спортни зали в кварталите – в „Лозенец“, „Подуяне“, „Люлин“ , „Илинден“ и „Слатина“, както и терен за нов национален стадион, извън центъра на града, до големи пътни артерии и връзка със станция на метрото.    Фандъкова има намерение да създаде първи общински аквапарк с минерална вода и закрит плувен басейн в парк „Възраждане“ до 2020 г, както и 3 нови скейт парка – в Северния парк, Южен парк II и Княжеската градина.", "date": "2019.10.06", "title": "Фандъкова иска да създаде добри условия за спорт в София"}
{"url": "http://epicenter.bg/article/Prof--Ognyan-Gerdzhikov--NPK-e-lamarina-s-mnogo-dupki-ot-neprekasnati-promeni/194791/2/0", "text": "  Такова мнение изрази юристът и бивш служебен премиер и бивш председател на Народното събрание проф. Огнян Герджиков днес пред БНР.   Герджиков отбеляза, че   \"Няма такава държава\" е нещо, което трудно може да бъде защитено, все пак ние сме демократимна, правова държава с всичките му кусури, с много недостатъци, наистина с проблеми.   Той не изключи и изборът на наименование да е целенасочено действие, провокация,    „В основната си част Наказателно-процесуалният кодекс е една ламарина с много дупки, с непрекъснати промени, с непрекъснати поправки на поправките, с непрекъснат натиск да се правят нови и нови промени съобразно конкретна ситуация в конкретен казус.“   Това каза пред БНР проф. Огнян Герджиков, бивш председател на Народното събрание и служебен премиер през 2017 година.    „Ако на всеки конкретен случай реагираме по някакъв начин, то това не е законодателство. Това е нещо, което е различно от устойчивостта, която се изисква за всяка нормална правова държава“, добави той предаването „Неделя 150“ на програма „Хоризонт“.    Според проф. Герджиков непрекъснатите промени в законите не са само в областта на наказателното право:    „Това е нещо, което е в състояние да ме вбеси. Не знам защо у нас се смята, че Народното събрание трябва да действа като корпус за бързо реагиране. Закони не се правят така. Народната воля не трябва да се слуша безпрекословно по всички въпроси“.    По думите на проф. Герджиков професионализмът у нас не е на почит и е в криза:    „В много направления се действа аматьорски и това взема връх, дори в законодателството. Сега всичко е спонтанно. Трябва да има стабилност, предвидимост. Затова и инвеститорите бягат от България, защото тук по средата на играта правилата се сменят“.    Проф. Огнян Герджиков заяви, че е съвсем оправдано да се направи опит да се изработи нов Наказателен кодекс:    „Стана ясно, че НК е от 1968 година. В общата му част почти няма какво да се пипа. Но там, където са отделните видове престъпления, там е изключителен хаос, пълен с вътрешни противоречия и с кръпки. Но това е дългосрочна задача, която трябва да бъде изпълнена от сериозна група от професионалисти, да се направят публични обсъждания. Големите закони на демократичните държави се правят много години, а не за броени дни и месеци“.", "date": "2019.10.06", "title": "Проф. Герджиков: Има основания съдът да не регистрира партията на шоумена \"Няма такава държава\""}
{"url": "http://epicenter.bg/article/Ninova-v-Dobrich--Zhitnitsata-na-Balgariya-ima-nuzhda-ot-prerabotvatelna-promishlenost-/194792/2/0", "text": "  “Добрич има изключителен потенциал, който не се развива. Тук е най-голямото злато на България - зърното, което се изнася директно. По-полезно за района е развитието на преработвателна промишленост с добавена стойност. Където в възможно обществените дейности да се възлагат на местните фирми, а не да се докарват от други краища на България. Плащате една от най-високите цени за вода в страната. Общинско ВиК дружество би променило това. Общинските предприятия гарантират по-ниски цени на услугите”. Това заяви на среща с граждани в Добрич председателят на БСП Корнелия Нинова. Тя изрази подкрепата си за кандидатите на левицата в цялата област и се ангажира политиките им на местно ниво да имат подкрепата и на национално ниво от БСП. “Пожелавам на всички здраве, сили и успех”, каза още Нинова. Кандидатът за кмет на левицата Георги Петков акцентира и върху решенията за демографската криза. “Заслужаваме нашите деца да живеят и да се реализират тук”, каза още той и добави, че една от стъпките е обвързването на образованието с нуждите на местния бизнес. Петков обърна внимание и на здравеопазването, като подчерта, че част от решението на проблемите е развитието на двете общински ДКЦ-та. Друг основен проблем по думите му е този с водата. Решението Петков вижда чрез това общината да стане съсобственик в иначе държавното ВиК. “От волята на кмета и неговата решителност зависи много. Никой не може да се справи сам, затова благодаря на екипа, с който изготвихме нашата програма”, каза още Петков.   ", "date": "2019.10.06", "title": "Нинова в Добрич: Житницата на България има нужда от преработвателна промишленост!"}
{"url": "http://epicenter.bg/article/Stanislav-Vladimirov--Nyama-da-bada-kmet-ot-kabinet--vseki-den-shte-sam-sred-vas/194796/2/0", "text": "    „БСП за България“ откри кампанията си и в град Батановци. В читалището в града се събраха десетки жители на града, които разговаряха с кандидата за кмет на община Перник Станислав Владимиров, кандидата за кмет на батановци Радослав Петров, народния представители инж. Любомир Бонев, председателите на ОблС и ОбС на БСП – Валентин Петков и Кирил Леонов, и кандидати за общински съветници и кметове на населени места.   Специални гости на събитието бяха ръководителят на делегацията на българските социалисти в Европейския парламент Петър Витанов и народният представител от групата на левицата Димитър Данчев.    „Често съм в Батановци, но за съжаление не виждам някаква съществена промяна в града. Търговията с гласове по изборите, направи така, че Батановци, Перник и цялата община да са по-близо до Ориента, отколкото до Европа“. Това каза кандидатът за кмет на община Перник Станислав Владимиров на среща с жители на гр. Батановци. Той добави, че икономическото развитие на Перник е спряло и общината ни е единствената в икономическия пръстен около София, която не се развива. „Защо Перник не се развива при условие, че имаме предпоставки да бъдем развит район? Отговорът е в администрацията, защото Божурище и Елин Пелин нямат по-голям капацитет, но там има хора, които знаят как да начертаят пътя“, коментира Владимиров. Той бе категоричен, че няма логика градът, който в миналото е давал голяма част от БВП на България да е в такъв застой. „Силна местна икономика ще вкара пари в общинския бюджет и ще ни даде възможност да работим по решаване на проблемите на Перник и селата. Тогава ще спрем да се чудим кога ще закърпят дупките по улицата ни, дали ще имаме паркове, детски площадки и много други“, каза още кандидатът за кмет. Той коментира още, че ако имаме кметски екип с воля и желание да привлича инвестиции и силна дигитализирана община, което ще намали корупцията и забавянето на документи, бизнесът ще се обърне към Перник. „От това ще започне новият кметски екип – повече приходи от икономика, по-чист, сигурен и зелен Перник. Още следващия месец ще дойда в Батановци и няма да бъда кмет от кабинет, а всеки ден ще съм сред вас“, завърши Станислав Владимиров.       „Това, че в тази зала има толкова много хора показва, че всички искате ново управление на град Батановци и община Перник като цяло“, каза ръководителят на българската делегация на социалистите в ЕП Петър Витанов. Той добави, че Батановци е част от Европа и на около 50 км от столицата, но е далеч от европейския начин на живот. „Нужно е ново управление на Перник и Батановци. Управление, в което кметовете и администрацията мислят не за личното си облагодетелстване, а и за хората и градовете си. Мостът между Европа и община Перник са точно тези хора – Станислав Владимиров и Радослав Петров“, категоричен бе Петър Витанов        „Перник и Батановци имат крещяща нужда от промяна и нова енергия, с която да се управляват, за да се промени начинът, по който се случват всички процеси в тях“, категоричен бе народният представител от ПГ на „БСП за България“ Димитър Данчев. Данчев каза още, че община Перник и град Батановци имат нужда от управление с воля и характер, които да покажат, че администрацията може да работи различно. „Станислав Владимиров и Радослав Петров са хората, които могат да започнат промяната и да работят с морал и достойнство за развитието на община Перник“, категоричен бе Димитър Данчев. Той коментира, че отборът на БСП в Перник е съставен от млади, но и опитни хора, които ще работят за добруването на жителите на общината. „Ние вярваме в тях и им пожелаваме успех“, завърши народният представител.   ", "date": "2019.10.06", "title": "Станислав Владимиров: Няма да бъда кмет от кабинет, всеки ден ще съм сред вас!"}
{"url": "http://epicenter.bg/article/Boris-Dzhonsan--Ostavat-25-dni-do-Brekzit-bez-sdelka--ako-Bryuksel-ne-napravi-kompromis-/194786/7/0", "text": "Британският премиер Борис Джонсън обявява в два неделни вестника, че Обединеното кралство излиза от ЕС след 25 дни без сделка, ако Брюксел не направи компромис.   В същото време проучване на общественото мнение показва, че преднината на консерваторите пред лейбъристите се увеличава.    След като Европейската комисия отмени преговорите през уикенда, описвайки новите предложения на Джонсън като „недостатъчна основа за постигане на споразумение“, премиерът пише днес в „Сън“ и „Сънди експрес“, че „след десетилетия на кампания, три години на спорове и очевидно безкрайни месеци на безсмислено отлагане, сега остават точно 25 дни до приключване на членството на Обединеното кралство в ЕС“.    „Ще си стегнем багажа и ще напуснем на 31 октомври. Единственият въпрос е дали Брюксел весело ще ни помаха със взаимноприемлива сделка или ще ни принудят сами да напуснем“, продължава Борис Джонсън.    В същото време последното проучване на общественото мнение, след проведените партийни конференции, вдъхва оптимизъм на торите при евентуални общи избори. Консерваторите се радват на подкрепа на 38 процента от гласоподавателите, което е с 15 процента повече от следващите ги лейбъристи.    В сравнение с предишни анкети торите са увеличили подкрепата си с 2 процента, лейбъристите са загубили един процент, а при либералдемократите се наблюдава отстъпление от 5 процента.  ", "date": "2019.10.06", "title": "Борис Джонсън: Остават 25 дни до Брекзит без сделка, ако Брюксел не направи компромис!"}
{"url": "http://epicenter.bg/article/Salzotvoren-gaz-sreshtu-demonstranti-s-maski-v-Honkong/194788/7/0", "text": "Десетки хиляди протестиращи с маски на лицата излязоха отново по улиците на Хонконг, съобщава БНР. Полицията използва сълзотворен газ срещу тях.    Полицията се готви за още антиправителствени протести по-късно днес. Властите се опасяват от повторение на бунтовете в петък през нощта, довели до затваряне на финансовия център на града.    Транспортният оператор в Хонконг възобнови услугите на метрото тази сутрин, но някои станции остават затворени заради „сериозен вандализъм“, съобщава Би Би Си. Движението на влаковете ще спре в 21.00 часа - три часа по-рано от обичайното.    Междувременно продемократични законодатели се опитват да отменят закон, който забранява на протестиращите да носят маски. Според тях, мярката е неконституционна.    Главният администратор на Хонконг Кери Лам въведе забраната, съгласно закон от колониалната ера. В събота тя защити решението си да използва извънредните правомощия, за да възстанови реда. Хонконг преживява „много тъмна нощ“ на „изключително насилие“, каза Лам.    Безредиците в бившата британска колония започнаха през юни, предизвикани от предложения за екстрадиране на заподозрени престъпници в континентален Китай. Проектозаконът беше прекратен, но протестите прераснаха в продемократични и демонстрации срещу полицията. ", "date": "2019.10.06", "title": "Сълзотворен газ срещу демонстранти с маски в Хонконг"}
{"url": "http://epicenter.bg/article/Niderlandiya-se-otkazva-ot-imeto-Holandiya/194793/7/0", "text": "Правителството на Нидерландия реши да се откаже от името Холандия, съобщи порталът Adformatie, цитиран от БГНЕС.    Властите на страната смятат, че имиджът на страната трябва да се обнови, тъй като Холандия се асоциира от туристите основно с наркотици и амстердамския “квартал на червените фенери”.    Новият образ ще се изгражда около името Нидерландия, предаде РИА Новости. Той ще бъде активно популяризиран на международни събития, като например конкурса за песен на Евровизия 2020.    Футболният отбор на страната също ще изостави познатото на феновете име във всички мачове. Ребрандирането ще засегне и спортистите, които ще представляват Нидерландия на Олимпиадата-2020 в Токио.    ", "date": "2019.10.06", "title": "Нидерландия се отказва от името Холандия"}
{"url": "http://epicenter.bg/article/Erdogan--Turtsiya-shte-dobiva-petrol-s-pomoshtta-na-fraking/194802/7/0", "text": "Турция започва производство на суров нефт, използвайки метод на хидравлично разбиване, известен още като фракинг, заяви президентът Реджеп Тайип Ердоган.  Производство на суров петрол с търговска цел чрез използването на този метод е първо за Турция и се осъществява в югоизточната провинция Диарбекир, каза Ердоган по време на 29-ата среща на неговата партия ПСР. „Турското производство на петрол надмина 50 000 барела (на ден), като счупи рекорда за последните 20 години“, каза президентът. “Искаме да разширим още повече този метод (фракинга) и ще продължим да отваряме нови кладенци”, добави той. Методът на хидравлично разбиване, който използва вода и химикали под налягане, е широко използван в САЩ при добива на шистов петрол и газ. Той даде възможност на САЩ, който сега е най-големият производител на нефт и газ в света, да увеличат производството си на суров нефт от 5 милиона барела на ден през 2008 г. до 10,99 милиона барела през 2018 г.   Ердоган съобщи, че Турция е открила нови залежи на газ в северозападния регион на страната.  „В началото на тази година открихме нови находища в северозападна Тракия, които удвоиха общите ни запаси от природен газ. Тези полета разполагат с около 3 милиарда кубически метра газ, което ще задоволи потреблението на газ на 300 000 домакинства за 10 години”, каза той.    ", "date": "2019.10.06", "title": "Ердоган: Турция ще добива петрол с помощта на фракинг"}
{"url": "http://epicenter.bg/article/Zeehofer--Izpraveni-sme-pred-po-golyama-migratsionna-kriza--otkolkoto-prez-2015-g-/194803/7/0", "text": "Германският министър на вътрешните работи Хорст Зеехофер заяви, че се страхува от нова по-голяма миграционна криза в Европа, отколкото кризата през 2015 г.  “Трябва да помогнем на нашите европейски партньори в контрола на външните граници на ЕС. Прекалено дълго ги оставихме сами”, каза Зеехофер в интервю за „Билд ам Зонтаг“ и добави: “ако не го направим, ни очаква приток на бежанци като този през 2015 г., а може би дори по-мощен отпреди четири години.”    Според Зеехофер съвместно с новия ръководител на Европейската комисия Урсула фон дер Лайен, е необходимо “да се направи всичко, за да не се случи това отново”. По този въпрос германското вътрешно министерство “има пълната подкрепа на федералния канцлер Ангела Меркел”, подчерта той.    През 2015 г., по данни на Министерството на вътрешните работи на Германия, около 850 000 бежанци и мигранти са пристигнали в Германия, като много от тях са влезли в страната нелегално, без документи за самоличност.      ", "date": "2019.10.06", "title": "Зеехофер: Изправени сме пред по-голяма миграционна криза, отколкото през 2015 г."}
{"url": "http://epicenter.bg/article/Moskva-izprati-protestna-nota-kam-Vashington--sled-kato-v-Nyu-York-zadarzhaha-ruski-deputat/194805/7/0", "text": "Руското външно министерство изпрати протестна нота до властите в САЩ, във връзка със задържането и разпита на депутата от Държавната дума Инга Юмашева и нарече инцидента поредното враждебно действие, предава ТАСС.    \"Ние изказваме силен протест във връзка с действията на американските власти срещу депутата от Държавната дума на Руската федерация Инга Юмашева, която беше задържана на летището в Ню Йорк от агенти на ФБР и разпитана. Това е поредната враждебна акция срещу Русия и нейните представители, очевидно насочена към по-нататъшно влошаване на атмосферата на руско-американските отношения “, се казва в изявлението на министерството.    Министерството каза още, че американските власти не са в състояние да контролират собствените си специални служби или не се опитват да нормализират отношенията си с Русия.  \"Възниква въпросът, че американските власти, противно на твърденията си, не се стремят да нормализират диалога, или пък не са в състояние да контролират действията на собствените си специални служби. Инга Юмашева, като координатор на парламентарната група на Държавната дума за връзките ни с Конгреса на САЩ, беше изпратена до обществено-политическия форум „Диалогът Форт-Рос\", който е прецизно създаден, за да помогне за укрепване на взаимното разбирателство и сътрудничество между народите на Русия и САЩ\", се казва още в изявлението.  ", "date": "2019.10.06", "title": "Москва изпрати протестна нота към Вашингтон, след като в Ню Йорк задържаха руски депутат"}
{"url": "http://epicenter.bg/article/Putin-praznuva-rozhden-den-v-sibirskata-tayga/194815/7/0", "text": "В навечерието на рождения си ден руският президент Владимир Путин почива в сибирската тайга, където се наслаждава на есенната природа. Това съобщи прессекретарят на руския лидер Дмитрий Песков, съобщава РИА Новости.    „Президентът беше в Сибир онзи ден, беше в тайгата“, заяви говорител на Кремъл. Песков каза по-рано, че държавният глава ще прекара следващия си рожден ден със семейството и приятелите си сред природата. На 7 октомври руският лидер навършва 67 години. През 2019 г. президентът на Русия не е имал такъв отпуск. Той комбинира почивката си с работни дейности.   Миналата година държавният глава почиваше в резервата Саяно-Шушенски. Според Песков Путин се разхождал из планините и се възхищавал на пейзажа. Той беше придружен от министъра на отбраната Сергей Шойгу и директора на ФСБ Александър Бортников в пътуването. ", "date": "2019.10.06", "title": "Путин празнува рожден ден в сибирската тайга"}
{"url": "http://epicenter.bg/article/Dve-opozitsionni-partii-v-Kosovo-se-sastezavat-za-pobedata/194821/7/0", "text": "Двете опозиционни косовски партии \"Самоопределение\" и Демократичен съюз на Косово се очаква да получат по 30 процента от гласовете в парламентарните избори, сочи екзит пол, цитиран от Ройтерс.    Демократичната партия на Косово остава трета с 22 процента.    По данни на ЦИК на Косово общият брой на избирателите е над 1,9 милиона души. От тях 117 808 са регистрирани в 10 общини с преобладаващо сръбско население. В 120-местния парламент на Косово са запазени 10 депутатски места за представителите на косовските сърби. Други 10 места са предвидени за останалите етнически общности. ", "date": "2019.10.06", "title": "Две опозиционни партии в Косово се състезават за победата"}
{"url": "http://epicenter.bg/article/Dimitar-Nedkov--Partiyata--koyato-nyama-svoya-darzhava/194820/11/0", "text": "  Политическата партия на популярен в масовия развлекателен жанр шоумен е вече факт.    Поредната N-та партия от преливащия от всички цветове български политически пейзаж. Още един замах с четката върху платното на родния политиканстващ експресионизъм – както се казва – в прословутата градина на Моне дори и плевелите са намирали местенце върху платната му.   . Ако не става дума за някакъв отвъдокеански или пък краймосковски импортен политически проект, то неминуемо възниква питанката – при положение, че “Няма такава държава”, как тогава стои въпросът с националната идентичност на народонаселението, за чиито гласове по презумпция ще се надпреварва с останалите новата партия. Нали всички останали партии претендират, че именно България е тяхната и само тяхната си държава... Освен ако не става дума за възраждането на троцкизма по нашите географски ширини с неизветрялата все още идея за “мировая революция” на обезродения световен пролетариат.   Думата “партия” дотолкова опротивяла на хората, че не струвала вече и пукната пара според последните проучвания на политическия маркетинг. Нелогично е накак си твшоу, което винаги си е знаело цената плюс тарифите за гостуващите, да прерастне в политически продукт на обществени начала – нещо като идейно-духовна безплатна кухня за бедстващо неорентирани, аполитичи и останали без държава граждани.    – да не обясняват пред медиите какво точно са учредили – произтича навярно от все по-налагащото се обществено мнение, че най-тайните общества по българско са политическите партии.   Хората днес знаят повече за съвременните превъплащения на злокобните масони, петата католическа колона на тамплиерите, еничарите на отворените соросоидни общества, войнстващата посредственост на атлантическите клубове, търговците с човешки права от хелзингските комитети и дори астрономическата цена на преброителите на редките природни видове от екозащитните секти –    Засега е очевадно само, че  , че дори и от съпартийците си, политически трибун в най-новата българска история. Биха му завидели на пъдарите дори първите ни институционализирани държавници, а да не говорим за треперещите с основание за живота си подобия на срастнали се с държавата олигарси – тоест, т.н. “преуспели в живота” нашенски бизнес-първенци.   Относно присъщата като основополагащ камък в партийното строителство    Това осиротяло откъм майчица-държава новородено политическо отроче   Другите, по-умните народи, извървяват своите преходи праволинейно, към един по смислен за хората житейски концепт на държавите които си имаха и съхраниха, вместо да ги обявят за несъществуващи – колкото трудно, алогично и парадоксално безнадежно да им се е струвало настоящето – те тръгнаха напред.   С появата на най-новата партия, която обаче си нямала държава,   Тръгнали нанякъде, се оказа, че сме се върнали там, където сме били – отхвърлили, охулили наследената от предците държава, но без никаква идея – каква държава искаме да построим за себе си и бъдещите поколения сънародници.    Преведено от революционния френски диалект на български, това означава –    С уговорката, че ще е несправедливо спрямо Робеспиер, Дантон, Марат, че и дори Сен Жюст сревнението с нашенския си преквалифицирал се от шоумен в политик партиен лидер. Най-малкото, защото гореизброените якобински имиджмейкъри са имали своята Франция и визия за нея, а     Повярвал вече в новия Месия, че – няма своя държава и тръгва след Него към края на пустинята с надеждата да се разтвори морето и Той да ги изведе на обетованата земя.    Като как си го представя това    Къде ще е площадът на Революцията с тракащата в 7/8 ритъм Гилотина не се уточнява. По законите на шоу-бизнеса,    Но Нейно Величество Историята ни припомня, че излъганият за пореден път народ неминуемо стига до своя Термидор – възкачвайки на ешафода първо най-добре охраняваните шоумени на завъртялите ги отново в безконечното кръгово движение от нещото към нищото сценаристи на съдбата им...", "date": "2019.10.06", "title": "Димитър Недков: Партията, която няма своя държава"}
{"url": "http://epicenter.bg/article/Temenuzhka-Petkova--Optimist-sam-za-realizatsiyata-na-proekta-AETs--quot-Belene-quot-/194775/4/0", "text": "Министърът на енергетиката Теменужка Петкова заяви в предаването \"Денят започва с Георги Любенов\" по БНТ, че към днешна дата е оптимист за реализирането на проекта АЕЦ \"Белене\".   \"Провежда се процедура за избор на стратегически инвеститор. Тази процедура беше публикувана в официален вестник на ЕС, целта беше да стигне максимално широк кръг заинтересувани лица. Да бъде абсолютно публична, така че да могат наистина големи компании да заявят интерес и да участват в този проект, защото смятам, че ще бъде важен не само за България, но и за целия регион\", каза Теменужка Петкова в ефира на БНТ. От 1 октомври са в сила промени в наредбата за топлоснабдяването. Бяха направени съществени промени, коментира Петкова.    \"Определени са конкретни срокове, свързани с ангажиментите на фирмите за топлинно счетоводство. На първо място - да извършват отчетите, те трябва да бъдат готови до 10 юли. До 15 юли те трябва да представят изравнителните сметки и до 31 август е срокът за обжалване на съответните сметки, ако хората смятат, че има определени проблеми\", каза министърът на енергетиката. Министър Петкова допълни, че в наредбата се дава възможност етажната собственост сама да определи размера ѝ - между 20% и 40%.    Тя каза още, че българските граждани трябва да са спокойни, че газ ще има, а през юни са реализирани и първите доставки на втечнен газ от Съединените щати.    От 1 декември ще може да заработи Българската борса за търговия с природен газ, което по думите ѝ е важна крачка за либерализацията на цената.   \"Либерализацията на цената на природния газ е основно наше задължение като държава членка на ЕС. Либерализацията означава конкуренция. Това означава по-добри цени и по-добри условия\", посочи министър Петкова.   ", "date": "2019.10.06", "title": "Теменужка Петкова: Оптимист съм за реализацията на проекта АЕЦ \"Белене\""}
{"url": "http://epicenter.bg/article/Pravitelstvoto-opredeli-novata-liniya-na-bednost-za-dogodina---363-lv-/194780/4/0", "text": "Правителството определи новата линия на бедност за догодина. Тя ще е 363 лева или с 15 лева повече от сегашната. Според нея се определят и помощите за социално слабите семейства. По данни на кабинета под прага от 363 лв. ще останат близо 1 700 000 семейства.    С доход по-малък от 1 000 лева на месец се справя петчленното семейство на Анелия и Младен от монтанското село Крапчене, съобщи в репортаж Нова телевизия. „Правим си икономии за много неща, за да ни стигат парите за необходимото. Съобразяваме се какви дрехи да купуваме, какви обувки, за да успяваме. Трябват и лишения, няма как“, казва Младен Пламенов.    Младен работи в частна фирма, получава минималната заплата. За трите деца взимат детски. За да могат да вържат двата края, бащата помага при ремонта на всеки, който го извика, но и така не достигат линията на бедност, която в момента е 348 лева на човек.  „Основно парите отиват първо за сметките и каквото остане за храна и евентуално за дрехи и обувки ако е необходимо”, допълва Анелия Илиева.    Изчисляват, че ако вдигането на прага на бедност с 15 лева на член на домакинство означава реален приход от 75 лева за семейството им и мислят какво биха си купили. Този финансов рай обаче за тях към момента е неизпълним. Младен признава, че в месеца прави и невъзможното децата му да не заспиват гладни. Наскоро им спрели тока и с помощта на добри хора събрали парите и го платили. „Бориш се да си платиш сметките и да осигуриш прехраната за децата. Нищо повече, за бъдеще не можеш и да мислиш, нямам как, защото нямаш тази възможност“, споделя Младен.    Въпреки всичко децата им – Лео и близнаците Мартин и Антонио не спират да мечтаят. Най-големият да си купи видеокамера, а малките да не гледат морето само в книжките. „Другата година ако не се оправят нещата се махаме и това е“, обобщава ситуацията Младен Пламенов.  Доколко важен инструмент е линията на бедността за подобряването на качеството на живот. Това коментира в студиото на предаването „Събуди се” по Нова Петър Ганев от Института за пазарна икономика.    „Тези 15 лв. няма да променят много, тъй като това е линия, спрямо която получаваш или не някои помощи. Когато тя се повиши, реално това се случва всяка година, повече семейства биха могли да получат социални помощи. Детските надбавки, например, не са обвързани с линията на бедността”, посочи икономистът.    Според него малките общини в страната ще продължат да се обезлюдяват. „Най-вече тези в Северозападна България и близките до границата с Македония и Сърбия. Областните градове като Монтана, Враца и Видин имат своя потенциал, но той изисква рестарт на тези центрове”, допълни още Ганев. ", "date": "2019.10.06", "title": "Правителството определи новата линия на бедност за догодина - 363 лв."}
{"url": "http://epicenter.bg/article/Lyubomir-Datsov--V-Byudzhet-2020-tryabvat-buferi-zaradi-nesigurnostta-v-svetovnata-ikonomika/194787/4/0", "text": "„В България управляваме традиционно добре макроикономически бюджета, но от гледна точка на ефикасност винаги е имало какво да се желае. Има много разходи, които никога не биват изпълнявани, като капиталовите, например, с които много се спекулира“. Това каза пред БНР финансовият експерт и бивш заместник-министър на финансите Любомир Дацов в коментар на обещаното от финансовия министър Владислав Горанов, че до края на октомври макрорамката на бюджета за 2020 година ще бъде готова.    В предаването „Неделя 150“ на програма „Хоризонт“ Дацов прогнозира, че следващата година ще бъде силно рискова заради сътресенията в световната икономика:    „Германия силно забави икономическата си активност. Въпреки че България все още се плъзга по повърхността, няма как това нещо да не ни се отрази, ако кризата се развие при основните ни търговски партньори“.    Според финансовия експерт в бюджета на страната за следващата година трябва да се видят буфери, които да адресират евентуално несигурността, която се очертава в икономиката през следващите години.    Любомир Дацов уточни, че София има огромен дефицит в бюджета за тази година в размер на 230 млн. лева и сериозна задлъжнялост от близо 100% спрямо приходите.  ", "date": "2019.10.06", "title": "Любомир Дацов: В Бюджет 2020 трябват буфери заради несигурността в световната икономика"}
{"url": "http://epicenter.bg/article/VMRO-organizira-protest-pred-Sadebnata-palata-sreshtu-osvobozhdavaneto-na-Polfriyman-/194783/3/0", "text": "Утре, 07 октомври 2019 г.(понеделник), от 9.00 ч. пред сградата на Съдебната палата в София, ВМРО призовава всички български граждани, недоволни от предсрочното освобождаване на убиеца Джок Полфрийман, да се съберат, за да изразят своята гражданска позиция. Протестът е насрочен по време на заседанието на Върховния касационен съд.    Припомняме, че за касационното дело съдът беше сезиран от главния прокурор Сотир Цацаров, след като състав на Софийския апелативен съд, в състав Калин Калпакчиев, Весислава Иванова и Виолета Магдалинчева, постанови условно предсрочното освобождаване на австралиеца, който от 2007 г. е в затвора с 20-годишна присъда за убийство.    В същото време ВСС отговори на сигнала на Национален младежки комитет на ВМРО и сезира Етичната комисия по отношение безпристрастността и мотивите на съдебния състав, довели до Определението за освобождаване на Полфрийман.   Евродепутатът и заместник-председател на ВМРО Ангел Джамбазки и депутатът и член на Националното ръководство на партията Александър Сиди, сезираха главния прокурор с искане за заличаването на БХК заради извършвани системни нарушения на Конституцията и ЗЮЛНЦ.   Подчертаваме, че именно тази неправителствена организация подаде искане за предсрочното освобождаване на убиеца на Андрей Монов, тя го номинира за човек на годината и тя нееднократно е номинирала и награждавала в различни категории и съдия Калпакчиев.    Поради всички тези недопустими „съвпадения“ по делото на САС, както и поради категоричното становище на затворническата администрация и прокуратурата, че не са налице факти и обстоятелства, необходими Полфрийман да бъде освободен предсрочно, ние от ВМРО, призоваваме всички български граждани да изразят своята позиция за възстановяване на грубо погазената справедливост и да подкрепят новия съдебен състав за взимане на безпристрастно и съобразено с морала и законите на Република България решение. ", "date": "2019.10.06", "title": "ВМРО организира протест пред Съдебната палата срещу освобождаването на Полфрийман "}
{"url": "http://epicenter.bg/article/16-godishno-momiche-e-zaginalo-sled-intsident-na-peshehodna-pateka-v-Sliven/194785/3/0", "text": "16-годишно момиче е загинало след инцидент на пешеходна пътека в Сливен. Това съобщиха от пресцентъра на ОДМВР - Сливен. В 4.00 часа е получен сигнал за възникнало тежко пътно произшествие на бул.”Бургаско шосе” в град Сливен.   Лек автомобил „Алфа Ромео”, управляван от водач на 28 години от село Тополчане е ударил пресичащо на пешеходна пътека момиче на 16 години от град Сливен. В резултат на произшествието момичето е починало. Водачът е задържан за 24 часа в РУ-Сливен. Пробата за употреба на алкохол е положителна. По случая е образувано досъдебно производство.   12 човека са ранени при катастрофи в страната през изминалото денонощие. Това съобщиха от пресцентъра на МВР.   Общо 9 са пътнотранспортните произшествия за последните 24 часа, а ранените са 12. В София са станали 19 леки катастрофи без загинали и ранени. От началото на месеца в страната са загинали 10 човека, а 105 са ранени при 82 пътно-транспортни произшествия. От началото на годината загиналите са 454 човека, ранени са 6466 при 5072 катастрофи. При сравнение с реалните данни за загиналите (469) през същия период на 2018 г. се отчитат 15 по-малко загинали участници в движението по пътищата през 2019 г.  ", "date": "2019.10.06", "title": "Пиян шофьор уби 16-годишно момиче на пешеходна пътека в Сливен"}
{"url": "http://epicenter.bg/article/Vlak-pregazi-mazh/194795/3/0", "text": "Влак е прегазил 64-годишен мъж на линията до спирката в село Пали лула, община Бойчиновци, съобщиха от Областната дирекция на МВР в Монтана.    Инцидентът е станал вчера след обяд. Мъжът е пресичал ж.п. линията пред спирката, но бил бавноподвижен заради заболяване и не успял да пресече преди преминаването на влака, който не спира на Пали лула. При наближаването си към мястото машинистът свиркал, но това не помогнало човекът да пресече по-бързо. Той е загинал на място, по случая е образувано досъдебно производство, уточниха от полицейската дирекция в Монтана.    Заради инцидента в близките часове влаковете по линията, София-Видин са се движели с малко закъснение.", "date": "2019.10.06", "title": "Влак прегази мъж"}
{"url": "http://epicenter.bg/article/Verizhna-katastrofa-s-chetiri-koli-v-Sofiya/194799/3/0", "text": "Верижна катастрофа в София. В инцидента са участвали четири коли, като една от тях се е обърнала по таван. Две от колите са били паркирани. Една от тях е изпреварвала неправилно.    Има двама пострадали при катастрофата – това са пътниците в колата, която е била обърната. Ранените са мъж и жена. Те са откарани в ''Пирогов'' и болница ИСУЛ.    На мястото често стават инциденти. Божидар Матеев, който живее в района, обясни за bTV, че всяка седмица може да се види някоя кола, качена на тротоара след катастрофа. ", "date": "2019.10.06", "title": "Верижна катастрофа с четири коли в София"}
{"url": "http://epicenter.bg/article/GERB-Sofiya--G-zho-Manolova--parite-za-detsa-s-uvrezhdaniya-ne-sa-pari--hvarleni-na-vyatara/194808/2/0", "text": "    Г-жо Манолова, парите за деца с увреждания не са пари, хвърлени на вятъра. Това са пари и подкрепа, от които тези деца и техните семейства имат огромна нужда. Днешното ви искане да се спре изграждането на такъв център в кв. „Драгалевци“ е не само лицемерие, то е срамно. Вместо да търсите сензация, да бяхте потърсили информация, която е публична и всеки, който се вълнува от тази тема, трябва да я знае.  Столична община осигури 732 хил. лв. безвъзмездни средства от оперативна програма „Региони в растеж“ за изграждане на два центъра за подкрепа на 190 деца с множествени увреждания и техните семейства. Предстои основен ремонт и преустройство на старата сграда, в която се намираше дом за деца лишени от родителски грижи.  Г-жо Манолова, кажете на майките на деца с увреждания, че искате да спрете разкриването на два центъра за подкрепа на 190 деца и техните семейства. Обяснете и на тях, и на цялото общество, че от такива грижи няма нужда и че парите за най-слабите и беззащитни са пари на вятъра.", "date": "2019.10.06", "title": "ГЕРБ-София: Г-жо Манолова, парите за деца с увреждания не са пари, хвърлени на вятъра"}
{"url": "http://epicenter.bg/article/Pargov--Rezultatite-v-Sofiya-prez-poslednite-14-g--pokazvat--che-dumite-na-GERB-sa-poveche-ot-rabotata/194809/2/0", "text": "  БСП няма да търси решение на проблемите в София през вдигане на данъци и такси. В бюджета на столицата има достатъчно пари.   Това заяви лидерът на БСП - София и водач на листата на социалистите за общински съветници Калоян Паргов при гостуването си в предаването \"120 минути\" по bTV.    \"Става въпрос за 1,7 милиарда лева, които трябва да бъдат харчени ефективно, по различен начин от досегашния, коментира той. - Много е важно да има контрол върху разходването и качеството на изпълнението на проектите. Тогава Столична община ще постигне резултати\".    Калоян Паргов посочи вътрешнокварталната инфраструктура като един от големите проблеми, които трябва да бъдат решени в града. \"В София, а и в \"Надежда\", където живея, състоянието на улиците е много далече от стандарта на европейска столица, каза той. - Още преди 4 години, когато ние заговорихме за тези проблеми, и кметът Фандъкова, и Вили Лилков, го поеха като ангажимент. Но досега нищо не направиха. А решение има, трябва само да бъдат отделени достатъчно средства от бюджета и да се работи усърдно в тази посока\".    На въпроса за референдумите, Калоян Паргов отговори, че има много теми, чието решение подлежи на допитване до гражданите. \"Ние досега сме предлагали три референдума, припомни той. - Единият беше за \"Софийска вода\" - за или против концесията, за презастрояването в \"Младост\" и за изграждането на инсталацията за горене на RDF гориво в ТЕЦ \"София\". И трите предложения категорично бяха отхвърлени\".    Според лидера на БСП - София, трите теми все още са на дневен ред и гражданите на столицата биха могли да си дадат мнението чрез организиране на референдум. \"Защо да не ги питаме за това как да бъдат харчени средствата от бюджета на София - дали да ги насочим към кварталите или да продължи инвестирането им в големите инфраструктурни проекти от типа на \"Граф Игнатиев\" и \"Дондуков\". Те на практика се оказаха айсберга, в който се удари титаника ГЕРБ в последната година, коментира Калоян Паргов. - В крайна сметка дължината на големите пътни артерии в София е много по-малка от тази на вътрешнокварталните улици. А в кварталите ние живеем, там прекарваме по-голямата част от свободното си време, там се спъваме в дупките или настъпваме някоя плочка след дъжд и си мърсим обувките. Мисля, че е време, след 30 години, общината да стане майка и за кварталите\".    Калоян Паргов добави, че транспортът в София трябва да бъде бърз, качествен и достъпен. \"Ние бихме върнали цената от един лев на билета за градския транспорт, заяви той. - Столична община разполага със средства да дотира градския транспорт. Важно е също да успеем да качим повече хора в метрото, това е голямо достижение за София, няма спор. В кварталите трябва да има довеждащ транспорт, за да може повече граждани да го използват\".    Калоян Паргов коментира и темата, свързана с таксиметровите услуги. \"Разбира се, всеки иска повишение на цената на услугата си, но отсреща трябва да има качество. Трябва да питаме и хората, които използват тези услуги, какво е мнението им. Нужен е открит диалог, експертен разговор, който трябва да бъде проведен в Комисията по транспорт в Столична община и в него да участват всички ангажирани страни\", заяви той.    Водачът на листата на БСП за общински съветници засегна и демографския проблем. \"Столична община има косвено влияние върху него, каза Паргов. - Тя трябва да създаде достатъчно добри условия за това младите семейства да планират бъдещето си тук, в София, както и раждането на децата им. Общината трябва да осигури място за всяко дете в градина или ясла, което очевидно не се случва вече години наред, въпреки че се хвали с построени детски градини, а раждаемостта пада\".    На финала на разговора Калоян Паргов коментира и декларацията на Движение България на гражданите от тази седмица. \"Приемам я като леко изнервяне в рамките на кампанията, каза той. - Но нека да не се изнервяме, а да работим. Кандидатурата на Мая Манолова за кмет на София е печеливша и всеки, който я подкрепя, трябва да даде най-доброто от себе си за крайния успех\".   ", "date": "2019.10.06", "title": "Калоян Паргов: БСП няма да вдига данъците и таксите в София! Ще върнем 1 лв. билетче"}
{"url": "http://epicenter.bg/article/VKS-shte-gleda-deloto-za-osvobozhdavaneto-na-Polfriyman-na-7-oktomvri/194810/2/0", "text": "На 7 октомври 2019 г. ВКС ще разгледа делото за възобновяването на производство за предсрочното освобождаване на австралиеца Джок Полфрийман, съобщи БТВ.    Джок Полфрийман беше осъден на 20 години затвор за убийството на студента Андрей Монов през декември 2007 г. От тях той излежа 12 години, след което беше пуснат от съдиите Калин Калпакчиев и Весислава Иванова. Двамата съдии са приели мотивите на неправителствената организация Български хелзинкски комитет, че убиецът се е поправил, докато е излежавал присъдата си. Решението на съда предизвика вълна от възмущение в българското общество.    „Заради изключителния обществен отзвук на делото, както и с оглед разпространената в общественото пространство информация, че условно предсрочно освободеният Джок Полфрийман е лишен от право на свободно придвижване във връзка с предстоящото произнасяне на ВКС, намирам, че следва да се осигури възможност за провеждане на касационното производство в кратки срокове, като делото бъде пренасрочено за по-ранна дата – 07.10.2019 г. от 9.00 ч. Посочената дата на заседанието е определена след съгласуване и преценка на състава, ангажиран за разглеждане и решаване на делото, съобразена е със служебната ангажираност на съдиите, като осигурява и достатъчен период от време за подготовка на страните“, се казва в съобщение на ВКС.  ", "date": "2019.10.06", "title": "ВКС ще гледа делото за освобождаването на Полфрийман на 7 октомври"}
{"url": "http://epicenter.bg/article/Todor-Slavkov--Znam--che-nyamam-shans-na-tezi-izbori--no-na-sledvashtite-shte-imam-poveche-vazmozhnost/194811/2/0", "text": "Синът на Людмила Живкова и Иван Славков и внук на Тодор Живков e кандидат за кмет на София. Тодор Славков е издигнат oт Движeниe \"Нaпрeд, Бългaрия\", създадено в началото нa 90-тe oт покойния му бaщa.    \"Тодор Славков има толкова опит, че може да бъде кмет, министър-председател и президент едновременно”, заявява Славков в интервю за \"Неделята на NOVA\".    \"Този имидж, който ми е създаден, не че не отговаря на същността ми, но хората не ме познават. Не искам фамилията да се отъждествява с мен\", казва Славков.    Той не влиза в изборната надпревара за кметското място с нагласата, че е следващият градоначалник. \"Аз съм реалист. Знам, че на тези избори нямам никакви шансове да стана кмет, но на следващите ще имам по-голяма възможност\", казва Славков.  Той си спомня за близкото минало след управлението на дядо му. Споделя, че не харесва София в сегашния ѝ вид и, ако зависело от него, не би съборил някои от емблемите на социалистическата столица.    \"Съдбата ми не е била лоша, но щеше да е различна. Липсва ми моята майка и беше болезнено да я загубя. Не съм се опитвал да бъда сравняван с баща ми, защото е невъзможно. Той обаче е моят герой в живота\", казва още внукът на Тодор Живков. ", "date": "2019.10.06", "title": "Тодор Славков: Знам, че нямам шанс на тези избори, но на следващите ще имам повече възможност"}
{"url": "http://epicenter.bg/article/Margarita-Popova--Trevozhni-sa-izostrenite-prestrelki-mezhdu-magistrati/194812/2/0", "text": "„В последно време непрекъснато има атаки ту срещу прокуратурата, ту срещу съда. А много тревожно, според мен, е и това, че в самата съдебна система, между самите магистрати, започнаха много изострени престрелки”.   Това заяви в предаването „Неделята на NOVA” бившият министър на правосъдието и четвъртият вицепрезидент на България Маргарита Попова.    „Много скоро направихме реформа във ВСС, която беше рекламирана като фундаментална, и разделихме Висшия съдебен съвет на две колегии – съдийска и прокурорска. Направихме го. Оттогава с нищо не виждам да се подобрява отношението между тях – между съдии и прокурори, дори и между съдиите в самата съдийска колегия. Това много ме тревожи”, коментира още Попова.    Тя коментира и полемиката около решението за предсрочно освобождаване на Джок Полфрийман. В понеделник се очаква Касационният съд да се произнесе по искането на главния прокурор Сотир Цацаров предсрочното освобождаване да бъде отменено.    „Не приемам прекрачването на линиите и заклеймяването на отделни съдии, по недостоен и обиден начин. Не бива да се допуска”, каза Попова. „Ако бях на мястото на съдия Калпакчиев, а и на целия съдебен състав, бих си направила отвод”.    „Правото не е догма и никой не иска магистратите да разсъждават праволинейно”, обясни Попова. „Между нас магистратите има една приказка, че докато съдът не реши, нищо не е решено, какво ще реши съда, ще разберем утре”, каза Попова.   „Има хипотеза, ако делото не бъде гледано утре, а в същото време тръгне предложението на ГЕРБ за законодателно изменение, може и да се случи така, че да бъде преразгледано това дело, това не значи, че резултатът ще бъде различен”, каза Попова.", "date": "2019.10.06", "title": "Маргарита Попова: Ако бях на мястото на съдия Калпакчиев, бих си направила отвод"}
{"url": "http://epicenter.bg/article/Market-LINKS--Maya-Manolova-otnovo-vodi-pred-Yordanka-Fandakova-s-4--/194813/2/0", "text": "  Гражданският кандидат за кмет на София Мая Манолова продължава да води пред досегашният градоначалник Йорданка Фандъкова. Втората скъсява дистанцията, но в същото време вече е мобилизирала максимума от потенциалните си избиратели. Цели 13 % от избирателите й – от ГЕРБ – искат Фандъкова да бъде сменена с нов кмет. Интересното е, че при Манолова мобилизацията на симпатизантите тепърва може да се развива.   Това сочат данните от второто социологическо проучване на Маркет ЛИНКС за електоралните нагласи към претендентите за кмет на София, направено по поръчка на сайта \"Офнюз\".   Първото проучване на агенцията беше оповестено на 14 август. Според тогавашните данни Манолова печелеше 28% от гласовете на хората, докато Фандъкова - 23%. На трето беше кандидатът на гражданската организация \"Спаси София\" Борис Бонев със 7%. Но тогава Манолова не беше обявила кандидатурата си. Според Маркет Линкс избирателната активност остава сравнително висока, макар, че се забелязват тенденции за спад. Към момента 48% от софиянци казват, че със сигурност ще гласуват, а 31% - че вероятно ще гласуват. Колко от тях ще отидат до урните обаче остава неясно на този етап, но се , очаква активността да премине 50 % от имащите право на глас софиянци.   Според сондажа сега 25% от всички имащи право на глас софиянци биха подкрепили Манолова на първия тур. Толкова биха излезли да гласуват и за Фандъкова.    Сред заявилите, че ще отидат до урните, Манолова обаче събира повече подкрепа – на 32% от столичани, а Фандъкова – на 28%. Трети излиза кандидатът на „Демократична България” арх. Борислав Игнатов с малко над 9% одобрение от всички с право на глас. На четвърто място е Борис Бонев („План за София”) с 4,4 %.   При балотаж между Манолова и Фандъкова, на база всички избиратели, Манолова има 33% срещу 32 % за Фандъкова. На база твърдо решилите да гласуват, разликата е значително по-голяма - 45% на 33% в полза на Манолова. Това обаче не означава, че тенденциите няма да се променят и поставя въпроса за мобилизирането на гласуващите граждани.     На базата на всички, имащи право на глас, Мая Манолова е с 33 % резултат срещу 32 % резултат на Йорданка Фандъкова. Това обаче е идеалната ситуация, която на практика никога не се случва, тъй като никога няма 100 % избирателна активност. При това положение обаче по-вероятни остават данните за съотношението при заявилите, че ще гласуват. Това са малко над половината с право на глас. Именно сред тях за Манолова ще дадат вота си 45 %, а за Фандъкова – 33 %.  Има и голяма група от близо 20 %, които още не са решили за кого ще гласуват, именно в което е потенциалът на Манолова, тъй като Фандъкова вече е достигнала пълна мобилизация на собствения си електорат в ГЕРБ.     Според данните, Мая Манолова е повече кандидатът на народа, докато хората, живеещи в центъра на столицата, одобряват повече Йорданка Фандъкова.  Мобилизацията на електората е задача и на щаба на Фандъкова, която, според данните,е достигнала тавана на подкрепата си, но особено важи за щаба на Манолова, чиито електорат не е твърд. Освен в БСП и левия сектор, Мая Манолова има поддръжници и сред средите на разочарованите от ГЕРБ, и сред либералните кръгове около „Демократична България” и зелените, чиито кандидат арх. Игнатов няма изгледи да стигне до балотажа. Манолова има симпатизанти и сред привържениците на Борис Бонев и „Спаси София”, когото тя окуражи по-рано като най-младия кандидат за кмет. Манолова може да привлече хора и от кръговете на разочаровани седесари, от ВМРО и патриотичния спектър, от извънпарламентарни десни опозиционни формации, които официално я подкрепиха – ДБГ, ЗНС, НДСВ, „Път на младите”. Изследването сочи, че Манолова има широка мрежова подкрепа от НПО-сектора, гилдии и браншове, на които тя е помагала като омбудсман и от щаба й несъмнено ще се стремят да мобилизират именно тези граждани и организации.  Макар ГЕРБ да продължава да е основният източник на електорат за Фандъкова, доверието е започнало да намалява - 13% от симпатизантите на ГЕРБ предпочитат София да има нов кмет.    В същото време Мая Манолова събира доста пъстра подкрепа. По-малко от половината от тези, които ще гласуват за нея, са от БСП. Толкова гласове тя събира от хора, които ще гласуват за други листи, като има гласове и от ГЕРБ.     Сигурната тенденция в данните е, че ГЕРБ, както и досега, няма да има пълно мнозинство в СОС, както и че подкрепата за листата на управляващата партия намалява.    На база всички гласуващи ГЕРБ събира 22%,БСП 14 %, „Демократична България” - 13 %, ВМРО – 5 %, а „Воля” и Местната коалиция „Движение България на гражданите” са в рамките на до 3 %. На базата на тези, които ще отидат да гласуват обаче, „Воля” е с по-нисък резултат – около 1 %, а симпатиите са към по-малките десни от ДБГ. Но това са данни извън 30-те процента нерешили за кого ще гласуват, което значително би променило съотношението на силите в СОС.  .    ", "date": "2019.10.06", "title": "Маркет ЛИНКС: Мая Манолова отново води пред Йорданка Фандъкова с 4 %"}
{"url": "http://epicenter.bg/article/Ekspert--Oshte-sme-v-borbata-za--quot-Folksvagen-quot-/194814/2/0", "text": "Преговорите с \"Фолксваген\" за изграждане на автомобилен завод у нас са започнали през ноември 2018 г. и все още не са приключили.   Това заяви в студиото на предаването \"120 минути\" по БТВ арх. Любомир Станиславов, който е бил участник в договарянето от българска страна.    \"Ние нямаме официално потвърждение или решение на \"Фолксваген\", докато тези две неща не са факт, все още има шанс. Да, има определени стъпки, които се случват в Турция в тази посока. Над пет пъти Надзорният съвет на автомобилния гигант не одобрява тази сделка в Турция. Това означава, че има нещо, което ги спира\", уточни преговарящият по сделката.    Той беше категоричен, че разговорите с \"Фолксваген\" ще продължат, защото има и други възможности.    \"Ние участвахме в конкурс за завод за изграждане на малки SUV във фаза 1 и големи SUV модели във фаза 2. Той трябваше да бъде разположен в Източна Европа. На финала на конкурса останаха три терена – Кремиковци до София, другите два са в Турция, при това в азиатската част\", каза още арх. Станиславов.    По думите му е възможно в хода на преговорите заданието на конкурса да се е променило. Архитектът заяви, че според турската преса в страната им ще се правят големи седани, а не SUV модели, както е било по условие.    \"Напълно възможно е \"Фолксваген\" да е получила предложение, което е било изключително атрактивно и мениджмънтът не е могъл да откаже, да е сменил своята стратегия\", допълни участникът в преговорите.    Според арх. Станиславов българският терен е бил най-добър откъм инфраструктура в Източна Европа. Той допълни, че липсата на достатъчно добре подготвените кадри да е било едно от възможните притеснения на немския автомобилен гигант.    \"За да правите автомобилна индустрия се нуждаете от големи терени, инфраструктура и много хора, които да са добре квалифицирани. Автомобилната индустрия може да случва само със съдействието на държавата\", посочи той.    Автомобилният експерт заяви, че очаква други продукти на \"Фолксваген\" да започнат да се произвеждат у нас, а SUV моделите да си продължат да се правят в завода в Чехия.  ", "date": "2019.10.06", "title": "Експерт: Още сме в борбата за \"Фолксваген\""}
{"url": "http://epicenter.bg/article/Vlado-Nikolov-podkrepi-Yordanka-Fandakova-za-kmet-na-Sofiya/194816/2/0", "text": "  „Подкрепям кампанията на г-жа Йорданка Фандъкова за кмет на София, защото тя бе първият кмет на София, който подкрепи спорта реално.“ Това каза бившият капитан на националния отбор по волейбол Владимир Николов. „Запознах се с Владо Николов преди 4 години и той ми сподели идеята си за развитие на детско-юношеския спорт. Прекрасна идея, която реализирахме със специална програма за подкрепа на детско-юношеските школи към спортните клубове. Отделихме над 500 хил. лв. и подкрепихме 198 спортни клуба“, каза кандидатът за кмет на София Йорданка Фандъкова, издигната от ГЕРБ-СДС.  ", "date": "2019.10.06", "title": "Владо Николов подкрепи Йорданка Фандъкова за кмет на София"}
{"url": "http://epicenter.bg/article/Yavor-Bozhankov--Edinstveno-obeshtavam--che-shte-rabotya-s-chisto-sartse-/194817/2/0", "text": "  Кандидатът за кмет на Горна Оряховица откри предизборната си кампания Явор Божанков, подкрепен от своето семейство, както и от цялата листа за общински съветници на коалиция „БСП за България“, АБВ, „Движение 21“ и от кандидатите за кметове на населени места, тръгна към изборна победа в Горна Оряховица.   Препълнен салон на читалище „Напредък“ посрещна на крака кандидатите. Пред тях бяха представени кандидатите за Долна Оряховица и селата Драганово, Поликраище, Първомайци, Правда, Крушето и Писарево, както и пълна листа с 33-ма кандидати за съветници.   „Със сигурност превъзхождаме опонентите с креативност, с талант и с чисти сърца. Моля ви за вашето доверие. Не обещавам безплатни неща. Eдинствено обещавам, че ще работя с чисто сърце“.   Така се обърна към своите симпатизанти Явор Божанков.  „В националната политика съм бил обект на натиск, заплахи, компромати и кал, заради своите действия и изказвания. Не ми тежат те, а мисленето, че всички са маскари, че всички били еднакви; че нищо нямало да стане.   В тази предизборна кампания трябва да отговорим с кого сме – с бай Ганьо или с неговия автор-идеалист – Алеко Константинов”, каза Явор Божанков. Той допълни, че неговият отбор е от страната на разума“.        Божанков заяви, че е наясно с предизвикателствата пред него. „Всички знаем какъв град беше Горна Оряховица, колко много млади хора имаше, колко бяха дълги опашките от млади хора пред киното. Виждаме и какво е в момента. Проблемите ни днес са последствия от  недоброто управление”, подчерта той.   „Днешното управление се фокусира върху личния си интерес и интереса на един тесен кръг от фирми. Управлява се алчно. Решението е в хората - компетентни, чисти и  млади.  Можем да променим това – всички заедно“, каза Явор Божанков.   Предизборното събрание откри председателят на БСП  - Горна Оряховица Огнян Стоянов.   „В изминалите три години чрез вашия труд,  упоритост, сила и вярата в нас БСП стана водеща политическа сила в общината и е незаобиколим фактор, който ще бъде в управлението на община Горна Оряховица“, благодари на гражданите Стоянов. Той очерта приоритетите от платформата на местната коалиция.   „Трябва да върнем славата на община Горна Оряховица като транспортно - индустриален център. Новата администрация и новият кмет да бъдат готови да отговорят на тези предизвикателства и чрез европейските средства да дадат нов тласък на развитието на нашата община, за да ста е Горна добро място за инвестиции”, каза Стоянов.   ”Проблемите с инфраструктурата ще решаваме всеки ден, а не два месеца преди следващите избори. За решаването на тези сериозни задачи имаме такъв човек и това е Явор Божанков - борбен, подготвен, ерудиран“, заяви Огнян Стоянов.   „Дошло е време за промяна. Община Горна Оряховица трябва да се развива по-добре, да остават нашите деца тук, нашите родители да живеят спокойно и да има просперитет за всички ни“, каза народният представител Валентин Ламбев. Коалиционните партньори от АБВ и „Движение 21“ също подкрепиха кандидата за кмет.", "date": "2019.10.06", "title": "Явор Божанков: Днешното управление е алчно. Обещавам, че ще работя с чисто сърце "}
{"url": "http://epicenter.bg/article/4444/194818/2/0", "text": "Изграждаме специални места за разделно събиране на отпадъци в кварталите, т.нар. „зелени острови“.   Целта ни е да увеличим разделното събиране на отпадъци с активното участие на гражданите. Планираме да включим нови квартали към пилотните проекти за разделно събиране. До момента в такива проекти участват 2300 домакинства от „Надежда“ „Овча купел“ и „Кремиковци“. Това каза кандидатът за кмет на София Йорданка Фандъкова, издигната от коалиция ГЕРБ-СДС, по време на среща с граждани от кв. „Надежда“. При блокове 151, 152 и 160 в „Надежда“ са обособени 5 пространства с контейнери за разделно събиране на отпадъци („зелени острови“), до които имат достъп по 300 домакинства. Гражданите разделят 4 типа отпадъци - от опаковки, стъкло, хартия и хранителни отпадъци. Всички контейнери са оборудвани с датчици за запълване на обема.  „Заедно с разделното събиране на отпадъците обновяваме и междублоковите пространства. Изградихме нови алеи и детска площадка. Това е успешен модел за по-чиста, подредена и обновена градска среда в кварталите“, посочи Йорданка Фандъкова. Разделното събиране на отпадъците в кв. „Надежда“ е по проект за стимулиране на гражданското участие в процеса на рециклиране. „Целта ни е да проучим успешни модели за разделно събиране в кварталите с многофамилни жилищни сгради“, обясни Фандъкова.  85% от отпадъците на София към момента се оползотворяват благодарение на изградената интегрирана система за преработка на отпадъците. От отпадъците се произвеждат електроенергия и компост, като допълнително се отделят материали за рециклиране. От работата на завода за отпадъци до момента София е спестила над 52 млн. лв. от такса за депониране. Над 2,6 млн. лв. са приходите от продажба на рециклируеми материали. Фандъкова посети и обновеното междублоково пространство при бл.20-22 в ж.к. „Свобода“.  На срещите в район „Надежда“ присъстваха и кандидатът за кмет на район „Надежда“ Димитър Димов, издигнат от коалиция ГЕРБ-СДС, както и кандидатите за общински съветници Стефан Марков, Татяна Георгиева и Цветомир Паунов – административен секретар на ГЕРБ.  ", "date": "2019.10.06", "title": "Фандъкова: Увеличаваме разделното събиране на отпадъци чрез активното участие на гражданите"}
