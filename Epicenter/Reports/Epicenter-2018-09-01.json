{"url": "http://epicenter.bg/article/Borisov-vidya--spyashti-kletki--koito-sazdavat-naprezhenie-v-stranata/162620/2/48", "text": "Премиерът и лидер на ГЕРБ Бойко Борисов видя „спящи клетки”, които провокират и създават напрежение в страната. Той обяви това по време срещата си с активисти на младежката организация на ГЕРБ във Варна. Борисов за първи път призна, че причина за отстраняването на вътрешния министър Валентин Радев е не само катастрофата край Своге, а и действията на полицията при пътния инцидент с участието на бащата на президента Румен Радев – Георги, съобщава \"Дарик\". Като пример за „спящи клетки” Бойко Борисов се върна назад в миналото и припомни близките връзки на началника на кабинета на вътрешния министър по времето на тройната коалиция с фирмата, която обслужвала Търговския регистър. Както и любимата тема на премиера за вестникарските карикатури: „Цветанов понеже е по-мнителен от мен, каза, че това са саботажи. Аз казах, че не мога да допусна, че някой умишлено ще ходи да прави такива неща, за да се наслагват компромати. Аз съм конструктивен човек, обичам да видя, че нещо се прави, строи, изгражда. Тогава има смисъл да сме на власт, иначе какво значение има управлението или властта, ако не правиш добро за хората. Много бих искал някой път да си зададете въпроса как може да не направят единствения българин, който да държиш монопола за газоснабдяване и газовата инфраструктура. Колко трябва да си мил на руснаците, за да ти дадат монопола да го правиш и стотици милиони вследствие на това, че си посредник между големия доставчик и това, което отива при потребителите, да печелиш стотици милиони?! Кой не намери политическа воля, смелост и сила да разбие този монопол и да махне посредниците?! Затоваq като видите някой карикатурист, си обяснявате защо ги правят. Защото сме нанесли голяма щета“, каза Борисов. Борисов определи регионалния министър Николай Нанков като „прекрасен специалист”, но даде своя рецепта как е трябвало да реагира при нежеланието на фирмата-изпълнител да поправи дефектите на пътя край Своге: „Може ли ние да обясним на хората, че пет писма са пратени и нямаме сила да отидем и да ги накараме да ремонтират пак. Щели сме да загубим гаранции, а сега загубихме 17 души. Ще отиде и ще се разхожда там, на пешеходната пътека, докато не дойдат да свършат работата. Трябва да сме неотклоними, когато има риск“. Премиерът се зарече, че ще бъде приета поправката да задължителни колани в автобусите, дори и ако има съпротива от бранша, и даде пример от социалистическото минало. „Трябва въобще да не се коментира дали са приспособени, дали браншът ще загуби. Аз си спомням, когато се въведоха по социалистическо време коланите. Нито Москвичите, нито Волгите имаха колани. Излезе едно решение всеки сам да отиде да си купи колани. Дадоха срок и да се поставят колани. Започнаха да глобяват по 5 лева за без колани тогава. Никой не ни е питал дали имаме пари. Ако искаш да караш, слагаш колан“, посочи Борисов. За първи път Бойко Борисов отправи публична критика към отстранения вътрешен министър Валентин Радев по повод действията на подчинените му полицаи при пътния инцидент в Харманли с участието на бащата на президента Румен Радев – Георги: „45 минути или колко мърлява работа. Идва една патрулка, вижда, чуди се. Чак на 25-тата минута започва да обезпечава катастрофата. Идват други, отиват си. Министър Радев не може да си контролира хората, а друг ги контролира и може да ги вика на оперативка и да им задава задачите“, каза още Борисов. „Не знам дали в Германия е така, но тук свободата на словото е издигната в култ, по-точно не може да има слово без да те запишат”, обърна се Борисов към младите активисти на ГЕРБ и седящия на първия ред лидер на парламентарната група на Европейската народна партия в Европарламента Манфред Вебер.  ", "date": "2018.09.01", "title": "Борисов видя „спящи клетки”, които създават напрежение в страната"}
{"url": "http://epicenter.bg/article/Premierat-inspektira-remontite-vav-Varna/162579/2/0", "text": "Министър-председателят Бойко Борисов инспектира строителните и ремонтни дейности на инфраструктурни проекти във Варна. Заедно с кмета на града Иван Портних, премиерът провери работата при пробива на бул. Сливница. Правителството е отпуснало 4,5 млн. лв. за проекта, като с реализирането му ще бъде осигурен бърз достъп до автомагистрала „Хемус“. Това съобщиха от правителствената информационна служба. Вече са изградени битовата канализация, както и телекомуникационната мрежа. Основата на едното пътното платно вече е готова, поставени са бордюри и частично асфалтиране. Ремонтът на съществуващата част от булеварда се финансира по ОП „Региони в растеж“. Премиерът Борисов инспектира и строителните работи на бул. „Васил Левски“, който е най-големият инфраструктурен проект в града. За изграждането на новото трасе от ул. „Подвис“ до ул. „Девня“ правителството отпусна 80,5 млн. лв. След завършването на булеварда ефектът ще бъде облекчаване на движението в града, намаляване на задръстванията, извеждане на трафика извън централната градска зона, както и бърза връзка от летището към курортите. Работата по инфраструктурните проекти се изпълнява по график.  ", "date": "2018.09.01", "title": "Премиерът инспектира ремонтите във Варна"}
{"url": "http://epicenter.bg/article/Tsvetanov--Ministrite-poeha-politicheskata-otgovornost--shte-diskutirame-vazmozhnite-nominatsii/162580/2/0", "text": "Отговорността за това управление носи ПП ГЕРБ. Това каза пред журналисти във Варна председателят на ПГ на ГЕРБ и зам.-председател на партията Цветан Цветанов, който участва в 11-ия летен университет на МГЕРБ под мотото „Само истината, НЕ на фалшивите новини“ в к.к. „Св. Св. Константин и Елена“, предаде репортер на Радио „Фокус“ – Варна. По отношение на оставките на тримата министри от ПП ГЕРБ Цветан Цветанов посочи, че това е политическа отговорност. „Министрите, които подадоха вчера оставките си, са от квотата на ПП ГЕРБ, с коалиционните ни партньори ще дискутираме възможните номинации, но ПП ГЕРБ има голяма отговорност и когато се създава усещане, че нещо не е наред или че някой трябва все пак да понесе и съответната отговорност, ние винаги сме заявявали, че за нас властта не е привилегия. За нас властта е отговорност и когато застанеш и обясниш защо подаваш оставката си, смятам, че трябва да бъде възприето“, заяви Цветанов. На въпрос дали има вътрешно противопоставяне в партията след оставките на министрите, Цветанов подчерта, че по никакъв начин тези министри не носят пряката вина. „Сами разбирате, че ние по никакъв начин не казваме, че тези министри носят пряката вина, но когато си в политиката, когато си на високите позиции в изпълнителната власт, ти трябва да можеш и да понесеш и политическа отговорност и по-бързо институциите да продължат да работят, за да реализираме всичко, записано в нашата управленска програма“, посочи Цветан Цветанов.   Нека президентът да има доблестта и отговорността да застане като президент на страната, а не като партиен функционер на БСП да „клати“ държавата, заяви пред журналисти Цветанов. „Насреща си имаме креслива опозиция, която започна да дава морални оценки. Самата тя не може да излезе от модела, който създаде през годините, когато е участвала във властта или в реалния политически живот в страната“, коментира той. „ПП ГЕРБ е много по-различна от столетницата, защото при БСП да се носи политическа отговорност – такова нещо няма“, обяви Цветанов. „В БСП някой да застане и да обясни на хората какво се е случило, че те подават оставка, за да може действително държавата да продължи да работи и да се развива по начин, най-добре оценен от обществото- това правим ние в ГЕРБ. За БСП тази тема е абсолютно табу“, посочи той. Според него БСП са успели по някакъв начин да отклонят общественото внимание от темата, свързана с пътния инцидент, в който е участвал бащата на президента Румен Радев. „Искам да попитам президента - как така за пътния инцидент с неговия баща дава съвсем различна оценка, противоречаща на тази за Своге. Раздухано от институциите ли е, ако невинният човек е изкаран виновен, ако виновният човек – бащата на президента, е изкаран невинен. Това раздухване на проблема, за да може да имаме някакви медийни новини ли е“, попита Цветан Цветанов. „За всички е ясно, че навлизащият автомобил, управляван от бащата на президента Радев, е всъщност отнел предимството на човека, който е бил в предимството си да мине преди този, който ще навлезе след това“, посочи той. „Нека президентът да има доблестта, да има отговорността и да застане като президент на страната, а не като партийният функционер на БСП да клати държавата, да създаде усещането, че институциите отсъстват и не работят, а същевременно казва, че институциите са тези, които трябва да си свършат работата по неговия случай на неговия баща“, призова Цветанов. „Какво щяхме днес да обясняваме, ако човекът от триколката беше починал. Срещал съм се с много родители на загинали хора – било на пешеходни пътеки, било при тежки пътни инциденти, и винаги сме искали да има справедливост“, подчерта той. Президентът е морален стожер в кавички и обслужва изцяло интересите на БСП, за да може да дискредитират държавата, каза още Цветанов. „Спомняте ли си за Лора и майката Нели, която е от Варна. Тя загуби дъщеря си. Точно това, че някой беше привилегирован от тези, които са предизвикали това да се случи. Видяхте, че споразумението тогава между прокуратурата и извършителя на престъплението бе изпратено на Нели Петрова по пощата. И ние направихме законодателна промяна, с което поне имаше някакъв морален ангажимент и тя стана част от тази инициатива за справедливостта, за която непрекъснато говорим“, припомни той. Питам президента иска ли да има български институции, които да търсят вина от виновния или иска да имаме институции, които да търсят вина от този, който има протекция от близки или роднини, за да се прикрие това престъпление“, заяви Цветан Цветанов. „9 дни да си мълчиш – ти да си информиран от твоя баща и да правиш всичко възможно да прикриеш този скандал, това ли е президентът на страната, това ли е главнокомандващият, на който всички разчитаме да бъде морален стожер“, каза още той.   Имаме много ясно разписани правила в коалиционното ни споразумение, заяви още Цветанов.   Той припомни, че по времето на съставяне на правителството периодът е бил много труден. „Това бе единствената възможна коалиция, която можеше да изведе страната ни в правилната посока и да имаме успешно Председателство и да отчитаме днес и заслугата на България за региона, в който се намираме. И приоритетите, които бяха дадени за Западните Балкани“, коментира Цветанов. „С „Обединени патриоти“ понякога имаме много тежки противоречия, но смятам, че винаги когато изведем България над всичко, постигаме необходимия консенсус, за да продължим да изпълняваме управленската си 4-годишна програма“, отбеляза Цветан Цветанов. По думите му в понеделник или във вторник предстои дебат за новите номинации за постовете, които останаха овакантени. „Отговорността, която нося в момента като председател на ПГ на ГЕРБ, при тази опозиция, която имаме в българския парламент, смятам, че трябва да бъдем отговорни и всеки да тежи на мястото си“, каза Цветанов в отговор на въпрос дали би приел кандидатура за министър на вътрешните работи. „Кандидатури има достатъчно. Не смятам, че чрез медиите трябва да обсъждаме имена, а да ги изчистим с нашите коалиционни партньори и да бъдем коректни към тях“, допълни Цветан Цветанов.  ", "date": "2018.09.01", "title": "Цветанов нападна Радев: Той е морален стожер в кавички и обслужва изцяло интересите на БСП (ВИДЕО)"}
{"url": "http://epicenter.bg/article/Septemvri-zapochva-s-letni-temperaturi/162586/2/0", "text": "Тази година месец септември ще започне с топло и слънчево време, предава БГНЕС. В събота ще бъде слънчево, с температури между 28 и 34 градуса, за София - около 29 градуса. В неделя температурите ще се повишат с още около градус и ще бъдат между 29 и 35 градуса. Седмицата ще започне отново с високи температури и много слънце. Във вторник ще се заоблачи и ще има гръмотевични бури, предимно в Западна и Централна България, където и температурите ще се понижат с няколко градуса. Очакваните максимални температури са в широк интервал – в Западна България ще бъдат между 23 и 26 градуса, за София около 23 градуса. В Северна България ще стигат до 31 градуса, в Южна – до около 33 градуса, а по Черноморието ще бъдат около 28-29 градуса. В сряда се очаква да превали и прегърми на повече места в страната. Температурите ще се понижат още малко и ще бъдат между 20 и 28 градуса, за София около 22 градуса. На празничния 6 септември температурите ще бъдат между 25 и 28 градуса, очаква се и валежите да спрат. В петък, събота и неделя времето ще се стабилизира, валежи не се очакват, ще има повече слънце, а и температурите ще бъдат приятни – между 26 и 30 градуса.  ", "date": "2018.09.01", "title": "Септември започва с летни температури"}
{"url": "http://epicenter.bg/article/Na-1-septemvri-zapochva-tsarkovnata-Nova-godina/162587/2/0", "text": "На 1 септември започва църковната Нова година. Православната църква почита днес Св. Симеон Стълпник (357-460) и майка му преп. Марта. Симеон Стълпник се смята за покровител на земеделския труд. Неговият празник е и начало на земеделската година, когато започвала есенната оран и сеитба, както и бруленето и събирането на орехите. Имен ден празнуват Симеон, Сима, Моньо, както и Симона, Моника и Марта.  ", "date": "2018.09.01", "title": "На 1 септември започва църковната Нова година"}
{"url": "http://epicenter.bg/article/Borisov-za-ostavkata-na-Valentin-Radev--Kato-ne-mozhe-da-si-kontrolira-horata---ostavka-/162588/2/0", "text": "Оставката на вътрешния министър е поискана заради катастрофата в Харманли с участието на бащата на президента Румен Радев. Това стана ясно от думите на премиера Бойко Борисов, който днес във Варна коментира оставките на тримата министри - Валентин Радев, Ивайло Московски и Николай Нанков. Борисов и Цветан Цветанов участваха в 11-ия летен университет на МГЕРБ под мотото „Само истината, НЕ на фалшивите новини“ в к.к. „Св. Св. Константин и Елена“ Причината за отстраняването на Радев е, че е станало ясно, че той не контролира хората си, полицаите са работили лошо при описване на катастрофата, а за капак им е влиял лидер от БСП в региона - Михаил Лисков. \"Миналата седмица ме питаха медиите, гледах видеото от камерите, действията на полицаите, другите участници не ме интересуват. 45 минути мърлява работа, идва една патрулка, чуди се, идват други, отиват си. Отиват после на оперативка с един случайно попаднал - под дървото на седянка, как пък лидер на БСП попадна случайно там? След това разбирам, че и на събор се е ходило на другия ден\", каза Борисов, визирайки факта, разкрит от ПИК, че президентът Румен Радев е бил в Славяново и Харманли ден след катастрофата с баща му. \"Министър Радев, като не може да си контролира хората - оставка, а в същото време ги вика друг на оперативка. Накрая полицията изкара невинния виновен, ама той пък нямал претенции. Е, това ме връща връща през 90-те години\", заяви още Борисов, цитиран от ПИК. \"Можеше ли МРРБ да приложи сила, да извика прокурори, полицаи, да спре пътя. Можеше, не го е направило, затова си носи политическата отговорност”, попита премиерът. Борисов все пак похвали Нанков, че е може би най-добрият специалист в сферата си. „За да не се размива отговорността, аз мисля, че ние трябва да си понесем тази отговорност, че се е случило при нас”, заяви той. Премиерът заяви, че в понеделник ще има среща с лидерите на Обединени патриоти, за да обсъдят новите кандидатури за освободените министерски постове. Борисов коментира и тежката тема за фалшивите новини и как лично той е потърпевш от тях. \"Фалшивите новини пряко кореспондират с учебника на КГБ за създаване на компромати. В този учебник пише, че трябва да се създаде такъв компромат, че когато засегнатият го чете, самият той да се отврати от себе си\", подчерта Бойко Борисов. \"Пускат една новина и после я наслагват. Първо имах имение в Лос Анджелис, никога не съм ходил там, после дъщеря ми летяла там с \"Бугати\", а тя милата лежи в нас бременна в 8-мия месец, после диаманти имах, та не беше остров в Гърция, та къща в Испания, какво ли не беше. Обвиниха ме, че предаване от Нова телевизия съм свалил, нито искам да ги видя, нито да ги чуя - Бог ми е свидетел. Хващат някакви сайтчета там, няколко човека и почват с компромати и фалшиви новини\", разказа пред младежите на ГЕРБ Борисов, а цялата зала избухна в смях от съчиненията. Цветан Цветанов пък си припомни и фалшивите новини за него, в началото създаването на ГЕРБ, когато била пусната новина, че жена от Велико Търново очаква извънбрачно дете от него. Дори, че ѝ купил скъп джип, а съпругата му се шегувала, че за нея има само някаква маздичка. Раждане нямаше разбира се, но си спомням как септември отивам на Деня на независимостта там и една майка с бебе в кенгуро иска да се снима с мен, а аз й казвам \"А, не моля ви, кой знае какво ще пишат после на тази снимка\", заяви Цветанов, който също разсмя цялата зала.  ", "date": "2018.09.01", "title": "Борисов за уволнението на Валентин Радев: Като не може да си контролира хората - оставка! (ВИДЕО)"}
{"url": "http://epicenter.bg/article/Ogromni-zadrastvaniya-na-patya-za-Gartsiya-sled-Blagoevgrad--VIDEO-/162590/2/0", "text": "Изключително натоварен е трафикът към Гърция след Благоевград, съобщи кореспондентът на bTV в региона. На места колите буквално са спрели. По информация от преминаващи границата при ГКПП „Кулата” се чака дълго. Въпреки че режимът за преминаване е облекчен, проверяващите не могат да смогнат. Бавно се преминава и през граничния пункт Илинден – Есохи.  ", "date": "2018.09.01", "title": "Огромни задръствания на пътя за Гърция след Благоевград (ВИДЕО)"}
{"url": "http://epicenter.bg/article/Prodalzhavat-protestite-zaradi-tragediyata-kray-Svoge/162591/2/0", "text": "Продължават протестите, провокирани от автобусната катастрофа край Своге със 17 загинали, предава бТВ. Жителите на града ще блокират временно движението за София, като пресичат на групи пешеходна пътека на пътя. Те настояват за спешни мерки, които да осигурят безопасни пътища. На протест се събират и жителите на Божурище, които ще затворят за кратко пътя за Калотина. Те искат справедлив процес, пълно и детайлно разследване на всички подробности около катастрофата, на състоянието на пътя, проекта и изпълнението му. За три дни жителите на Божурище събраха над две 2000 подписа в защита на шофьора на автобуса Григор Григоров, който до момента е единственият обвиняем за инцидента. Подписи в негова подкрепа започнаха да събират и в Своге.  ", "date": "2018.09.01", "title": "Продължават протестите заради трагедията край Своге (ВИДЕО)"}
{"url": "http://epicenter.bg/article/21-dushi-sa-raneni-pri-katastrofi-v-stranata/162584/3/0", "text": "21 души са ранени при катастрофи в страната през изминалото денонощие. Това съобщиха от пресцентъра на МВР.   В столицата са станали 3 тежки и 52 леки пътни инцидента, при които има четирима ранени.   От 1 януари до 31 август тази година загиналите са с 19 по-малко в сравнение със същия период на миналата.   От началото на годината при инциденти на пътя са загинали 398 души, а 5614 са пострадали.  ", "date": "2018.09.01", "title": "21 души са ранени при катастрофи в страната"}
{"url": "http://epicenter.bg/article/Zaradi-chumata--Likvidiraha-desetki-praseta-v-Tutrakantsi--VIDEO-/162592/4/0", "text": "Евтаназираха прасетата в района на първото огнище на африканска чума у нас, предаде Нова тв. В петък в село Тутраканци край Провадия беше потвърдено за наличието на болестта. До момента са умъртвени 65 животни. Не всички те обаче са били регистрирани. Само за такива прасета обаче ще бъдат изплащани обезщетения. Веднага след евтаназията е извършена дезинфекция в района на заразата. Ограничено е и движението на животни, увери земеделският министър Румен Порожанов. Определена е и 10-километрова наблюдавана зона около огнищата. Стопаните на болните животни приемат спокойно евтаназирането им.  ", "date": "2018.09.01", "title": "Заради чумата: Ликвидираха десетки прасета в Тутраканци (ВИДЕО)"}
{"url": "http://epicenter.bg/article/Pisatelyat-Bualem-Sansal--Krasivata-i-glupava-Evropa-e-gotova-da-otstapi-vsichko-na-islyamizma/162610/11/0", "text": "  “В красивата, богата и наивна Европа има нещо от митичната Агапия, пристан на мира и любовта, където злото не съществува, просто защото е отречено. Разбирайки все по-малко собствените си ценности, Европа създаде много принудителни механизми, за да отрече реалността и да живее в илюзията и щастливото подчинение, толкова скъпи на Ла Боеси. Това е много оруелско. Говори се за политическата коректност, но има и философска коректност, социална коректност, артистична коректност, журналистическа коректност и т.н. Това е смъртта на духа. Вследствие на което се формират легиони от ловки комисари, за да преследват онзи, който се е отклонил. Европа е красива, но и глупава”, разсъждава алжирският писател Буалем Сансал в интервю за “Фигаро”. Той разказва, че през 2013 г., когато публикува книгата си Gouverner au nom d'Allah (Управление в името на Аллах), се е надявал да помогне на европейците да осъзнаят ислямистката опасност. “Едва ли съм преувеличил, когато им казах, че това ще бъде фатално за тях, защото отворените демократични общества могат да се борят срещу тероризма само в рамките на закона. Бързо се разочаровах - този предупредителен текст мина незабелязано, или се четеше като популяризиране на една далечна, екзотична реалност. В замяна на това, “2084”, публикувана два месеца преди атентатите от 13 ноември 2015 г. (в Париж - б. пр.), допринесе за изострянето на чувствителността. Предвиждането на бъдещето, съновидението грабват една много чувствителна, интуитивна, реактивна, винаги достъпна част от мозъка”, продължава писателят. “Казват, че историята се повтаря. Стори ми се интересно да сравня миграционното явление, което е създало Америка, и това, което се случва днес в Европа. От ХVIII до ХХ в. непрекъснати потоци от милиони европейци са емигрирали в Америка и са се заселили там… в ущърб на местните жители, които са били изблъскани в периферията и частично изтребени. В Африка и Азия колонизацията се осъществява от армии, които превръщат туземците в работна ръка и предлагат земите им на мигранти, набирани в Европа. Веднъж заселили се, мигрантите са наречени заселници, а новите владения - колонии. Тогава това са славни имена, те препращат към изследване, приключение, триумф на европейската цивилизация, покръстване на “диваците”, пътешествие, екзотизъм”, разсъждава алжирският писател. Според него днес се очертава обратното движение. “Непрекъснати потоци от мигранти, в по-голямата си част дошли от бившите европейски колонии, се втурват по пътищата, изправяйки се пред всякакви препятствия, за да достигнат Европа и да се разлеят в нея. Как да се квалифицира това ново явление, какво име да му се даде, каква форма ще приеме утре? Изглежда, че никой не може да каже. Страхът от думите ни прави безмълвни. Неспособни да обсъждат, в интерес на всички, европейците и мигрантите, които са се струпали по границите им или скитат в техните градове и села, живеят в неяснота и несигурност, гняв и неприязън. Климатът става все по-тягостен и разделя Европа. Някои страни се радикализират и предприемат изключителни мерки, други си препращат или разпределят мигрантите и се пазарят за сметката. Ако прибавим към миграционното уравнение пълзящата радикализация в предградията и призивите за джихад в Европа, отправяни от всички страни, имаме всички съставки на едно бъдещо бедствие”, предупреждава Буалем Сансал. Според него в днешната мигрантска схема в Европа всички са губещи: европейските страни, които се тресат от броя на пристигащите (вследствие на грешката си да отворят широко вратите, създавайки притегляне, което вече нищо не може да спре), и страните, откъдето тръгват мигрантите, които се обезкървяват. Сега, когато “Ислямска държава” е към края си, сирийските мигранти ще могат да се върнат и да възстановят родината. Проблемът с африканските и магребските мигранти ще се задълбочава, защото техните страни са разрушени от ислямизма, корупцията и насилието на управляващите, добавя писателят. По думите му, за онзи, който има достъп до днешната ислямска литература на арабски (книги, учебници, видеозаписи), няма никакво съмнение за завоевателния проект на политическия ислям. “Но времето на проекта е отминало, политическият ислям върви бързо, сега е време на изпълнение на неговата завоевателна програма. Издигането на няколко хиляди джамии в Еропа (видимата част от айсберга) за двайсетина години не е плод на случайността или на набожна треска, то е резултат от продължителна работа, в която участваха държави, институции, сдружения и стотици изтъкнати личности от ислямското гражданско общество. Шансовете за успех? Според ислямската литература победата е сигурна. Западът е хартиен тигър, той все още се съпротивлява, но е стар, износен, разделен, корумпиран, дава признаци на отпадналост. Той вече се опитва да преговаря, за да забави края и да запази дребните си навици на закостенял сладострастник”. Триумфалните възвания на политическия ислям могат да се осъществят при две условия, продължава Сансал. Първото е, че политическият ислям да се отърси от тероризма, който дискредитира исляма. Второто е интегрирането на западната цивилизация в неговата мисловна схема. “При ислямистите има много разисквания в тази посока, като темата е: победата е сигурна, как да я конкретизираме и запазим, как и с кого да управляваме света и какво да правим с онези, които не се подчиняват?”, уточнява писателят. “Германия е силното и слабото звено в Европа. Ако Германия отслабне, тя ще се разпадне, а заедно с нея и Европа; ако се засили, тя ще се върне към старите си мечти за господство. Тя стои точно по средата, в централното място и в ролята на регулатор, която бащите основателки на Европа са й определили. Но се усеща, че страда от своите противоречия, старите, които все още я измъчват, и новите, които не разбира. В напрегнатите й връзки с Турция, чиято история също се колебае между имперската мечта и страха от изпадане, кристализира опозицията Запад - ислям”, изтъква Буалем Сансал. “Да, Европа се страхува от ислямизма, тя е готова да му отстъпи всичко, да запуши устата си. Да промени речника си, например”, добавя писателят. Според него атентатът в парижката зала “Батаклан” през ноември 2015 г. е първият военен акт на ислямизма срещу Франция и Европа. “Това не беше краткосрочен тероризъм, а година I на джихад на европейските ислямисти. “Батаклан” вече не е име на концертна зала, а на митична битка, както битката при Бадр, първата победоносна битка на Мохамед срещу идолопоклонниците в Мека. Бедният Франсоа Оланд не разбра, че трябва да умъртви в самото начало символиката на този акт. С хленченето си под дъжда той създаде на Франция образа на една победена страна”, заключава Буалем Сансал.  ", "date": "2018.09.01", "title": "Писателят Буалем Сансал: Красивата и глупава Европа е готова да отстъпи всичко на ислямизма"}
{"url": "http://epicenter.bg/article/Daily-Sabah--Tova-li-e-krayat-na-partnyorstvoto-mezhdu-Turtsiya-i-SASht-/162614/11/33", "text": "Турският журналист Кълъч Бугра Канат в колонка за електронното издание на турския вестник Daily Sabah пише за партньорството между Турция и САЩ, напрежението между двете съюзни държави и идва ли краят на всичко това. Агенция „Фокус“ представя материала без редакторска намеса. Има много въпроси около бъдещето на турско-американското партньорство в последните няколко седмици. Има песимисти, които спорят, че отношенията никога няма да се възстановят от турбуленцията, в която навлязоха и това историческо партньорство ще се разпадне. Има и оптимисти, сега по-малко като брой и по-предпазливи отколкото бяха преди, които виждат сегашното състояние на отношенията като просто една фаза на турско-американските отношения, които понякога са били нестабилни, но като цяло са устойчиви. За песимистите, последната фаза на кризата между двете държави, която избухна като резултат от процеса срещу свещеник Андрю Брънсън, е само симптом за разпадащите се отношения. За предпазливите оптимисти, причината за кризата е породена от неразбирателствата и липсата на комуникация, която беше налице между лидерите на двете държави. Важно е да се разбере, че партньорството между двете държави достигна до определена точка в края на Студената война. През 90-те години на ХХ век партньорството имаше шанс да се възроди и започне на чисто от двете страни. Въпреки това американската администрация предпочете да преследва политика на установяване на „ad hoc“ партньорства през този период и съюзниците в НАТО се провалиха в това да се реформират и да обновят природата на Алианса. Турция и САЩ също направиха „ad hoc“ алианси в Персийския залив и по време на хуманитарната намеса в Сомалия. Тези партньорства се превърнаха в правило на играта. Въпреки това, когато навлязохме в новия век, двете държави започнаха да имат несъгласия по отношение на кризисните райони. Различията на интересите и притесненията достигнаха до висока точка във войната в Ирак и от тогава в повечето близкоизточни кризи двете държави се провалиха в това да постигнат сходство в политиките си. Това накара някои наблюдатели да предложат концепцията за „транзакционни отношения“ като дефиниция на новото състояние на турско-американските отношения. В тази нова концептуална рамка тези наблюдатели очакваха, че двете държави ще могат да работят в някои области на сходство и да се опитат да не доведат отношенията до ръба при случай на несъгласие в интересите. Въпреки това, в последното десетилетие видяхме, че това е сравнително трудно уравнение за поддържане. На първо място, районите с несходства в интересите станаха твърде големи за управление. Нещо повече, американската страна доведе нивото на кризата до значителен разрив. Особено в последните няколко години, имаше постоянна заплаха към Турция за налагане на санкции за различни неща, от ракетните системи С-400 до случая с Брънсън. Нямаше очевидна асиметрия по отношение на реакциите на двете държави към различните кризи. Второ, имаше голям проблем в доверието. Помощта на САЩ към свързаните с ПКК Народни отряди за защита (YPG), арестът на турския банкер Хакан Атила и начинът, по който неговият процес беше проведен, присъствието на Фетуллах Гюлен, лидерът на ФЕТО, в САЩ и всички други дипломатически инциденти, извършени от различни институции на САЩ срещу Турция допринесоха за тази криза на доверие и увереност. Не беше само Турция, но и много от съюзниците на САЩ пострадаха от същия проблем в отношенията си с Вашингтон. В тези несигурни времена беше много трудно да се установи транзакционно партньорство. В това кризисно стечение на обстоятелствата за двустранните отношения е важно да се осъзнае, че отношенията се нуждаят от нова концептуална рамка. Това ще изисква поетапен подход, който ще започне с използването на ефективни дипломатически механизми за намиране на общи черти в кризисните райони. Установените работни групи след посещението на бившия държавен секретар Рекс Тилърсън могат да бъдат първа стъпка за това. Истина е, че двете държави могат да работят заедно в някои критични райони. От Афганистан до Балканите, от енергийната сигурност до войната срещу тероризма, двете държави споделят важни цели; въпреки това, последните кризи демонстрират, че тези общи цели не могат да генерират стратегическо партньорство. Това, което трябва да се направи в предстоящия период, е двете държави да започнат стратегически диалог, който ще определи ключовите райони на геополитическо значение. Това ще бъде ключово, за да се придаде някакъв смисъл и съдържание на партньорството. Те трябва да установят работеща връзка, за да спрат разпространението на кризата в различни райони. Задържането и контролирането на кризата е първата стъпка, която трябва да бъде предприета. Преговарящите и дипломатите трябва да бъдат иновативни и креативни, за да се справят с кризата и да я приключат. В частност САЩ, които наложиха неприемливи мерки срещу Турция по време на тази криза, трябва да разберат, че публичното мнение е много важна част от механизмите за взимане на решения. Реакцията на Турция към САЩ не трябва да бъде подценявана. За разлика от други държави, външната политика е значителна част от публичното мнение и ще продължи да бъде такава.  ", "date": "2018.09.01", "title": "Daily Sabah: Това ли е краят на партньорството между Турция и САЩ?"}
{"url": "http://epicenter.bg/article/Adska-eksploziya-v-rafineriya-v-germanskiya-grad-Ingolshtat--nay-malko-8-raneni--VIDEO-/162581/7/0", "text": "Пожар избухна в събота сутринта след експлозия в рафинерия близо до германския град Инголщат, в провинция Бавария, съобщават местните медии, цитирани от бТВ. По първоначална информация най-малко осем души са ранени. Трима са са по-тежко пострадалите, съобщават от полицията. Експлозията е станала в сектора за производство на втечнен газ. Заради опасност от нови взривове се е наложила превантивната евакуация на близо 2000 души, живеещи в района на рафинерията. Около 200 пожарникари са мобилизирани за борба с огъня. Причината за взрива засега не е изяснена.  ", "date": "2018.09.01", "title": "Адска експлозия в рафинерия в германския град Инголщат, най-малко 8 ранени (ВИДЕО)"}
{"url": "http://epicenter.bg/article/Ludogorets-zaraboti-blizo-3-miliona-evro-ot-vlizaneto-si-v-grupite-na-Liga-Evropa/162604/8/0", "text": "Българският шампион Лудогорец заработи близо 3 милиона евро от влизането си в групите на турнира Лига Европа, съобщава Агенция \"Фокус\".   Лудогорец се възползва от големия си коефициент – 37.000, с който получи значително повече пари, тъй като се намира на 13 място сред 48-те участника.   При всяка победа в груповата фаза „разградчани“ ще печелят по 570 000 евро, а равенството ще им носи по 190 000 евро.  ", "date": "2018.09.01", "title": "Лудогорец заработи близо 3 милиона евро от влизането си в групите на Лига Европа"}
{"url": "http://epicenter.bg/article/Svetat-se-prosti-s-Areta-Franklin--VIDEO-/162601/10/0", "text": "Светът се прости с кралицата на соул музиката Арета Франклин на дълга церемония в Детройт, предаде бТВ. Бившият американски президент Бил Клинтън, музиканти и приятели присъстваха на погребението, което продължи седем часа. С емоционални изпълнения паметта на певицата почетоха Ариана Гранде, Дженифър Хъдсън и Стиви Уондър. 76-годишната Арета Франклин почина от рак на 16 август. Дни наред тялото й беше изложено за поклонение в Музея на афроамериканската история в центъра на Детройт.  ", "date": "2018.09.01", "title": "Светът се прости с Арета Франклин (ВИДЕО)"}
{"url": "http://epicenter.bg/article/Tazhno--Velikata-Neshka-Robeva-si-vze--quot-sbogom-quot--sas-sporta/162608/8/0", "text": "Великата Нешка Робева е подала оставка като треньор на немския национален отбор - ансамбъл по съвет на лекарите. За това съобщи самата тя във Фейсбук.  Здравейте приятели. Честно казано, радвам се, че най-после болничните ми свършиха и ще мога да бъда по-често с вас. Макар и във Фейсбук. Преди месец и половина успоредно с болничния лист, подадох и оставката си, като треньор на немския национален отбор - ансамбъл. Направих го по няколко причини. На първо място, защото здравето ми се влоши и лекарите препоръчаха да избягвам всякакви вълнения. /По-този повод няма да мога да наблюдавам пряко СП/. На второ - след като нямаше да мога да работя, мисля, че морално беше да освободя поста, за да могат да наемат друг треньор. И на трето, защото мисля, че им дадох всичко, което бях в състояние да дам, а те, убедена съм, са поели толкова, колкото са били способни да поемат... Съобщавам ви всичко това, за да избегна всякакви спекулации по въпроса. На тези, които се тревожат за здравето ми, ще кажа: 'Не се притеснявайте, Черен гологан не се губи\"... На тези, които проявяват по-силно любопитство, каква е диагнозата и с какво е свързана, няма да крия и откровено ще заявя - със старостта. /Забравих - и стреса. Може би.../ Е, приятели, ще бъда колкото - толкова, колкото е казал Началникът отгоре, но поне ще можем по-често да обменяме някоя клюкичка. /Ако може по-невинна и безобидна/. Ще спазваме добрия тон. Приятни събота и неделя. След час ще бъда в градината с доматите и ще бъда много, много радостна...   Малко след това легендарната треньорка оповести пред ПИК, че не се отказва от професията.   - А, не! Не съм казала, че се отказвам от професията. Само подадох оставката си като треньор на националния отбор на Германия, защото наистина здравословното ми състояние не позволяваше да бъда пълноценна на поста си. А аз не съм човек, който ще взима пари от болнични, без да прави това, за което е нает. Проблемите ми са свързани със зрението, но за радост вече имам голямо подобрение.     - Аз не съм спирала да работя с български деца. В Германия ми бяха разрешили да взимам деца от нашата страна и да работя с тях. Но след като зрението ми се влоши, реших, че е най-добре да се върна у нас, да събера сили и тогава да започна нещо ново.  ", "date": "2018.09.01", "title": "Нешка Робева подаде оставка като треньор на немския национален отбор заради здравето си"}
{"url": "http://epicenter.bg/article/Iskreno-i-lichno-ot-Berbo--Za-Yunayted--sar-Aleks-i-trudnoto-detstvo--VIDEO-/162609/8/0", "text": "На днешния ден се навършват точно десет години от най-големия трансфер на български футболист. Димитър Бербатов премина от Тотнъм в Манчестър Юнайтед срещу 30.75 млн. паунда на 1 септември 2008 г. и с това беляза името си завинаги в историята на клуба. Той беше най-скъпият трансфер на легендарния мениджър сър Алекс Фъргюсън, а известно време се задържа и като най-скъпата покупка на \"червените дяволи\". Затова, десетилетие по-късно, клубът се сети за бившата си звезда и поиска от него да опише в очерк кариерата си за клубния сайт. Ето и какво написа Бербо: \"Когато бях на самолета за Манчестър, аз вече носех червената фланелка. Е, поне в ума си. Разбира се, хубаво е да имаш оферти и от други клубове, защото това означава, че играеш добре и че се забелязва. Но аз вече си представях как играя със Скоулс, Гигс и другите от Юнайтед.\" \"За мен историята е много важно нещо. Да уважаваш историята, която имаш, е важна предпоставка да имаш бъдеще като клуб. А и Юнайтед имаше всички тези легендарни футболисти. Така че от момента, в който агентът ми каза, че Юнайтед ме иска, резултатът беше повече от ясен.\" \"Така че ние си вървим с агента ми и си говорим, после изведнъж поглеждам нагоре и виждам, че Сър Алекс ме очаква. Щях да получа инфаркт! Какво! По! Дяволите! Аз съм просто едно момче от малка държава, а мениджърът на Манчестър Юнайтед, само седмици след като е спечелил Шампионската лига, идва да ме вземе от летището. Значи наистина ме иска.\" \"Когато си хлапе, разбира се, ти си мечтаеш за този момент. Особено, ако израстваш в комунизъм в България, какъвто беше моят случай. Тогава ставах в 6:00 часа сутринта и се редях на опашка за хляб, заедно с родителите си. Добре, че те го направиха като игра за мен, та не осъзнавах добре какво се случва.\" \"На тези опашки първо отиваше баща ми, чакаше един час, след това майка ми го сменяше за още един час, после отивах аз, големият син, и стоях още един час и накрая идваше по-малкият ми брат. Редувахме се на тази опашка, за да запазим реда си, а тя беше дълга сигурно километри.\" \"И това, само за да си купим хляб! Когато дойде редът ти, ти си сам и купуваш насъщния. Ако си изпуснеш мястото, някой го взема, а ти нямаш какво да ядеш.\" \"Дори като поотраснах и отидох да тренирам в големия град, в София, нещата също не бяха лесни. Делиш стая с четири други момчета, а родителите ти пращат някакви буркани, за да имаш какво да ядеш. Тогава всеки от четирима ни слага бурканите си на масата, събираме се и казваме: \"ОК, какво имаме за ядене днес?\" И когато ги изядем, се чудим какво ще ядем после.\" \"Така че ако имаш някакви остатъци, събираш ги на топче, защото така или иначе са мазни, намазваш ги с масло или нещо подобно и си правиш ядене от това. Това е нещото, което те свързва с тези момчета, с този отбор. И точно заради тази връзка станахме шампиони при юношите, защото немотията ни обедини.\" \"Точно тези неща, тези трудности, докато растеш, сега ти слагат една усмивка на лицето, защото оценяваш миналото и знаеш къде си сега и го оценяваш. Това бяха много важни уроци за мен. Това се опитвам и да науча дъщерите си. На тях не им се налага да се редят на опашка за хляб или да си правят ядене от остатъци и трохи, но им правя нещата малко трудни понякога, просто защото трябва да е така.\" \"И знаете ли защо знам, че трябва да е трудно? Знаете ли колко много футболни таланти имахме навремето в България? Повечето от тях дори бяха по-добри от мен! Баща ми беше футболист също и когато се разхождахме, спирахме покрай някой човек и той ми го посочваше.\" \"Казваше ми: \"Митко, виждаш ли този човек там?\" и ми посочваше или някой бездомник, или някой не толкова окаян, но беден и скъсан човек. И продължаваше: \"Знаеш ли кой е този човек? Той беше страшен футболист, беше силен, съсипваше съперниковите защити. Знаеш ли какво му се случи? Той си мислеше, че е голямата работа, започна да пие, да преследва жените, нямаше правилните хора около себе си и виждаш къде е сега. Той беше един от най-големите таланти, а сега е никой и няма нищо.\" \"Времето минаваше и виждах все повече хора с подобна съдба. Общото между тях беше, че имаха много талант, но се вслушваха в лоши съвети, правеха лоши избори и свършваха на бунището. Тогава това е постоянно в главата ти, този пример, и стои там, дори и да не искаш.\" \"И това става като механизъм, който ти помага да вземаш директно правилните решения. Е, може би не винаги, но много често постъпваш правилно. Дори и да не знаеш, че правиш именно това. Все още го помня, просто защото е истина.\" \"Тези хора просто нямат никого до себе си, който да им каже, че това е лошият път и да им покаже правилния. Да им каже, че малко трябва да страдат, но ако го направят, ще спечелят във времето занапред.\" \"Помня даже някои от играчите, с които тренирах, как купонясваха след мач, понякога и преди мач. Те ми казваха: \"Бербо, хайде да излизаме, живееш само веднъж!\". Но аз не бях по тази част тогава. Дори и сега не съм. Моята цел беше да стана голям футболист. Трябваше ми да постигна нещо голямо, особено с тези изкушения около мен. Не искам да приключа на улицата, искам да съм независим.\" \"Така че винаги работех здраво. Дори когато бях много малък, тренирах постоянно. Бях постоянно пред блока, вдигах си високо топката и се опитвах да я контролирам. Никой не ме караше да го правя, никой не ми показваше как да го правя, аз го правех сам, защото ми беше интересно.\" \"Тогава нямаше телефони, нямаше Фейсбук, нямаше Инстаграм. Само аз и топката. Майка ми ме викаше да ям, но аз ѝ отвръщах: \"Махай се, не съм гладен, нямам нужда от ядене.\" И продължавах да ритам топката. Дори и да нямах приятели около себе си, не спирах да ритам сам. Знаете как бразилците изпипват ударите си на плажа, аз го правех така на асфалта.\" \"Ние нямахме изкуствена трева в училищните дворове, само груб асфалт. Топката там отскача високо, трябва да я контролираш някак и това ти става някак като навик. Не се и замисляш дори, а по някое време започваш да го оценяваш. Точно така си изпипваш техниката.\" \"На тези настилки, между другото, ако паднеш, колената ти кървят, плаче ти се. Но на никого не му пука, че си на земята, всички играят футбол и мислят само за това. Така че ставаш, кървиш и играеш. Какво толкова?\" \"Имаш само един чифт обувки, които след доста време на носене стават на дупки, защото не можеш да си купиш други. Но ги облепваш с тиксо и продължаваш да ги носиш. Така се получаваха нещата за нас в Източна Европа.\" \"Ти просто играеш футбол, а ако искаш да успееш, работиш усилено, слушаш правилните хора и постъпваш правилно. И тогава... Не знам какво е точно, но просто планетите ти се подреждат по правилния начин. И може би един ден подписваш с Манчестър Юнайтед. И може би сър Алекс те чака на летището.\" \"А този ден беше една лудост, когато подписах с Юнайтед. Толкова, толкова луд ден! Цял ден чаках на телефона, за да видя дали ще стане сделката. Накрая стана като по филмите - драматична финална развръзка, потене до края.\" \"И после седя в колата до Фъргюсън. Беше толкова смешно и странно, седя си аз в колата до сър Алекс, гледам го с почит и си мисля: \"Какво да кажа сега? Какво би трябвало да кажа?\" И питам: \"Как сте? Как е времето навън?\" \"Никога не съм добър в разговорите. Всеки, който ме познава, знае, че не обичам да си бъбря напразно. \"Как си, бля-бля-бля\"... Ако имам да казвам нещо, го изстрелвам направо. И в тази ситуация стоях неловко.\" \"Погледнах агента си, той погледна мен, не знаехме и двамата какво да правим. Сега тези моменти ме карат да се смея и и ме правят щастлив, макар тогава да бяха странни. Сър Алекс беше толкова мил. Забелязал съм, при това и при много други успешни мениджъри, играчи и хора като цяло, че дори и да са много по-успели от останалите в своята сфера, те имат качеството да се отнасят с останалите в нея с уважение и внимание.\" \"С мен той просто реши, че трябва да дойде на летището и да ме чака. Това ме впечатли най-много. Хора като него се опитват да те издърпат на тяхното ниво, в техния свят. Това е много специално. Така че отидохме да подпишем документите.\" \"Спомням си, че всичко беше поставено пред мен директно за подпис и трябваше да бързаме много, за да хванем последния възможен момент от прозореца. Хайде, хайде, хайдееееее... Накрая, свършихме всичко навреме, и можеше да се види облекчението и щастието по лицата на всички.\" \"То беше изписано на лицето ми, на лицето на мениджъра ми, който ми е като втори баща, както и на всеки друг в стаята. В този момент аз просто бях на върха на света.\" \"После на моята първа тренировка бях много срамежлив. Щях да играя с всички тези момчета, с които винаги съм искал да го правя, беше наистина лудост. Понякога тази срамежливост ми пречи да съм по-отворен. Аз съм много затворен човек по принцип, а има хора, които отиват на първата си тренировка и раздават поздрави на всички, сякаш винаги са били в живота им, а не се виждат за първи път.\" \"Аз не съм такъв, аз съм затворен и срамежлив, просто съм такъв в подобни ситуации. Но всички бяха толкова мили с мен, просто изживявах мечтата си. Първа тренировка, Фъргюсън, Скоулс, Роналдо са там... Вътрешно танцувах от кеф.\" \"Всеки беше различен. Винаги някой беше по-добър от другия в даден аспект и обратното. Гледах Гигси, който се грижеше изключително добре за себе си, а беше в края на 30-те си години. Иигра може би до 40? Или повече? Гледам го и си казвам: \"ОК, Бербо, можем ли да го направим и ние? Поне се опитай, гледай го какво прави, учи се.\" Йога? Изглежда толкова лесно.\" \"Може би и ДНК-то помага, но начинът, по който тренираше, по който се грижеше за себе си, почивайки тогава, когато трябва да почива, разтягането му след тренировка, всичко това те кара да даваш повече от себе си. Същият беше и Скоулси. А имах и Роналдо тогава в първата ми година, който тренираше като откачен, наистина до полуда.\" \"Трябва да обръщаш внимание на тези неща. Особено ако искаш да си толкова добър, колкото другите момчета. А ти трябва да бъдеш. Ако в съблекалня, пълна с толкова егоцентрични играчи, но победители и шампиони, ти не се опитваш да си като тях, да ги доближиш, простио нещата няма да ти се получат.\" \"Всеки в този отбор, на своята позиция, в своята кариера, искаше да е най-добрият в света. Всеки постигаше различни нива на успех. Някои отидоха директно на върха на света, както направи Рони (бел. ред. Роналдо), някои отидоха в самото му подножие, но всички опитаха да се качат горе високо.\" \"Дори и да не успееш да се изкачиш на самия връх, трябва да дадеш абсолютно всичко от себе си да го направиш. Иначе какъв е смисълът? Дори и да не си имал осихика на победител, покрай тези играчи ти придобиваш такава от само себе си.\" \"И когато излизаш на терена, още в тунела чуваш всичко, което ти трябва, за да се мотивираш. На път към \"Олд Трафорд\" спикерът обявява: \"Дами и господа, излизат шампионите на Англия, шампионите на Европа, шампионите на света - Манчестър Юнайтед!\" Побиват те тръпки!\" \"В този тунел се чувстваш на друго ниво. Който и да е другият отбор, той вече се чувства под твоето ниво и навярно го знае. Дори и да не сте заедно с противника в тунела, с периферното си зрение долавяш неговия смут. Той вече е загубил мача, край!\" \"Е, разбира се, много помага да имаш Роналдо, Рууни, Гигс и всички други момчета. И излизаш на терена. Спикерът продължава да говори всички тези неща и ти поглеждаш към момчетата от другия отбор. Изражението на лицето ти сякаш казва: \"Знам, пичове, знам, точно затова работих толкова много\".\" \"В първата си година в клуба спечелих и първата си титла на Англия. Просто не можех да повярвам, вътрешно подскачах от удоволствие. Когато вечерта след награждаването се прибрах у дома, наистина започнах да скачам на леглото, защото никой не можеше да ме види. Ходех гол из вкъщи, само с медала на гърдите си и щуреех.\" \"Но после отивам в съблекалнята, Гигси е сложил 110-ия си медал или нещо такова и той ми казва: \"Бербо, стягай се, следващият идва.\" Ние бяхме спечелили лигата преди няколко минути и този успех вече е забравен, преследваме следващия!\" \"Аз бях... Казвам си: \"ОК, може ли само още пет минутки. Хора, спечелих ПЪРВАТА си титла ТОКУ-ЩО! Сещате ли се? Не, че е толквоа специално, нали...\" А виждаш, че за останалите си беше едва ли не в реда на нещата. Сигурно и за мен щеше да е същото, ако бях спечелил толкова много медали. Но в съблекалнята винаги всички се стремяха към следващата цел - следващата титла, следващата купа, следващата Шампионска лига. Така правят победителите, беше невероятно.\" \"За българско момче като мен, идвайки от такава малка страна, бях наистина горд. Израснах в комунизма, нямах щастието да се радвам на добра инфраструктура, нямахме добри игрища в страната ми, ако нямах късмет, можех да остана в страната ми цялата ми кариера.\" \"За мен беше много трудно да дойда в Англия, но като постигнах успеха, беше ми много по-сладко. Трудностите, превъзмогването им... Всичко това направи нещата много по-сладки за мен. И не на последно място, бидейки сред тези момчета, беше невероятно.\" \"Дори да не говориш много, трябва да гледаш. Ако искаш да ги питаш нещо, отиваш и го правиш, те винаги ти дават съвет. Или когато са сурови с теб, те го правят, защото понякога имаш нужда да бъдат такива с теб. Това не е детска игра или нещо, което трябва да приемеш вътрешно. Всичко е заради отбора, защото всички искаха да са победители.\" \"Вижте Видич! Видич ми беше много близък, защото аз бях роден близо до границата с Македония и за мен тези страни - България, Македония, Сърбия, Хърватия - бяха много общи. Разбирам езика без проблем и мога да го говоря. Всички сме братя там.\" \"Беше натурално да имаме такава добра връзка, защото знаех откъде идва той, знаех, че по едно време му се е наложило да преживее войната в Сърбия. Така че е хубаво да имаш такъв човек, когато отиваш в нов отбор, защото той те познава донякъде.\" \"Минали сте през много, за да стигнете дотук, говорите един език, а той винаги ми е помагал. Той беше много забавен, хуморът му беше страхотен. Ако не го познаваш, би му се обидил, но Вида беше толквоа смешен! Аз още се чувам с него, страхотно момче.\" \"И да тренираш всеки ден срещу него, не беше трудно... беше кошмарно! Нали знаете, че има играчи и отбори, които просто не искаш да срещаш. Поглеждаш съперника и си казваш: \"О, не и днес, не съм в настроение за това.\" Вида беше един от тези играчи.\" \"Когато бях в Тотнъм, той винаги беше кошмарен съперник. А на тренировка винаги беше като война за него. Нямаше значение кой излиза срещу него - Роналдо, Рууни, аз - нямаше значение. Всеки беше наритан. И когато играехме в официалните мачове, толкова много се радвах, че е в моя отбор...\" \"След мач винаги идваше в съблекалнята я с рана, я с цицина, я кървящ, но виждаш, че правеше това винаги за отбора. Той буквално слагаше главата си на това място заради целия отбор. Така че ако успехът беше много по-сладък за мен, знам, че беше такъв и за Вида.\" \"Той е минал през същото като мен, дори по-лошо, заради войната. Когато отидеш в Сърбия, дори сега виждаш душки от куршуми по някои от високите сгради. Така че Вида е минал дори през по-тежко и знам, че успехът му е още по-сладък.\" \"И в такъв отбор имаш играчи като мен и него, плюс тези, които винаги са били част от Юнайтед, всички са с различни персоналности, и над всички тях е Сър Алекс, защото той можеше да разговаря с всеки един и да ни мотивира.\" \"Понякога на тренировка той идваше, докато разгряваме или правим упражнения, и го виждаш, как говори с всеки от играчите по отделно. Един ден го виждаш да си говори с играч за минутка-две, после на другия ден с някого другиго, може би за по-дълго. Винаги ни караше да се чувстваме специални.\" \"Винаги се виждаше, че играчите реагират по начина, по който той искаше от тях след такава сесия. Това показваше огромното качество на неговата психология. Той можеше да говори с всеки един по отделно. Трябва да си различен с всеки един човек, с всеки футболист.\" \"Все пак ние сме с голямо его, някои са и поразглезени, така че трябва да знаеш как да разговаряш с всеки. С някои трябва да си нежен, с други забавен, с трети - ядосан. А той имаше правилния и точен подход към всеки.\" \"Това просто е Сър Алекс! Има към милион титли, милион отличия и милион постижения, така че стоиш и слушаш! Когато той говори, се чувстваш специален, а футболистите искат да се чувстват специални. Дори за 5-10 минути да е, ти се чувстваш специален и ставаш завинаги част от отбора.\" \"Той винаги ти обръща внимание, дори да не играеш. Беше страшен мотиватор! Дори мотивиращите му речи преди мач... О, мотивиращите му речи! Те бяха като от филм понякога. Говореше ни понякога за живота си, как е започнал на пристанищните докове, за отношенията му с баща му, говореше за другите хора по света, които не са такива щастливци като нас и накрая си казваш просто: \"Човече, просто излизам там и ще изям някого на терена!\" \"Така че просто излизаш на терена и даваш абсолютно всичко, на което си способен. Това беше най-малкото, което можех да направя. Все пак човекът дойде на летището и ме посрещна\", завършва изповедта на Бербо.  ", "date": "2018.09.01", "title": "Искрено и лично от Бербо: За Юнайтед, сър Алекс и трудното детство (ВИДЕО)"}
{"url": "http://epicenter.bg/article/Samolet-izleze-ot-pistata-v-Sochi--desetki-sa-raneni--VIDEO-/162582/7/97", "text": "18 души са пострадали при при инцидент със самолет на летището в Сочи, съобщи ТАСС, като се позова на данни на руското министерство на здравеопазването, предава бТВ. Първоначално беше съобщено, че един човек е починал, а шестима са пострадали от отравяне с въглероден оксид при инцидента. Починалият мъж не е бил на борда, той е бил служител на летището, починал е от сърдечен удар при транспортиране в болница. По данни на министерството на извънредните ситуации, Боинг 737-800 на авиокомпания \"ЮТеър\", пристигнал от Москва, при кацането е излязъл от пистата и се хлъзнал в река, при което било разрушено крилото и колесникът му и се запалил левият двигател. В резултат от избухналия пожар е изгоряло лявото крило и била повредена носовата част. На борда имало 164 пътници и шестчленен екипаж, които са евакуирани, уточни авиокомпанията. В района на летището преди кацането е имало гръмотевична буря с проливен дъжд и силен вятър с пориви до 23 м/сек, съобщи метеорологичната служба. Сътрудници на Следствения комитет на Русия са започнали проверка.  ", "date": "2018.09.01", "title": "Самолет излезе от пистата в Сочи, десетки са ранени (ВИДЕО)"}
{"url": "http://epicenter.bg/article/V-Donetsk-obviniha-Ukrayna-za-ubiystvoto-na-Zaharchenko/162585/7/0", "text": "Съветникът на загиналия при взрив президент на самопровъзгласилата се Донецка народна република Александър Захарченко Александър Казаков съобщи, че зад атентата стоят Силите за специални операции на Украйна и задържаните по случая са признали за това, предава РИА Новости, цитирана от Агенция \"Фокус\". „Вече знаем организатора – Силите за специални операции на Украйна. Скоро ще можем да назовем и ръководителя на групата и направляващ офицер от структурата“, заяви Казаков. Той уточни, че „задържаните са дали признания по време на показанията за това“. Захарченко загина в петък вечерта при взрив в кафене „Сепар“ в центъра на Донецк. Министърът на финансите на самопровъзгласилата се република Александър Тимофеев е тежко ранен при експлозията. Освен това е загинал телохранителят на Захарченко. Според думите на изпълняващия длъжността ръководител на ДНР Дмитрий Трапезников по подозрение за убийството са задържани няколко души. Силите за сигурност на Украйна отхвърлят обвиненията за участие в атентата.  ", "date": "2018.09.01", "title": "В Донецк обвиниха Украйна за убийството на Захарченко"}
{"url": "http://epicenter.bg/article/Putin--Ubiystvoto-na-Zaharchenko-e-podlo--palachite-shte-badat-nakazani-/162589/7/97", "text": "Президентът на Русия Владимир Путин реагира на терористичния акт в Донецк, отнел живота на главата на самопровъзгласилата се Донецка народна република Александър Захарченко, наричайки случилото се „подло убийство“, предава Eurasia Daily, цитирана от Агенция \"Фокус\". Според руския президент Захарченко е бил истински народен лидер. „Подлото убийство е още едно свидетелство, че тези, които са избрали пътя на терора, насилието, сплашването, не искат мирно и политическо решение на конфликта, не искат да водят реален диалог с жителите, а правят опасен залог върху дестабилизацията. Това няма да им се получи“, заяви президентът в своите съболезнования по повод убийството. Путин допълни, че разчита на заслужено наказание за организаторите и изпълнителите на престъплението. На 31 август Захарченко загина при взрив в кафене в центъра на Донецк, където се организира възпоминателна вечеря за певеца Йосиф Кобзон. Погребението му е на 2 септември. Прессекретарят на Кремъл Дмитрий Песков от своя страна заяви, че убийството на Захарченко е провокация, която ще подкопае постигнатото с посредничеството на Запада споразумение за примирие, предава AFP. „Това без съмнение е провокация“, заяви Песков. Според него „смъртта на Захарченко със сигурност ще доведе до напрежение в региона и ще подкопае Минските споразумения\", постигнати с помощта на Франция и Германия, през 2015 г.  ", "date": "2018.09.01", "title": "Путин: Убийството на Захарченко е подло, палачите ще бъдат наказани!"}
{"url": "http://epicenter.bg/article/Sergey-Lavrov--Rusiya-nyama-da-zatvarya-vratite-za-dialog-sas-SASht/162598/7/97", "text": "Руският външен министър Сергей Лавров заяви, че страната няма да затваря вратите за диалог със САЩ. Според него в самия Вашингтон има достатъчно политици, които разбират ненормалността на настоящите отношения между двете държави, предават РИА Новости и Агенция \"Фокус\". „Трябва да работим с всички колеги, каквито и проблеми да има в отношенията. Не сме сред тези страни, които застават в позата на „обидени“. Това не е нашият метод за действие. Винаги принципно оценяваме действията на нашите партньори, когато те не са съгласни с нас. Но ние никога не затваряме вратата“, заяви Лавров. Той отбеляза, че няма съмнения, че в „САЩ има немалко политици, при това действащи и сътрудници на администрацията, които напълно осъзнават ненормалността на настоящето положение, когато всяка крачка се проверява как ще реагират на нея русофобите“. „Смятам, че това е просто печална страница в американската история“, заключи той. Лавров смята убийството на ръководителя на непризнатата Донецка Народна Република Александър Захарченко провокация, целяща провала на Минските споразумения, предава ТАСС. „Провокацията на Украйна е явно насочена към провала на изпълненията на Минските споразумения“, заяви Лавров. Той допълни, че договореностите „и така не се изпълняват от властите в Киев. Лавров също така смята, че след убийството на Захарченко не може да става дума за среща на високо равнище в „Нормандски формат“ в близко време. „В настоящата ситуация е невъзможно да се говори за скорошни срещи в „Нормандски формат“, както това много се иска от нашите европейски партньори“, заяви министърът. Той оцени, че „това е сериозна ситуация, която трябва да се анализира“.  ", "date": "2018.09.01", "title": "Сергей Лавров: Русия няма да затваря вратите за диалог със САЩ"}
{"url": "http://epicenter.bg/article/Vashington-e-gotov-da-uvelichi-prodazhbata-na-orazhiya-za-Ukrayna/162599/7/96", "text": "В екслузивно интервю за вестник „Гардиън“ бившият посланик на Съединените щати в НАТО Кърт Волкър, а сега специален пратеник в Украйна заявява, че Вашингтон е готов да увеличи продажбата на оръжия в Украйна за военноморските и военновъздушните сили на страната, за да се защитят от източните сепаратисти, подкрепяни от Русия. Това съобщи БНР. Кърт Волкър заявява, че все още има голяма пропаст между САЩ и Русия по въпроса как да бъдат разположени умиротворителните сили на ООН, за да се сложи край на 4-годишната война и прогнозира, че Владимир Путин ще изчака до президентските и парламентарни избори в Украйна догодина преди да преосмисли позицията си в преговорите. Волкър обаче твърди, че този път времето не е на страната на Путин. Той изтъква, че прозападните и антируските чувства в Украйна се засилват с всеки изминал месец. И допълва, че администрацията на Доналд Тръмп е напълно готова да направи следваща крачка като снабди украинската армия с много по-модерни оръжия, отколкото вече доставените противотанкови ракети през април. „Всяка седмица загиват войници, защитавайки собствената си страна и е съвсем естествено Украйна да подсилва армията си, да търси помощ и други страни да ѝ я предоставят“, посочва Волкър. „Гардиън\" припомня, че през май американският Конгрес е одобрил 250 милиона долара военна помощ за Украйна през 2019 година.  ", "date": "2018.09.01", "title": "Вашингтон е готов да увеличи продажбата на оръжия за Украйна"}
{"url": "http://epicenter.bg/article/Germanskiyat-ministar-na-ikonomikata-zayavi--che-e--quot-zasramen-quot--ot-nasilieto-v-Kemnits/162600/7/0", "text": "Германският министър на икономиката Петер Алтмайер, заяви, че е засрамен от насилието по улиците на град Кемниц в източната част на страната, предават Politico и Агенция \"Фокус\". „Това, което видях в Кемниц, е насилие, което не може да бъде търпяно и няма да се търпи. Чувствам се засрамен да видя насилие срещу невинни хора, мигранти. Това не е приемливо“, заяви Алтмайер. Източният германски град бе разтърсен от насилствени протести след фаталното пронизване на 35-годишен германец от мигранти. В понеделник в Кемниц се проведоха протести на крайнодесни и на крайнолеви екстремисти, които завършиха със сблъсъци. Очаква се в неделя да се проведат още протести, като полицията очаква около 10 хил. демонстранти. Междувременно Алтмайер отхвърли твърденията на опозиционната партия „Алтернатива за Германия“, че има повече насилие по улиците заради увеличената миграция. „Тази партия се опитва да постига политически цели по неприемлив начин“, заяви министърът и защити политиката на „отворени врати“ от 2015 г., посочвайки, че „това трябваше да се свърши\".  ", "date": "2018.09.01", "title": "Германският министър на икономиката заяви, че е \"засрамен\" от насилието в Кемниц"}
{"url": "http://epicenter.bg/article/Nikola-Dimitrov--Narodat-shte-ni-podkrepi-za-dogovora-s-Gartsiya/162607/7/51", "text": "Убеденост, че гражданите ще подкрепят Договора от Преспа, защото \"когато сме на голям исторически кръстопът, вземаме мъдри решения\", изрази ръководителят на македонската дипломация Никола Димитров, в интервю за Независима балканска информационна агенция (ИБНА), предава БГНЕС. \"Убеден съм, че споразумението ще бъде прието от нашия народ, защото когато се намираме на голям исторически кръстопът, вземаме мъдри решения. Също така съм уверен, че дори онези, които се противопоставят на споразумението, от историческа гледна точка, ще приемат, че това е важна стъпка напред, защото носи много предимства. Ние сме съседи, не можем да променим този факт, историята не може да бъде променена, но можем да повлияем на нашето бъдеще и да го направим по-добро. Много е лесно политиците да спорят по този въпрос, но решението му създава по-добър живот за гражданите от двете страни\", категоричен е външният министър на Македония. Както съобщи кореспондентът на македонската агенция МИА от Атина, по отношение на реакциите в Гърция за използването на термините \"македонци\" и \"македонски\", Димитров заяви, че тези термини в двете държави имат различно значение. Той попита: \"Защо това да е проблем?\" и добави, че \"правото на самоопределение е нещо, което не може да бъде оспорено в ХХI век в Европа\". Ръководителят на македонската дипломация, в интервюто, направено във Виена след неформалната среща на министрите на външните работи на страните членки на ЕС и страните-кандидатки, посочва, че \"за да вложим енергията си в нещо положително - като икономиката, трансграничното сътрудничество и сигурността, трябва да спрем и да пренасочим този непродуктивен дебат.\" \"И аз и моят приятел Никос Кодзиас сме убедени, че това, което правим, е да инвестираме в нашето приятелство, защото ние сме естествени съюзници. С подходяща политика за няколко години, всички дилеми ще изчезнат и всички ще се чудим как не сме направили всичко това в началото на деветдесетте години и защо цяло едно поколение трябваше да бъде подложено на този спор. Нашето конкретно решение де факто създаде солидарност и красиво приятелство\", допълва Димитров. Външният министър посочи, че правителството ще продължи да работи, за да убеди опозицията да подкрепи решението между двете съседни страни. По отношение на твърденията на опозицията, че те биха постигнали по-добра сделка, Димитров заяви, че \"по-добра сделка за едната или другата страна води до липса на споразумение\", защото такава е \"природата на всички компромиси\".  ", "date": "2018.09.01", "title": "Никола Димитров: Народът ще ни подкрепи за договора с Гърция"}
{"url": "http://epicenter.bg/article/Borisov--Balgariya-i-Turtsiya-pokazvat-kak-se-pazi-granitsata-na-ES/162583/2/0", "text": "България и Турция на практика показват как се пази границата на ЕС. Това каза премиерът Бойко Борисов на 11-ия летен университет на МГЕРБ под мотото „Само истината, НЕ на фалшивите новини“ в к.к. „Св. Св. Константин и Елена“, предаде репортер на Радио „Фокус“-Варна. „Натискът особено през летните месеци е голям. Огромни усилия струва това на държавата, на мен самия. Виждате как цели държави с мощна икономика се тресат, предизвикат се катаклизми, каквито никога не сме очаквали. Затова България може да бъде модел. Веднъж със запазването правата на човека, което винаги сме извеждали в култ. Втори път с изнесени центрове извън ЕС чрез споразумение, каквото след срещата във Варна между Доналд Туск, Жан-Клод Юнкер и президента Ердоган, със санкцията на Европейския Съвет, показа, че едно изключително работещо споразумение. Само днес имаме над 150 мигранти, които от Гърция и Турция са задържани от нашите славни граничари и военни“, коментира Борисов и добави, че съответно не са допуснати да влязат на територията на страната.   \"При координираните ни действия с Турция, с Гърция имаме и споразумение, са върнати там. Единствената страна в ЕС. Сиреч, може\", заяви премиерът.   Във Виена в петък на срещата на ЕНП България ще бъде показана като модел, каза още премиерът. „Неслучайно Манфред Вебер ни вярва. Накарах го да дойде, да снима, да гледа, да пипа това, което вижда. Да види, че Черно море е точно толкова топло, проходимо, красиво, както и Средиземно море или Бяло море. Толкова туристи има и тук. Всички сме свидетели как по плажовете на Испания буквално все едно правят военни учения. Пристигат лодките и бягат измежду кърпите на хората. за Италия да не говорим, за нашите съседи, но ние просто показахме как става. Много усилия, много воля, много труд, много инвестиции. Разбира се, за разлика от други колеги в Европа, ние сме благодарни за солидарността, която ЕС чрез ЕК в лицето на 320 млн. лв., които още не можем да ги похарчим, защото текат обществените поръчки, но сега вече виждате стотици нови джипове, термокамери, оборудване, подпомагат нашите служители, които обезпечават тази дейност. Водихме го и на най-голямото в Европа КПП „Капитан Андреево“ и „Капъкуле“, коментира Борисов. Според него подобно има сигурно между Мексико и Щатите някъде. „Над 15 000 автомобила се обработват. Гастарбайтерите от Германия минават през България. Над 1500 ТИР-а на денонощие. Може да си представите. Инфраструктурата ни отесня. Българите забравят бързо от „Тракия“ и „Марица“ да видят какво е било. Така и стана, но викам: „Нека да им е удобно“. Това е един не само успех за спокойствието на българите, но и модел как трябва да действа Европа. Затова разбирам егоизма на много от колегите, защото Гърция е в Шенген, но когато България, Сърбия, Македония не са в Шенген, по суша, ако при друго правителство, което не може да се справя, дойдат мигранти, до Амстердам няма какво да ги спре“, допълни премиерът. „Въздухът и водата, морските и въздушните граници, просто сте длъжни да ни приемете. То не за друго, чисто като политическа оценка. Всякакви други измишльотини, мониторингов механизъм, еди какво си, това няма нищо общо едното с другото. И по линия на американските служби, и на европейските България се справя най-добре с границите в Европа. Затова във Виена в петък на срещата на ЕНП България ще бъде показана като модел“, каза още Бойко Борисов.  ", "date": "2018.09.01", "title": "Борисов: България и Турция показват как се пази границата на ЕС (ВИДЕО)"}
{"url": "http://epicenter.bg/article/Aleksandar-Vuchich--Trudno-e-da-se-nameri-reshenie-za-Kosovo/162611/7/51", "text": "Президентът на Сърбия Александър Вучич заяви в събота, че вече става все по-ясно, че ще бъде трудно да се стигне до каквото и да е решение за Косово, предава скопската електронна медия „Нова ТВ“, цитирана от Агенция \"Фокус\". „Ние ще продължим да предлагаме мир и компромисно решение и да търсим онова, което е възможно, реално, справедливо и рационално за сръбския народ и сръбската държава“, заяви Вучич по време на откриването на Жежелевия мост в Нови Сад, където гост беше и еврокомисарят Йоханес Хан. Според думите на сръбския президент, „тези в Сърбия, които търсят \"нищо\" и се надяват, че Сърбия получава \"едно голямо нищо\", трябва да продължат да се радват, защото всичко е насочено към успеха на Сърбия по въпроса с Косово“. „Когато чуете за какво се застъпват хърватският премиер Андрей Пленкович, председателят на Съвета на министрите на Босна и  Херцеговина Денис Звиздич и някои други, тогава на всички сърби и граждани на Сърбия е ясно кой се бори за запазване и отстояване на нашите национални и държавни интереси“, добави сръбският президент. Той заяви, че е очаквал политическите му опоненти в Сърбия да организират празненства заради изявленията на отделни официални лица от Европа и Албания, че границите няма да се променят, но според него те са забравили да кажат, че това се отнася само за границите на независимо Косово. „Те умишлено работиха за целостта на независимо Косово и само се правеха, че привидно защитават нашите държавни и национални интереси. Това представлява голям проблем за нас“, заключи Вучич.  ", "date": "2018.09.01", "title": "Александър Вучич: Трудно е да се намери решение за Косово"}
{"url": "http://epicenter.bg/article/Blizo-li-e-voynata--SASht-veche-sa-nabelyazali-tselite-za-novite-udari-v-Siriya-/162613/7/0", "text": "Eксперти от разузнавателните служби и от въоръжените сили на САЩ обявиха предварителен списък с възможни цели в Сирия за въздушни удари, ако президентът Доналд Тръмп издаде такова разпореждане. Това съобщава CNN, позовавайки се на свои източници. Според телевизионния канал в списъка са обекти, свързани с химическо оръжие. Поканени за коментар експерти са заявили, че макар и все още да не е взето окончателно решение, американските въоръжени сили са \"готови да дадат много бърз отговор\" в случай на химична атака в Сирия. Както бе съобщено, американските власти са получили информация за това, че правителствените сили на сирийския лидер Башар Асад са дислоцирали два бойни хеликоптера в близост до провинция Идлиб. Опасенията са, че именно те ще бъдат използвани за атаката. При това Пентагона продължава да следи и за действията на Москва в Средиземно море. В САЩ предполагат, че руските учения в акваторията се провеждат в цел да могат да бъдат в готовност да реагират на възможни удари от Вашингтон. Световните медии цитираха и зам.-шефа на Държавната дума по отбраната Александър Шерин. Той твърди, че Вашингтон се опитва да направи в Сирия \"поредното шоу с продължителна реклама и анонс\". Според него целта на САЩ е да бъде нанесено поражение по единствения съюзник на Русия в Сирия - правителствените войски, а също така да се удари по авторитета на Москва. Депутатът изрази мнение, че президентът на САЩ Доналд Тръмп сега предприема \"реанимиращи мерки\" по отношение на своята страна. \"Съединените Щати, разбира се, ще нанесат удар. За тях това има жизненоважно значение. Ако Америка не държи целия свят в страх, ще се срине икономиката й\", убеден е Шерин. Той припомня, че Тръмп предприема безпрецедентни крачки, проваляйки различни международни договори. \"Но това са наистина реанимиращи мерки, защото външният дълг на САЩ е много голям. Така че, ако Тръмп не прави подобни опити, той няма и да може да удържи тази държава\", убеден е депутатът. През април Западът обвини Дамаск в химическа атака над сирийския град Дума в Източна Гута и заплаши да нанесе военни удари по Сирия. Тогава Москва опроверга информациите за бомби с хлор, пуснати от правителствените войски. От външно министерство на Русия подчертаха, че целта на подобни слухове е да се оправдаят евентуални удари, идващи отвън. При това в руския Генерален щаб още през март съобщиха за бойци в Източна Гута, които подготвят провокации с инсценировки за използвано химическо оръжие. САЩ, Великобритания и Франция нанесоха сутринта на 14 април ракетни удари по сирийкски правителствени обекти, които, по тяхно мнение, се използват за производство на химическо оръжие. Една от сградите, бе медицинска лаборатория, където се разработваше лекарство срещу рак - в условията на санкции Сирия сама се снабдява с някои медикаменти. Президентът на Русия Владимир Путин нарече ударите акт на агресия срещу суверенна държава. Нито руските военни експерти, нито местното население не потвърдиха въпросната атака с химическо оръжие, станало предлог за агресия от страна на външните сили. Сирийските власти неведнъж са заявявали, че никога не са използвали химическо оръжие срещу мирните жители и бойци. През последните дни обстановката около Сирия стана все по-напрежната. Официалният представител на Министерство на отбраната на Русия генерал - майор Игор Конашенков заяви, че по данни на независими източници, терористи от групировката \"Хайат Тахрир Аш-Шам\" готвят провокация, за да обвинят Дамаск в използване на химическо оръжие срещу мирното население на територията на Идлиб. По-рано началникът на Пентагона Джеймс Матис заяви, че САЩ активно обсъждат с Русия предотвратяването на евентуално използване на химическо оръжие в Сирия.    ", "date": "2018.09.01", "title": "Близо ли е войната? САЩ вече са набелязали целите за новите удари в Сирия!"}
{"url": "http://epicenter.bg/article/Novi-protesti-v-Kemnits--politsiyata-e-na-krak/162618/7/0", "text": "Хиляди германци демонстрират един срещу друг в град Кемниц - градът, където преди 6 дни иракчанин и сириец намушкаха смъртоносно 35-годишен местен жител, предава БНР. Полицията е на крак. Множество хора се отзоваха на призива на ксенофобското движение ПЕГИДА и партията \"Алтернатива за Германия\", които изтъкнаха, че един от убийците е трябвало да бъде екстрадиран в България още преди две години с решение на съда. \"Знам как действа интеграцията. Местните хора не се събират с чужденците, чужденците не се събират с местните хора. Чувате ли ме! Уважението и признанието се печелят - те не са безплатни!\", заяви един ораторите на националистическия митинг, който събра около 2 хиляди души. Толкова бяха и контрадемонстрантите, които пледират срещу национализма и ксенофобията. Към момента около 1500 души са откликнали на призива за протестна демонстрация от страна на партията \"Алтернатива за Германия\" и ксенофобските движения ПЕГИДА и \"ПроКемниц\". Контрадемонстрацията под наслов \"Покажи сърце вместо омраза\" започна по-рано и привлече няколко хиляди души, в това число водещи политици от Социалдемократическата партия, Левицата и Зелените. Полицията в Кемниц също е многобройна, за да предотврати повторение на събитията от миналата неделя. Тогава националистическата демонстрация завърши с издевателства на десни радикали над чужденци.  ", "date": "2018.09.01", "title": "Нови протести против мигрантите в Кемниц, полицията е на крак"}
{"url": "http://epicenter.bg/article/Premierat--Vzeti-sa-vsichki-merki-sreshtu-afrikanskata-chuma-po-svinete/162595/4/0", "text": "Предприети са мерки за ограничаване на заразата, свързана с установеното огнище на африканска чума по свинете в провадийското село Тутраканци. Това заяви пред журналисти във Варна премиерът Бойко Борисов, предаде репортер на Радио „Фокус“ – Варна. „Всички експерти са тук, на място, шест-седем КПП-та са изградени около провадийското село Тутраканци. За съжаление, заразата върлуваше години наред в Чехия, Полша и Румъния, няма как да не дойде и у нас. Затова сега максимум бързо трябва колегите да изпълняват всички норми. Очакваше се заразата да дойде през дивите прасета, там положихме усилия, а тя дойде от малки селски производители“, допълни премиерът Бойко Борисов. Вече са умъртвени по хуманен начин всички 65 животни в село Тутраканци край Провадия, след като се потвърдиха положителните проби за африканска чума, заяви от своя страна министърът на земеделието, храните и горите Румен Порожанов. Той обясни, че доста от животните са нерегистрирани. Според министъра вероятно 50% от животните в областта не са регистрирани. Румен Порожанов посочи, че след сигнал от частно практикуващ лекар за заболяване на 7 животни в частен двор са взети проби в четвъртък, които са излезли вчера. Той уточни, че в стопанството има две положителни проби. „Веднага със заповед на изпълнителния директор на агенцията по храните бяха предприети всички мерки“, обяви Порожанов.  ", "date": "2018.09.01", "title": "Взети са всички мерки срещу африканската чума по свинете"}
{"url": "http://epicenter.bg/article/Arabadzhievi-progovoriha--Vseki-e-nevinen-do-dokazvane-na-protivnoto-v-sada-/162594/3/0", "text": "От \"Виктория груп\" на хотелиера Ветко Арабаджиев изпратиха съобщение до медиите, в което изразяват своята позиция по повод действията на прокуратурата. Вчера при акция на специализираната прокуратура в Пловдив и София бяха арестувани 10 души. Сред тях е и синът на Арабаджиеви - Вълчо.   Според заместник-главния прокурор Иван Гешев има доказателства, че свързани с Арабаджиев хора са извършвали пране на пари и други данъчни престъпления. Претърсени бяха хотелите \"Маринела\" в София и \"Марица\" в Пловдив, които са собственост на Арабаджиеви. Следователи са намерили 150 хил. лв. с неясен произход. Около 60 хил. лв. са били скрити в кутия за обувки. По-късно днес се очакват още подробности по хода на разследването от страна на прокуратурата.   Обръщаме се към средствата за масова информация, с оглед случващото се от вчерашния ден в хотелите \"Марица“ в Пловдив и \"Маринела“ в София - част от хотелиерска група \"Виктория груп“. Във връзка с ареста на г-н Вълчо Арабаджиев – младши като член на фамилията Арабаджиеви и свързването на неговото име с извършени данъчни престъпления считаме, че никой не може да бъде обявяван за виновен за извършено престъпление публично, чрез средствата за разпространение на масова информация, преди произнасяне на българския съд с влязла в сила присъда, особено за тежки умишлени престъпления. Презумпцията на невинност е основен принцип в наказателното право, прогласен в защита на правата на всеки човек. По отношение на направената от медиите привръзка на случващото се с успешно изпълнената от хотел \"Маринела\" обществена поръчка за настаняване на делегатите от клас А по време на Българското председателство на Съвета на ЕС, Ви припомняме, следното: Хотелските услуги по настаняването на делегатите бяха възложени на хотел \"Маринела\" въз основа на законово проведена процедура за възлагане на обществена поръчка със същия предмет. Хотел \"Маринела\" беше единственият участник, който отговори на всички изисквания, заложени в документацията на Възложителя – Министерството на Българското председателство на Съвета на ЕС. Всички останали участници бяха дисквалифицирани, поради допуснати от тях нарушения и неизпълнение на изискванията на Министерството на Българското председателство на Съвета на ЕС. В хода на изпълнение на настаняването, екипът на хотел \"Маринела\" работи денонощно с цел да предостави безупречни услуги за високопоставените си гости. Договорът беше изпълнен качествено и в срок, като Екипът ни получи множество благодарствени писма за положените усилия, гъвкавост и денонощна работа по организация на проведените в хотела събития. В хода на извършените проверки екипите на проверяваните хотели оказват пълно съдействие на разследващите органи. Ще направим всичко необходимо, за да съдействаме максимално за изясняване на обективната истина. През последната година компанията е проверявана многократно и не са констатирани закононарушения.  ", "date": "2018.09.01", "title": "Арабаджиеви проговориха: Всеки е невинен до доказване на противното в съда!"}
{"url": "http://epicenter.bg/article/Ivan-Geshev--Nad-10-mln--leva-kesh-sa-namereni-pri-aktsiite-v-hotelite--quot-Marinela-quot--i--quot-Maritsa-quot-/162597/3/0", "text": "В хода на претърсванията бяха намерени огромни суми пари, говорим за над 10 млн. лева кеш. Излизат пари от куфари, кутии, сейфове, касетки в банки. Това каза на брифинг в Специализираната прокуратура зам.-главният прокурор Иван Гешев за вчерашните акции в хотели в Пловдив и София, предаде репортер на Агенция „Фокус“.   Издадена е европейска заповед за арест на Ветко Арабаджиев и съпругата му, синът им Вълчо е арестуван, потвърди Иван Гешев. Едно лице е обявено за издирване на територията на страната. Две други лица - мъж и жена, са обявени за общодържавно издирване. Вчера е изготвена европейска заповед за арест, вече са в Шенгенската информационна система. Действа се и по посока издирване от Интерпол. „За двете лица има издадена Европейска заповед за арест с обвинение за участие в организирана престъпна група и данъчни престъпления“, обясни той. „По наши данни лицата в момента се намират във Франция“, коментира Иван Гешев. Той потвърди, че издирваните лица в чужбина са сем. Арабаджиеви, а синът им е обвиненият за пране на пари. „Участници в организирана престъпна група са две жени, основно занимаващи се със счетоводство и организация на групата“, поясни зам.-главният прокурор. „Вчера бяха задържани 10 лица. За четири от тях не са събрани достатъчно доказателства за привличането им към наказателна отговорност и са разпитани“, уточни Гешев.   „Едно от обвиненията е за период февруари тази година. Фирмата, която според нас, е извършила данъчно престъпление, е внесла 1000 лева, а е спестила 600 хил. лева. Разследваните фирми са десетки. Само тази фирма е внесла във фиска на държавата 1000 лева, с които да извършва социалната дейност, да плаща пенсии“, каза още той. „Такова нещо не помня в цялата си кариера. Доколкото ми е известно и не се е случвало в новата история на България“, коментира той откритите суми при обиските. „Колегите са работили почти 24 часа. Наложи се спешно съдействие от БНБ през нощта за осигуряване на броячни машини“, посочи Иван Гешев. „Сумите са потресаващи. Трябва да отбележим, че според нас това не е цялата налична сума“, обясни той и уточни, че парите са намерени в домове, хотели, офиси и банки. „Последното претърсване приключи рано сутринта и беше иззет луксозен автопарк. Ще се провежда разследване в посока как са придобити тези коли. Оценката им грубо върви около 5-10 млн. лева“, заяви зам.- главният прокурор. „Не можеш да забраниш на никой да е богат, но като си купуваш коли, самолети и хотели - си плащай данъците“, каза още Гешев. Към наказателна отговорност са привлечени 6 лица, 5 от тях за участие в организирана престъпна група, а шестото е с обвинение за пране на пари, уточни прокурор Гешев. „На част от петте лица с обвинения за участие в организирана престъпна група са им повдигнати обвинения и за вторични престъпления-пране на пари и данъчни престъпления“, обясни той. Имаме оперативна информация, която е настъпила от работа на Специализираната прокуратура, която сме я обработили по начин, по които да запазим максимална секретност, заяви още прокурор Гешев. По думите му те са имали доказателства по това досъдебно производство от началото на 2018г., а от кога са извършвани престъпленията не се знае. “Възможно е да е правено и преди, но сега говоря за това, за което има доказателства“, посочи Гешев. Той обясни, че Специализираната прокуратура е действала секретно с информацията, с която е разполагала, защото според него хора, които разполагат с финансов ресурс, разполагат и с човешки такъв в различни държавни институции и имат контакти. „Такава е ситуацията в цял свят, когато си богат е логично да предприемеш действия, за да си опазиш имуществото“, обясни зам.-главният прокурор Иван Гешев.   Той коментира, че това, което се изявява в медиите, че се е оказало пълно съдействие при акцията, не отговаря на истината.   „Оказано е пълно бездействие и съпротива на всички действия, които са провеждани от Специализираната прокуратура“, каза още Гешев. „Това са действия от рода на загубила съм си ключовете, не знам кой е настанен тук в хотела, не знам кой ползва тези стаи, не знам къде са колите, не знам къде е офиса“, уточни той. На въпрос дали са предупредени семейство Арабаджиеви за предстоящата акция и за това е организирано тяхното пътуване във Франция, той каза, че не са предупредени, защото са излезли от страната в началото на август, а действията на Специализираната прокуратура са планирани 5 дни преди на започне акцията.   Направление в разследването е и че фирмите са се занимавали със саниране, добави зам.-ръководителят на Специализираната прокуратура Кирил Пейчинов.   „В изключително ранен етап на разследването сме. Повдигнато е обвинение за вторично престъпление“, посочи той и уточни, че в работното обвинение е вписана сумата от 600 хил. лева. „Появяват се липсващи търговци, контролирани от организираната престъпна група“, посочи Кирил Пейчинов.   „Фирмите, занимаващи се със саниране, са десетки“, коментира той. „Данъчните вериги са няколко, направлението на измамата не е само едно. На този етап сме стигнали до две“, заяви прокурорът. Той каза още, че на този етап не са претърсвани обекти по Слънчев бряг. От Прокуратурата отказаха да коментират дали са осъществили контакт с френските власти заради издирваните две лица.  ", "date": "2018.09.01", "title": "Прокуратурата: Милиони в брой извират от куфари и кутии в хотелите на Арабаджиев"}
{"url": "http://epicenter.bg/article/Vizhte-pachkite-i-limuzinite--otkriti-v-imoti-na-Arabadzhievi--SNIMKI--VIDEO-/162605/3/0", "text": "Днес, 1.09.2018 г., заместник-главният прокурор Иван Гешев и заместник-ръководителят на Специализираната прокуратура Кирил Пейчинов представиха подробности за досъдебното производство за данъчни престъпления и пране на пари. Това съобщиха от пресцентъра на държавното обвинение.   В хода на процесуално-следствените действия са иззети суми от 10 млн. лв. Събрани са доказателства срещу Маринела и Ветко Арабаджиеви, за които е издадена Европейска заповед за арест, тъй като същите са извън територията на страната. Предстои да им бъде повдигнато обвинение по чл. 321 и 255 ал.3 от НК.   Задържан е синът им Вълчо Арабаджиев. Той е с повдигнато обвинение за данъчни престъпления и пране на пари, с прокурорско постановление е задържан за до 72 часа. Прокуратурата ще иска постоянното му задържане под стража от съда.   „Колегите са работили почти 24 часа. Наложи се спешно съдействие от БНБ през нощта за осигуряване на броячни машини“, посочи Иван Гешев. „Сумите са потресаващи. Трябва да отбележим, че според нас това не е цялата налична сума“, обясни той и уточни, че парите са намерени в домове, хотели, офиси и банки. „Последното претърсване приключи рано сутринта и беше иззет луксозен автопарк. Ще се провежда разследване в посока как са придобити тези коли. Оценката им грубо върви около 5-10 млн. лева“, заяви зам.- главният прокурор. „Не можеш да забраниш на никой да е богат, но като си купуваш коли, самолети и хотели - си плащай данъците“, каза още Гешев. Служителите на Арабаджиеви всячески препятствали претърсванията, обясни заместник-главният прокурор   „Оказано е пълно бездействие и съпротива на всички действия, които са провеждани от Специализираната прокуратура. Това са действия от рода на загубила съм си ключовете, не знам кой е настанен тук в хотела, не знам кой ползва тези стаи, не знам къде са колите, не знам къде е офиса“, уточни той. На въпрос дали са предупредени семейство Арабаджиеви за предстоящата акция и за това е организирано тяхното пътуване във Франция, той каза, че не са предупредени, защото са излезли от страната в началото на август, а действията на Специализираната прокуратура са планирани 5 дни преди на започне акцията. Направление в разследването е и че фирмите са се занимавали със саниране, добави зам.-ръководителят на Специализираната прокуратура Кирил Пейчинов. „В изключително ранен етап на разследването сме. Повдигнато е обвинение за вторично престъпление“, посочи той и уточни, че в работното обвинение е вписана сумата от 600 хил. лева. „Появяват се липсващи търговци, контролирани от организираната престъпна група“, посочи Кирил Пейчинов.   „Фирмите, занимаващи се със саниране, са десетки“, коментира той. „Данъчните вериги са няколко, направлението на измамата не е само едно. На този етап сме стигнали до две“, заяви прокурорът. Той каза още, че на този етап не са претърсвани обекти по Слънчев бряг. От Прокуратурата отказаха да коментират дали са осъществили контакт с френските власти заради издирваните две лица.  ", "date": "2018.09.01", "title": "Вижте дебелите пачки и лимузините, открити в имоти на Арабаджиеви (СНИМКИ, ВИДЕО)"}
{"url": "http://epicenter.bg/article/Borisov--Vinagi-sam-kazval----quot-Nay-golemiyat-vrag-na-GERB-sme-si-samite-nie--I-sam-bezkompromisen/162593/2/48", "text": "В понеделник сигурно ще се срещнем с колегите от Патриотичния фронт да обсъдим нови кандидатури. И така. Това каза премиерът Бойко Борисов на 11-ия летен университет на МГЕРБ под мотото „Само истината, НЕ на фалшивите новини“ в к.к. „Св. Св. Константин и Елена“, предаде репортер на Радио „Фокус“-Варна. \"Много работа имаме, много работа вършим, не можем да поставяме под риск или под съмнение, заради даден човек, който и да бил той\", заяви премиерът. „Винаги съм казвал: „Най-големият враг на ГЕРБ сме си самите ние“. Когато допускаме грешки, много хора ме съдят от партията, съм безкомпромисен. Никак не е лесно. Това ми струва и безсъние, нерви, но най-вече всички хора, които отстраняваме в редки изключения, са кадри, които са израснали, работили много, допринесли много. В един момент трябва да се разделим, защото това е разликата между нас и БСП. Купувал депутат избори, наричал хората дебили, след това няма значение. Предизвикал банкови кризи – два пъти в мандати на БСП падат банки. И сега: „О, чудо“, заяви Борисов.   Ние носим политическа отговорност и неслучайно на два пъти съм давал оставка, каза още премиерът.   „В БСП това, че някой купувал избори – може да си прави закони, или че наричат хората дебили, след това дават оценка на другите. Ние носим политическа отговорност и неслучайно на два пъти съм давал оставка, резултатите са тези. Ако някой иска да дестабилизира държавата в момент, в който светът се тресе и е видно, че те сами не могат да управляват. На кого беше служебното правителство, на БСП ли беше“, заяви премиерът Борисов. „Излиза Гечев и коментира – този, който направи по негово време пенсиите 3 долара на месец. Като се разровим, се вижда, че навсякъде, където ни възникнаха проблеми, скрити, спящи клетки, които в момента провокират или създават напрежение. То веднага бива взимано и коментирано. Какво значение има управлението или властта, ако не правиш добро за хората“, допълни Борисов. По думите му това, което в момента и службите, и прокуратурата правят по олигарсите би им се отразило и на тях. „От 34% контрабандата на цигари, сега в момента е към 5,1%. Само 2-3 месеца на служебното правителство със 120 млн. лв. по-малко приходи в хазната. Къде са отишли? Не са ли при олигархията? При нас всяко тримесечие намалява драстично“, подчерта Борисов. \"Ще съгласуваме с Обединените патриоти новите назначения. Имам идеи и предложения, кандидатите ще бъдат от ПП ГЕРБ, тъй като това е нашата квота по коалиционно споразумение и затова не виждам защо трябва да съгласувам тези оставки. Назначенията, като едно коалиционно правителство всеки от нас трябва да бъде съгласен и да може да работи с тези хора. Става дума за двама вицепремиери, които са и ресорни. Имам претенции към още министри, но тепърва ще се говори за това с тях“, заяви премиерът. Бойко Борисов подчерта, че в ПП ГЕРБ всички експертни лица. Той подчерта, че в партията няма политици и експерти, които изпълняват политиката й. „В момента има доста работа да се върши, вършим я, вървим напред, не мога да оставя огромни усилия години наред, които сме полагали, включително и във Варна“, добави министър-председателят. \"Оставките на тримата министри са личен акт. След като съм им ги поискал, след като има направени пропуски и след като имаме за съжаление 17 загинали. Още в неделя казах, че ще бъда безкомпромисен и мисля, че в това трябва да се търси политическата воля и отговорност. Да, пет писма са изпратени до фирмата да си оправи пътя, да, има строителен надзор, да, има приемателни комисии от над 20 души, но в края на краищата когато е имало сигнали, че пътят е опасен, министърът е длъжен да стои на пътя, ако трябва, и да предотврати инциденти. За това се носи политическа отговорност“, заяви премиерът. Бойко Борисов коментира и темата за задължително поставяне на колани в автобусите. „Да, натискът на бранша, на лобитата, толкова години да не се поставят колани, защото по-голямата част от автобусите били стари и това са допълнителни инвестиции. Няма повече компромиси, няма да отстъпваме пред никого. Който иска да превозва хора, ще смени седалките, ще инвестира и ще си направи автобусите така, както трябва. По-добре да няма екскурзия, да няма загинали“, добави Бойко Борисов. По думите му на 3 септември предстои внасянето на новия Закон за движение по пътищата, като между първо и второ четене всичко това ще бъде направено. \"Който иска да вози хора, ще вложи пари и ще си купи нови седалки с колани. Не случайно в момента всички са на разпит и се повдигат обвинения. Ние трябва да си понесем през министъра именно тази политическа воля и новия да не го допуска това нещо“, допълни той. „Колко години говорим за коланите в автобуса. Какво ни се отговаря – браншът има 20 хиляди автобуси, не всички от тях са приспособени да имат колани, защото са произведени еди коя си година. Питам - по-важно ли е да се отиде на екскурзия или да останеш жив. Тука парламентът се надявам да бъдете безапелационни във взимането на това решение. От 20 хил. мога да станат 5 хил. автобуса. Който иска да вози хора, ще вложи пари и ще си купи нови седалки с колани, ако иска това да е автобус. Ако не иска, няма да има. Тези хора е по-добре да не са отишли на екскурзия, вместо това да се случва и тук не трябва въобще да се коментира дали са приспособими, дали бранша ще загуби. Ако искаш да караш, слагаш колани – това трябва да бъде незабавно направено от новия министър, това е едната част. Много се направи, но не е всичко и не е достатъчно“, заяви още Борисов. \"Надпреварата във въоръжаването винаги удря социалните системи и всичко, което е от полза на хората. Много е сложна международната обстановка, по-сложна е от когато и да било. Обстановка в санкции между най-силните държави, най-мащабните военни учения, от 80-те години не са правени, което не вярвам да донесе нещо добро на света. Надпреварата във въоръжаването винаги удря социалните системи и всичко, което е от полза на хората. В единия случай, ако има война, това е най-лошото. В противен случай пак ще минат 10-15 години и ще започне процес на разоръжаване. Спомням си как се нарязаха в България ракетите преди 15-20 години, как стотици, хиляди танкове, някои от тях и нови, бяха нарязани за скрап. Те пак са били пари на данъкоплатците и през социализма пак българите са давали тези пари за това оръжие“, коментира Борисов. По думите му сега отново трябва да се заделят милиарди не за инфраструктура, образование, социалната сфера, здравеопазване, а за въоръжение. „Ние го правим. Разбира се, тук може да имаме много упреци към тези преди нас, защото милиарди са дадени за въоръжение в последните няколко години. Понеже Дянков е тук, пак жив свидетел, помня на една Нова година как ни смукнаха 300 млн. лв., не чакаха и 00.01 часа да стане и ни ги изсмукаха веднага от бюджета. Такъв договор бяха направили на ВВС, че директно го бяха закачили за бюджета. Няма „искаш-не искаш“, директно ти смукат парите. И всички пари само за ВВС, милиарди. 14 „Кугър“-а, без договори за поддръжка, без нищо – 4 летят“, допълни той. „След това излизат други три, най-добрите може би, „Пантер“-и. Такъв един дето падна във Варна, Бог да го прости. Френската армия нямаше такива хеликоптери. Ако си спомняш, единият го дадохме на французите да ходи на изложба в Индия и ни платиха 40 000 евро да му сложат друг знак, да го снимат. Хеликоптери, които ги нямаше на въоръжение. Каркачанов се мъчи как да държи някаква готовност. Да не забравяме, че БСП, като бяха накрая и два правителствени Еърбъса“, каза още Борисов. Според него Европа може да се противопостави на САЩ, Русия, Китай чисто икономически, пазар. „Само че сме единни. Нито Германия може сама, нито Франция, нито която и да е държава. Силата на ЕС е в единството. Можем във всяка сфера да бъдем истински конкурентни. Като партия работим в тази посока, доколкото ни стигат силите“, посочи премиерът. Той добави още, че в археологията страната ни се развива много добре. „За църквите и манастирите продължаваме да даваме“, заяви Борисов.  ", "date": "2018.09.01", "title": "Борисов: Винаги съм казвал - \"Най-големият враг на ГЕРБ сме си самите ние“. И съм безкомпромисен"}
{"url": "http://epicenter.bg/article/Postradalite-balgarcheta-sled-vzriva-v-Bolonya-se-pribraha-u-doma--VIDEO-/162596/2/0", "text": "Децата, пострадали при взрива в Болоня, се прибраха в България, предаде Нова тв. Общо 8 ученици от гимназия в Силистра се оказаха в близост до инцидента, при който мощна експлозия на цистерна срина магистрала до летището на италианския град. Двама души загинаха, а десетки бяха ранени. Българчетата бяха приети в болница. Най-тежко пострадалото момче – 17-годишният Кристиан, имаше изгаряния по краката, ръцете и тила. Учениците от Професионалната гимназия по Механотехника в Силистра били на практически стаж в италианска фирма. Въпреки инцидента, нито един от тях не пожела да се върне преди да приключи стажа си. „20 момчета тръгнаха от това училище и 20 момчета се прибраха, и то в добро физическо състояние. Естествено, лечението ще продължи до пълното им възстановяване”, каза директорът на училището Татяна Кинджакова.  ", "date": "2018.09.01", "title": "Пострадалите българчета след взрива в Болоня се прибраха у дома (ВИДЕО)"}
{"url": "http://epicenter.bg/article/Parkiraneto-okolo-Natsionalniya-stadion-veche-e-plateno/162602/2/0", "text": "Паркирането край Националния стадион „Васил Левски” вече е платено. Таксуването влиза в сила от 1 септември, предава Нова тв. В зоната от метростанцията до сектор А на стадиона са разчертани около 100 паркоместа. Изградена е бариера, както и автомат за плащане на престоя. Един час паркиране ще ни струва 1 лев. Ако решим да оставим колата си повече от 4 часа обаче, цената ще е 2 лева на час. Идеята на общината е да въведе ред и нормален достъп до Борисовата градина.  ", "date": "2018.09.01", "title": "Паркирането около Националния стадион вече е платено"}
{"url": "http://epicenter.bg/article/Simeon-Dyankov-pred-Mladezhi-GERB--Politicheskata-stabilnost-e-izklyuchitelno-vazhna-za-ikonomikata/162603/2/0", "text": "Възможностите България да привлича чуждестранни инвеститори бяха във фокуса на дискусията, организирана на Летния университет на МГЕРБ във Варна с бившия финансов министър Симеон Дянков. Пред младежите той изнесе лекция на тема „Българската икономика – по пътя нагоре“. Дянков посочи три ключови фактора, които са важни за развитието на инвестициите и са показателни, че в страната ни има добри условия за бизнес. Това съобщиха от пресцентъра на ПП ГЕРБ. „Първото условие е политическата стабилност. Тя дава дългосрочни перспективи”, изтъкна Дянков и даде пример с голям немски инвеститор, който планира да мести фабриката си от Румъния в България. „Честата смяна на правителства с различни политики в северната ни съседка прави условията там трудно предвидими. За последните 10 години там са се сменили близо 15 финансови министри, а у нас – двама в постоянни правителства и двама във временни. България е политически най-стабилната държава на Балканите”, увери Дянков. Като второ важно условие за привличането на чуждестранни инвестиции той посочи ниските данъци и стабилния валутен курс. „Имаме най-ниските данъци в Европа, а благодарение на валутния борд нямаме никакви съмнения какъв ще е курсът на лева спрямо еврото след 3 месеца или 3 години например”, подчерта финансовият експерт пред младежите. Той категорично опроверга притесненията в обществото ни, че ако България въведе еврото, цените ще се повишат. „У нас това е невъзможно. Чисто аритметично не може да стане, тъй като не сме с плаващ валутен курс. Ниските данъци и стабилността на лева също рязко ни отличават от държавите в нашия регион”, отбеляза Симеон Дянков. По думите му третият показател за ръст на инвестициите са възможностите за разширяване на пазара. „Това задължително изисква да се изгражда по-добра инфраструктура и да се развиват връзките със съседните държави”, убеден е Дянков и допълни, че усилията на правителството да подобри инфраструктурата и предприетите мерки за развитието й в северната част на страната ни са безспорна предпоставка за икономически растеж. Заедно с младежите бяха дискутирани и теми, анализирани в книгата на Симеон Дянков и Андерс Аслунд „Накъде върви Европа”. „Когато говорим за конкурентоспособност и привличане на инвестиции, трябва да разглеждаме не само условията в България, а и България като част от ЕС”, отчете още Дянков, който продължава да работи активно в областта на финансите и преподава в лондонското училище по икономика.  ", "date": "2018.09.01", "title": "Симеон Дянков пред Младежи ГЕРБ: Политическата стабилност е изключително важна за икономиката"}
{"url": "http://epicenter.bg/article/Razpada-li-se-koalitsiyata--NFSB-na-Valeri-Simeonov-reshava-tazi-vecher-ostava-li-v-upravlenieto/162606/2/48", "text": "В залата влязоха председателят на НФСБ и вицепремиер в настоящото правителство Валери Симеонов и тримата му заместници Данчо Хаджиев, Валентин Касабов и Борис Ячев. След тях започнаха да влизат регионални координатори на НФСБ, както и народните представители от партията в коалицията Обединени патриоти. Работата на разширеното заседание на Изпълнителния комитет тече доста напрегнато. Симеонов отказа категорично коментар защо пази мълчание вече цяло денонощие за причините, поради които се налага извънредно да събира актива. От вчера се знае само, че той крайно обиден на премиера Бойко Борисов за взетото от него еднолично решение трима от министрите да подадат оставки. , заяви Симеонов пред репортера на  на влизане в залата. Той подчерта само, че тази вечер ще се вземат решения, които предстои да бъдат гласувани от Националния политически съвет на партията. , каза той в обръщение към присъстващите в началото на заседанието. От заседанието отсъстват двама народни представители Йордан Апостолов, който бил в чужбина и Росен Иванов, възпрепятстван да пътува от Видин поради важни семейни причини.Националният изпълнителен комитет на НФСБ се събира в Бургас тази вечер, за да обсъди дали партията остава в управлението, предаде Агенция „Фокус“. Очаква се късно тази вечер или утре да има резултати от съвещанието на националното ръководство на партията, която е част от коалицията „Обединени патриоти“. Лидерът на НФСБ и вицепремиер Валери Симеонов вчера съобщи за Агенция „Фокус“, че оставките на министрите Николай Нанков, Валентин Радев и Ивайло Московски не са съгласувани с партията. Той даде пример и с бившия министър на здравеопазването Николай Петров, както и уволненията в Министерството на земеделието, храните и горите, които според него са били под „паважен натиск“. Вицепремиерът обясни, че не е чул никакви аргументи за уволненията на 3-мата министри и подчерта, че коалицията отдавна не функционира. Според него това не са оставки, а уволнения. По думите му Бойко Борисов ще оцелее, но не се знае дали и държавата ще оцелее. Лидерът на „Атака“ и председател на парламентарната група на „Обединени патриоти“ Волен Сидеров в коментар за Агенция „Фокус“ призова Валери Симеонов да обясни намеренията, позицията и коалиционния си статут. Според него лидерът на НФСБ напоследък говори доста нелогични неща. Сидеров подчерта, че има група „Обединени патриоти“ и Симеонов не се чувства част от нея, да излезе и да го заяви ясно. „И да каже как го прави, защо го прави, с кого се е коалирал вече задкулисно може би, защото той от много време твърди, че на следващите Евроизбори няма да бъде с ВМРО и Атака. Нека обясни с кой ще бъде и да стане ясно. Всеки има свободна воля, но след като си се споразумял с определени партии за управляваща коалиция, трябва да си коректен с тях и да съобщиш намеренията си предварително. Не април месец 2019 година да каже, че отива например с Христо Иванов, Румен Христов или Атанас Атанасов на избори, а сега да го заяви“, подчерта Сидеров.   Зам.-председателят на ПГ на „Обединени патриоти“ и зам.-председател на Националния инициативен комитет на ВМРО Искрен Веселинов коментира, че със сигурност коалицията „Обединени патриоти“ ще се събере и това най-вероятно ще е в понеделник или вторник. Той също призна, че със сигурност не е приятно да научават за такива сериозни рокади от медиите. „Този въпрос ще се коментира. Коалиционното ни споразумение предвижда, че всеки от партньорите има прави да прави персонални промени в министрите, които са негова квота. Доброто коалиционно партньорство изисква тези неща да се говорят и мотивират предварително“, каза още той. Днес във Варна премиерът и лидер на ПП ГЕРБ Бойко Борисов обяви, че в понеделник най-вероятно ще се срещнат с „Обединени патриоти“, за да обсъдят нови кандидатури за министри. \"Много работа имаме, много работа вършим, не можем да поставяме под риск или под съмнение, заради даден човек, който и да бил той\", заяви премиерът.    ", "date": "2018.09.01", "title": "Драматично заседание на НФСБ! Валери Симеонов решава остава ли в управлението (ОБНОВЕНА)"}
{"url": "http://epicenter.bg/article/Lilyana-Pavlova--Balgariya-zae-vazhno-i-strategichesko-myasto-v-sveta-i-ES/162612/2/48", "text": "България зае важно и стратегическо място в света и ЕССнимка: МБПСЕС2018Варна. България зае важно и стратегическо място в света и ЕС. Това каза министърът на Българското председателство на Съвета на ЕС Лиляна Павлова, която участва в 11-ия летен университет на МГЕРБ под мотото „Само истината, НЕ на фалшивите новини“ в к.к. „Св. Св. Константин и Елена“, предаде репортер на Радио „Фокус“ – Варна. Лиляна Павлова запозна младежите с приноса и ползите от първото Българско председателство на съвета на ЕС. Тя отбеляза, че точно преди една година обществото ни е било залято с фалшиви новини, като една от темите е била предстоящото председателство. „Нещата започнаха да ескалират, опозицията се възползваше от всеки повод, като един от фокусите беше ремонтът на НДК. Интересно беше внушението, което се насажда след повтарянето на една лъжа. Те започнаха да правят внушения и да поставят цели, които категорично нямат нищо общо с председателството - да влезем в Шенген, в еврозоната, да увеличим брутния вътрешен продукт, допълвайки ги с теми като безработица, заетост. Това беше едно от големите предизвикателства, с които стратирахме“, добави Лиляна Павлова. Тя посочи, че месеците на подготовка са били в няколко направления – да се менажира потокът от фалшиви новини, председателството да се подготви политически, организационно и логистично, както и да се сведат очакванията до реалистичните. „Имахме и индиректни цели. Важна индиректна цел, която успяхме да постигнем, бе да променим имиджа на България. Това е една от големите цели, които към днешна дата мога да кажа, че е постигната. Постигнахме целта да променим коренно и трайно имиджа на България, усещането за това какъв е потенциалът на България, което изглеждаше почти немислимо и заради фалшивите новини, и заради политическата ситуация“, добави Лиляна Павлова. В лекцията си Лиляна Павлова подчерта, че страната ни е доказала, че може да налага темите на деня и да ги отстоява, за което са били необходими сериозни усилия. „Анализирахме много идеи, правихме проучвания, защото трябваше да намерим темата, с която България да бъде запомнена и то в сложна геополитическа обстановка – новият вид политика на президента на САЩ, която отрича наложени правила, за които години наред държавни лидери са се борили, ситуацията в Близкия изток, бежанската криза и брекзит. Темата, която лично премиерът наложи, бе Западните Балкани. Решението беше тежко, рискът, който премиерът пое, беше голям. Успяхме за една година, след тежки дипломатически формални и неформални преговори, да я наложим, да влезе в дневния ред и сега тази тема е препотвърдена от всички. Имаме пълна приемственост и от следващите председателства. Всички са повече от убедени, че ако интеграцията на Западните Балкани не е факт, би било пагубно за Европа. Така, както Балканите имат нужда от Европа, така и Европа има нужда от Балканите. Това са нови възможности за инвестиции в пътна инфраструктура, енергийна инфраструктура, образователна инфраструктура“, заяви Лиляна Павлова. Според нея това ще направи Европа по-стабилна и по-сигурна.   10 млрд. евро ще бъдат инвестирани за свързаност на Балканите, посочи още министър Павлова. Тя посочи като ключово постижение срещата на върха в ЕС – Западни Балкани, която се проведе през май в София, допълвайки, че Декларацията от София и Приоритетната програма от София са потвърдили Европейската перспектива на Западните Балкани. Всички партньори са се съгласили да инвестират в свързаността и са поставени конкретни цели в полза на гражданите на Европейския съюз и региона, подчерта министър Павлова. „Получихме политическа подкрепа, но важен е и дневният ред, който много ясно и конкретно очертава стъпките напред за следващите 10 години, свързани с проектите в различни сфери. Ползите са в много направления - тази инфраструктура, това развитие, този икономически просперитет, ние сме част от Балканите и една голяма част от тези 10 млрд. инвестиции за свързаност ще дойдат в България и нашата свързаност в този регион“, заяви министър Лиляна Павлова. Тя бе категорична, че икономическите ползи от Българското председателство на Съвета на ЕС са безспорни. Анализирайки резултатите от председателството, Лиляна Павлова отбеляза развитието на административния капацитет, който според нея трябва да бъде привнесен като опит във всички национални секторни политики. Според нея когато има ясен план, мотивация и процедура, администрацията работи, обединена в една кауза. „Администрацията ни може да работи ефективно, важно е да бъде създаден добър механизъм да го прави. Имаме много подготвени хора, много експерти на всички нива”, посочи Лиляна Павлова. По думите й българите трябва да имат повече увереност, не самочувствие без покритие, но увереност в знанията и възможностите си. „Трябва да запазим енергията, капацитета и стимула, който показахме по време на председателството. Трябва да си вярваме повече, защото сме част от Европа и участваме равностойно в процесите. Когато имаме самочувствие и аргументи, можем да сме убедителни и да помогнем истината да надделее над фалшивите новини”, заяви Лиляна Павлова. Министърът отбеляза, че чрез непрекъснатата работа на всички нива трендът при отразяване на положителните и отрицателните новините за председателството е обърнат в посока на повече положителни новини. Лиляна Павлова изрази мнение, че неуважението към държавата и институциите е недопустимо за един политик, но и за всеки гражданин. „Защото държавата сме всички ние”, каза Лиляна Павлова.  ", "date": "2018.09.01", "title": "Лиляна Павлова: България зае важно и стратегическо място в света и ЕС"}
{"url": "http://epicenter.bg/article/-quot-Treys-Svoge-quot--otstranyava-konstatiranite-defekti-po-pat-II-16-Svoge---Sofiya/162615/2/0", "text": "Сдружение \"Трейс Своге\" отстранява констатираните дефекти по път II-16 Своге - София, съобщиха от пресцентъра на Агенция \"Пътна инфраструктура\".   Не се работи единствено в участъка на пътния инцидент, при който загинаха 17 души.   Работата на него ще започне веднага след завършване на процесуално-следствените работи и Агенция \"Пътна инфраструктура\" получи разрешение от разследващите органи.  ", "date": "2018.09.01", "title": "\"Трейс Своге\" отстранява констатираните дефекти по път II-16 Своге – София"}
{"url": "http://epicenter.bg/article/Sotsiolozi--Smyanata-na-trima-ministri-e-opit-da-se-uspokoi-naprezhenieto--VIDEO-/162616/2/0", "text": "Смяната на трима министри е опит да се успокои напрежението в обществото, обясняват социолози. Възможни ли са още промени в правителството „Борисов” 3, пита бТВ. Имената на новите министри тепърва ще станат ясни след разговори с коалиционните партньори. Председателят на Парламентарната група на ГЕРБ Цветан Цветанов няма да оглави министерството на вътрешните работи – той е зает с партийна дейност. Засилва се очакването за още рокади. По неофициална информация с постовете могат да се разделят поне двама министри. Ситуацията с три оставки наведнъж не е безпрецедентна – в края на 90-те години тогавашният премиер Иван Костов смени 10-има министри в един и същи ден. След промените в три министерства е време за анализи. Според социолога Кольо Колев се създава усещане за нестабилност, като са възможни и предсрочни избори. „Мнозинството, което управлява, е доста крехко, то има двама човека повече, което успява да го крепи”, казва Колев. Според него БСП няма да спечелят от ситуацията. „Има огромно търсене на политическа алтернатива извън основните политически играчи. Ако не се появят нови може да има реанимация на малките политически играчи”, допълва той. Социолозите са в очакване на нови трусове във властта и нови смени на министри. „Има няколко фактора, които подсказват, че ще има смени и в други министерства, като правосъдието заради проблема с търговския регистър”, смята Даниел Смилов от Центъра за либерални стратегии. Според Смилов БСП трудно се възприема като алтернатива на ГЕРБ заради скандала с бизнесмена Бенчо Бенчев и Димитър Желязков, познат като Митьо Очите.  ", "date": "2018.09.01", "title": "Социолози: Смяната на трима министри е опит да се успокои напрежението (ВИДЕО)"}
{"url": "http://epicenter.bg/article/Angelkova--Pravitelstvoto-e-stabilno--imame-edin-ot-nay-visokite-finansovi-reytingi/162617/2/0", "text": "Правителството е стабилно, имаме един от най високите финансови рейтинги за стабилност, безработицата е ниска, създават се изключително добри условия за инвестиции в страната. Това каза пред журналисти във Велинград министърът на туризма Николина Ангелкова, предаде репортер на Радио \"Фокус\" - Пазарджик. Тя обясни, че един от най-големите приоритети на изпълнителната власт е свързан с намаляване на административната тежест, както и създаването на електронно правителство. \"Специално в областта на туризма с последните промени в Закона за туризма облекчихме процедурите по издаването на електронни документи, а до края на годината ще заработи и он лайн категоризацията. Опитваме се максимално да облекчаваме гражданите и бизнеса, което от своя страна ще доведе до засилване на интереса към инвестиции и до подобряване на икономическата стабилност и благосъстоянието\", коментира Ангелкова. На въпрос за новите имена в правителството, та каза, че премиерът вече е съобщил, че в понеделник се очакват срещи с коалиционните партньори, за да се определи кои да бъдат новите министри. \"Работих прекрасно и с тримата ми колеги, които подадоха оставки и искам да им благодаря, защото туристическият сектор зависи от усилията на много хора\", допълни Ангелкова.  ", "date": "2018.09.01", "title": "Ангелкова: Правителството е стабилно, имаме един от най-високите финансови рейтинги"}
{"url": "http://epicenter.bg/article/Tsveta-Karayancheva--Pravitelstvoto-e-stabilno-vapreki-ostavkite-na-trimata-ministri/162619/2/48", "text": "Председателят на Народното събрание Цвета Караянчева заяви, че правителството е стабилно, въпреки оставките на трима ключови министри и възраженията на коалиционния партньор Валери Симеонов, че не е бил попитан за оттеглянето им, предаде БНР. Оставките на министрите на регионалното развитие, транспорта и вътрешните работи ще бъдат гласувани още идния вторник, ако бъдат внесени в парламента: “Ние извънредно ще работим на 4-ти и 5-ти, ако от Министерски съвет внесат оставките на министрите, те ще бъдат разгледани и гласувани. Не мисля, че има политическа криза. Решение на министър-председателя е кога да предложи или да отзове министри. Така се носи политическа отговорност, и когато от нас се изисква да бъдем политически отговорни, ние го правим“. Караянчева допълни още, че не очаква промяна в коалиционната конфигурация: “Надявам се всички различия да бъдат изгладени след заседанието на коалиционния съвет, защото програмата на коалиционното правителство е ясна и категорична и ние имаме своя времеви порядък, в който да я изпълним. Пълен мандат, в тази конфигурация, в която се намираме“, каза председателят на парламента Цвета Караянчева пред кореспондента на БНР Невена Петрова във Велинград. Днес там се отбелязва с тържества 70-годишнината от създаването на курорта и 10 години от обявяването му за спа столица на Балканите.  ", "date": "2018.09.01", "title": "Цвета Караянчева: Правителството е стабилно въпреки оставките на тримата министри"}
