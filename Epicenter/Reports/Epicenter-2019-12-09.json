{"url": "http://epicenter.bg/article/Balgariya-se-sboguva-sas-Stoyanka-Mutafova/200992/2/0", "text": "Близки, роднини, колеги и почитатели се сбогуват с една от най-ярките актриси на България Стоянка Мутафова.    \"В такива моменти не трябва да забравяме, че тя се усмихваше винаги. Ходих при нея в болницата и скочи от леглото, както беше окичена с жиците. Тя живя 97 години и напълни една цяла епоха в изкуството. Тъжното е, че са малко хората като нея. Светла ѝ памет\", каза Вежди Рашидов.    Десетки венци, сред които на министерства, на ПГ на ГЕРБ, на БСП, на театри от различни части на страната и други има пред Сатиричния театър в памет на Мутафова.    Кметът на София Йорданка Фандъкова разказа пред NOVINI.BG как Мутафова е завихряла емоцията в човек. \"Вечна да ѝ паметта\", заяви тя.  \"Стояна никога не стана досадна. Тя беше пълна с живот. Динозавър. Всички сме огромни късметлии“, заяви и актьорът Владо Пенев.  \"Много ми е мъчно. Цяла България я обича. За там ред няма. Светла ѝ памет\", каза и Астор.   Опашката пред Сатиричния театър за поклонението започна да се извива много преди обявеното за 11:00 начало. Освен белия букет на Лили Иванова, такива бяха поднесени и от президента Румен Радев, премиерът Бойко Борисов, кметът на София Йорданка Фандъкова, както и от Министерство на културата.   Актрисата Татяна Лолова, с която Стоянка Мутафова си партнираше дълги години на сцената, също отдаде почит на своята приятелка.   Лолова написа и своите слова в специална книга: “Стояно, нали обеща да си вечна? Ти си вселената в театъра!”   България прекланя глава пред великата Стоянка Мутафова. В петък на 97 години Кралицата на комедията си отиде от този свят след дълъг престой в реанимацията на ВМА.   „Госпожа Стихийно бедствие”, както я наричаха мнозина, се превърна в една от най-възрастните активно играещи актриси в целия свят. По време на дългата си кариера Стоянка Мутафова изигра над 100 роли. В памет на звездата в Сатиричния театър ще има и стол с нейното име.   Със Сатиричния театър са свързани най-силните години на Мутафова като актриса. През 1956 г. тя става един от основателите на новосъздадения Държавен сатиричен театър, заедно със Стефан Сърчаджиев, Татяна Лолова, Георги Калоянчев, Георги Парцалев, Григор Вачков, Никола Анастасов, Васил Попов, Константин Коцев, Димитър Манчев и др.    На същата сцена пресъздава още десетки героини от български класически и съвременни автори. През 1963 г. тя и Георги Калоянчев стават първите заслужили артисти на Сатирата, където тя работи до пенсионирането си през 1991 г.    „Кралица на българската комедия”, „Фурия“, „тайфун“ и „г-жа Стихийно бедствие“ са само няколко от множеството имена, които ѝ е дала публиката през продължителната ѝ кариера. Мутафова в не едно интервю е споделяла: „Мечтата ми е никога да не стана нормална”.    Стоянка Мутафова и през 2019 г. продължаваше да играе на театралната сцена да беше най-възрастната действаща актриса в света.   Трудно е да посочим едно нещо, с което ще запомним актрисата, която има буквално стотици роли и рекорди. През 2019 г. тя отбеляза 70 години на театралната сцена. Каналът   във vbox7 припомня някои от най-ярките изказвания на голямата Стоянка Мутафова: \"Човек получава толкова много цветя два пъти в живота - когато идва и когато си отива. Аз идвам!\" \"Без компютри няма напредък, но без изкуство няма живот.\" \"Всеки човек прави изкуство, а да обичаш родината си е най-голямото изкуство.\" \"Понякога се чувствам много млада, много малка даже. Някои пъти като дете. Нещо детско си нося в себе си. Не се чувствам възрастна. Не, не, не. Не нося това, което много хора имат много рано - едно такова достолепие добиват в поведението си – така може, пък така не може. Както искам, така си живея.\" \"Нямам проспани години. Нямам тихи любови.\" Как искате да Ви запомнят? - А, много ми е зор! Както искат, така да ме запомнят!   Стояна Мутафова започва житейския си път на 2 февруари 1922 г. в столицата София. Преди да се ориентира към сцената, тя завършва класическа филология в Софийския университет. През 1947 г. Мутафова се образова и в театралното изкуство в Държавната театрална школа към Народен театър „Иван Вазов“ в София, също и в театралния отдел на Академията за изкуства в Прага, Чехословакия (в периода 1947 – 1949 г.).  Работи в Прага, а след това и в Народния театър. Мутафова е сред основателите на Държавния сатиричен театър „Алеко Константинов“, където работи до 1991 г. По думите ѝ този театър е за нея „всичко“.  Животът на Стоянка е посветен на театъра, където тя участва в 90 постановки. А през 2016 г. неуморната актриса прави голямо турне в театрални зали в САЩ, Германия, Канада, Нидерландия, Швейцария и Великобритания.    Седмото изкуство също е неразделна част от житейското ѝ приключение. Тя се снима в едни от най-емблематичните наши филми: “Специалист по всичко”, “Любимец 13”, “Топло”, “Бялата стая”, “Кит”, “Езоп” и други.  Докато е в Прага, Стояна се запознава с чешкия режисьор Роберт Роснер. Той е на 51 г., а тя – на 23 г., но двамата сключват брак. Двойката живее първо във Виена, а след това и в Прага. След него Стояна има още два брака, а единствената ѝ дъщеря – Мария, върви по нейните стъпки в киното. Мутафова смята Нейчо Попов – своя трети съпруг, за най-голямата си любов.  През 2019 г. актрисата отбеляза 70 години на театралната сцена и своя 97-ми рожден ден. През всичките тези години талантът и неуморната ѝ работа нареждат името Стоянка Мутафова сред тези на най-добрите и емблематични български актриси.   ", "date": "2019.12.09", "title": "България се сбогува със Стоянка Мутафова"}
{"url": "http://epicenter.bg/article/KNSB--Siviyat-sektor-v-Balgariya-generira-okolo-23-mlrd--lv-/201019/2/0", "text": "Сивият сектор у нас генерира около 23 млрд. лева. Това е почти 21% от цялата икономика на страната, показват данните на КНСБ, цитирани от БНТ. Те бяха представени на специална конференция, в която участваха и министрите на финансите Владислав Горанов и на социалната политика Деница Сачева. Форумът бе в сградата на КНСБ и е по проекта \"Активно гражданско участие за превенция и ограничаване на недекларираната заетост в България\".   Според данните на синдиката най-тежка е ситуацията с масовото осигуряване на минимална работна заплата. Това е почти 21% от цялата икономика на страната.  Според синдикатите всяка майка, която е осигурявана на такова трудово възнаграждение, губи около 4800 лева за периода на майчинство. Натрупаните пари за пенсии на хора на минимални заплати, които всъщност получават останалите по друг договор са около 50 000 по-малко. Едни от секторите с най-висок процент на сива икономика остават строителството и автосервизите.     \"Сивите обороти трябва постоянно да бъдат на вниманието на приходните администрации. Затова правителството от лятото на 2018 г. е започнало нов проект за пълно обхващане на оборотите във всички сфери на икономиката. Този проект е по-известен като \"дебат по Наредба номер 18\"\", каза на форума министърът на финансите Владислав Горанов. Според него тази наредба създава инструментариум в полза на приходната администрация. Той пък ще даде възможност в максимална степен да бъдат обхванати всички процеси, така че да не се допуска възможността за формиране на сиви обороти. Горанов заяви, че през годините са предприемани много стъпки и действия в борбата със сивата икономика. Това обаче е \"едно неравно състезание\" между тези, които като бизнес модел и начин на живот искат да избегнат плащанията.  Горанов смята, че трябва да има по-голямо гражданско съзнание и нетърпимост към подобно поведение. Той увери, че в средите на финансовото министерство, НАП и митниците денонощно се мисли по тази тема.    Министърът на труда и социалната политика Деница Сачева добави, че истинската битка преминава през това всеки един български гражданин да има нетърпимост към сивата икономика. Тя посочи, че в България делът на лицата с недекларирана заетост е под средното европейски равнище - 15,9 процента, на фона на 16,3 на сто за Европа. Това обаче не е повод да не се търси решение на сериозните проблеми, които са поставени и в този проект. Според нея са били направени редица изменения на законите през последните години. Усилията обаче трябва да бъдат насочени и към това да се погледнат какви са истинските причини за сивата икономика.    По думите ѝ една от причините е липсата на данъчен морал. Има и ситуации, в които недекларираният труд е рационален избор. Затова всички предложения, които са представени в този проект, ще бъдат разглеждани, защото има нужда от промени в законодателството, за да стане по-гъвкаво.    Президентът на КНСБ Пламен Димитров посочи, че последните показателите на Индекса \"Икономика на светло\" показват, че през последните 10 години сивата икономика намалява, но все още е над 20 процента. Според него сивата икономика убива лоялната конкуренция. В предлагания план от КНСБ се предлагат промени в Кодекса на труда, Закона за обществените поръчки и други нормативни актове. \"Много е направено, но има и много още проблеми, които трябва да се разрешат\", заяви Пламен Димитров.  ", "date": "2019.12.09", "title": "Деница Сачева:  Делът на лицата с недекларирана заетост е 15,9%"}
{"url": "http://epicenter.bg/article/Patriarh-Neofit-prie-Ivan-Geshev-i-Sotir-Tsatsarov/201025/2/0", "text": "Патриарх Неофит прие главния прокурор Сотир Цацаров и заместника му Иван Гешев.   Те изразиха своето уважение към Българската православна църква и лично към Патриарх Неофит. Негово Светейшество поздрави Гешев с назначаването му за главен прокурор и му пожела успешен мандат.    Обсъдени бяха бъдещи съвместни действия в подкрепа на православната вяра, включително и в местата за лишаване от свобода.", "date": "2019.12.09", "title": "Патриарх Неофит прие Иван Гешев и Сотир Цацаров"}
{"url": "http://epicenter.bg/article/Radev-/201030/2/0", "text": "Липсата на представител на изпълнителната власт не отменя нейната отговорност пред гражданите и закона за провеждането на честни и открити избори. Това каза президентът Румен Радев по време на свикана от него среща с представители на ЦИК, отговорните институции и анализатори на изборния процес във връзка с провеждането и организацията на местните избори тази година, предаде Агенция „Фокус“.   Президентът посочи, че е получил подробни доклади от МВР, ДАНС и прокуратурата във връзка с провелите се местни избори и благодари на ЦИК за положените усилия.    „Благодаря на усилията на всички институции, най-вече на ЦИК. Още с встъпването в длъжност трябваше да организират избори и за Европейски парламент, и за местните избори, плюс да въведат машинно гласуване“, посочи той. Румен Радев очаква на следващ етап по въпроса да се направят консултации и с политическите партии.    „Целта на днешната среща е на институционално и експертно ниво да идентифицираме проблемите, анализираме причините и да чуя вашето предложение за промени, чрез които да се отиде към подобряване на изборния процес. След това следват консултации с политическите партии. Трябва със съответните промени да постигнем по-добри избори за цялото общество. Когато говорим за честни избори, на всички е ясно, че в демократичния свят няма правила, които да водят към идеални избори – такива няма“, добави още президентът.   Специално за недействителните бюлетини и проф. Михаил Константинов обясни много пъти, че проблем има в отбелязването на преференциите. Спасението тук е машинният вот, изтъкна президентът Румен Радев. „Така, както банкоматът не те пуска да получиш исканата сума, без да минеш целия цикъл, така и машината предоставя логически механизъм, който не те пуска да отбележиш преференция, без да си отбелязал другото квадратче. От огромен интерес е какво означава недействителна бюлетина и от какво се поражда: невежество, незнание, погрешно задраскване или манипулация от страна на СИК. Защото в „Ютюб“ се въртят клипове, където се дават инструкции как да се произвеждат недействителни бюлетини там, където кандидатът или партията са неудобни“, отбеляза държавният глава. По думите му след провелите се местни избори трябва да се извлекат сериозни поуки и да се предприемат енергични действия, тъй като парламентарните избори съвсем не са далеч във времето. „Времето до следващите избори не е далеч предвид огромния обем от работа, която трябва да бъде свършена“, обясни той.   Президентът определи броя на недействителни бюлетини за общински съветници като неприемлив.   „Това не може да бъде процент за една нормална европейска държава“, добави Румен Радев.   Социологическите агенции и медиите нарушават поголовно закона по времена избори, трябва да има по-голяма тежест на наказанията за корпоративния и купен вот, каза още президентът.    „Имаме проблеми със спазване на закона и от социологическите агенции, и от медиите, които влияят на мнението на гражданите. Големите проблеми и предизвикателства са корпоративният и купеният вот. Законът се нарушава поголовно. Това прави впечатление на всички. Дали е съзнателно, или не, има огромни разминавания в екзитпола с действителността, а това влияе на гласа на хората. Това е недопустимо и тук трябва да има сериозна реакция“, допълни държавният глава.   Като друг проблем пред изборния процес Румен Радев посочи корпоративния и купен вот.    „Най-трудно е да преодолеем този вот. Ако погледнем статистиката и докладите от ДАНС, МВР и прокуратурата, няма съществени разлики между местните избори от 2015 и 2019 г., но гледайки всички това, което експертите обобщават, усещането в хората е, че тук се върти индустрия за десетки милиони. Срамно е това да се случва в европейска държава в 21 век. Трябва да вървим към категорично увеличаване на тежестта на наказанията: и административни, и като криминални престъпления.   Трябва да търсим дали ще променяме и съотношението и как ще ги класифицираме: кои са административни нарушения, кои криминални престъпления, защото това е престъпление срещу демокрацията“, посочи той.    В заключение президентът отбеляза, че провеждането на срещата е важно, тъй като от честността и прозрачността на изборите зависи не просто демокрацията,а и легитимността на управлението, както и тази на институциите.", "date": "2019.12.09", "title": "Румен Радев: Трябва да има по-голяма тежест на наказанията за корпоративния и купен вот"}
{"url": "http://epicenter.bg/article/Yordanka-Fandakova-proveri-izgrazhdaneto-na-digata-na-r--Lesnovska-kray-Dolni-Bogrov/201036/2/0", "text": "Кметът на София Йорданка Фандъкова провери изграждането на дига на р. Лесновска край Долни Богров.   Всички знаете, че в тези климатични промени и условия, най-важното е превенцията срещу наводненията, обърна се Фандъкова към медиите. \"Работата, която вършим е свързана с почистване на речни кори, изграждане на диги, почистването и рекунструкцията на язовири. Това е вторият етап на изграждането и укрепването на дигата на река Лесновска за близо 2 км. Първият етап изпълнихме преди 5 години. С изпълнението на този проект защитаваме хората от Долни Богоров\", каза столичният кмет, цитирана от \"Фокус\".   Фандъкова припомни наводнението от 2005 година, когато водата заля района. \"Не ни отминават подобни кризи, важното е да предприемаме мерки\", коментира кметът. Средствата са от междуведомствената комисия. Дигата е собственост на \"Напоителни системи\".   \"Ние работим заедно. Те дадоха разрешение, за да може да я изпълним, така че проектът е на финала, остава около месец работа. През зимните месеци, ако условията не позволяват ще се прекъсне, така че напролет да бъде готова и хората в Долни Богров и в район \"Кремиковци\" да бъдат спокойни. Инвестицията е в размер на 845 хиляди лева, средствата са осигурени от междуведомствената комисия към Министерски съвет, кандидатствахме за тях и защитихме този проект\", добави още Йорданка Фандъкова.  ", "date": "2019.12.09", "title": "Йорданка Фандъкова провери изграждането на дигата на р. Лесновска край Долни Богров"}
{"url": "http://epicenter.bg/article/Daniela-Daritkova-uchastva-v-sreshta-na-predsedatelite-na-parlamentarni-grupi-ot-ENP/201037/2/0", "text": "   ", "date": "2019.12.09", "title": "Даниела Дариткова участва в среща на председателите на парламентарни групи от ЕНП"}
{"url": "http://epicenter.bg/article/Iliyana-Yotova--Zaradi-manipuliraniya-vot-grazhdanite-gubyat-doverie-v-izbiratelnata-sistema/201039/2/0", "text": "Вътрешното министерство възобнови проекта за кризисни центрове за настаняване на бежанци в Елхово и Любимец. Ведомството вече обяви обществена поръчка за изготвяне на инвестиционно предложение и строителството на внушителни комплекси за временно настаняване на мигранти, установи репортерска проверка dariknews.bg.    Поръчката е на обща стойност 8 339 125 без ДДС и ще се финансира от Фонд \"Убежище, миграция и интеграция\". В обявлението многозначително е посочено, че обектите ще са с „мултифункционално предназначение“. Според предварително зададените параметри центърът в Елхово ще е с приблизителна площ от цели 27 000 кв./м, а в Любимец - 15 392. Целият периметър на центровете ще е осветен с прожектори и затворен със стоманобетонова ограда.    Ще бъде изградена входна буферна зона и КПП, вътрешна ограда, която да разделя зоните с различно предназначение. Предвижда се да има площадки за „инфраструктурни елементи“ - вероятно контейнери и фургони, в които ще бъдат настанявани мигрантите. Целият периметър ще има собствено електрозахранване, включително и резервно, мълниезащитна инсталация, противопожарен водопровод, ВиК-система. На площадките ще бъдат изградени електрозахранващи системи за сигурност и видеонаблюдение.    Задължително изискване към кандидатите е да имат реализиран минимален оборот в сферата, попадаща в обхвата на поръчката за последните 3 години, както и да притежават валидна застраховка, която да покрива вреди.    DarikNews - Бургас припомня, че проектът за изграждането на кризисните центрове в Елхово и Любимец беше рестартиран от МВР само осем месеца след вълната от протести сред жителите на двете селища, които научиха за това не от властите, а от медиите. Тогава, след силен обществен натиск, вътрешното министерство прекрати поръчката с мотив, че са налице пропуски при обявяването ѝ.    Сега обявеният краен срок за приемане на оферти е 10 януари. Три дни по-късно предложенията на кандидатите ще бъдат отворени. Срокът за изпълнение е 180 дни.", "date": "2019.12.09", "title": "МВР рестартира проекта за бежански центрове в Елхово и Любимец"}
{"url": "http://epicenter.bg/article/Fandakova--GERB-vnasya-iskane-za-zakon-sreshtu-goreneto-na-otpadatsi/201040/2/0", "text": "Група народни представители от ГЕРБ ще внесат утре искане за закон, свързан със санкции срещу горенето на отпадъците. Това каза кметът на София Йорданка Фандъкова пред журналисти по повод замърсения въздух, предаде Агенция \"Фокус\". \"В последните дни има значителни превишения, а най-големите превишенията бяха вчера вечерта. Ясно е, че не трафикът е виновен за тях, а отоплението с твърдо битово гориво и горенето на отпадъците. Знаете, че по отношение на отоплението с твърдо битово гориво, мерките които предприемаме и апелираме към хората, които се отопляват с дърва и въглища да се включат в проектите на Столична община за осигуряване на безплатна подмяна на отоплението с по-екологично.   В същото време горенето на отпадъци е също голям проблем в някои райони като \"Красна поляна\". Това е голям бич за хората там, затова поисках и в последните месеци се работеше в Народното събрание да приемат инкриминирането на горенето на отпадъци, защото само за последната седмица са направени над 60 проверки за горене на отпадъци на открито, съставени са над 20 акта, но сами по себе си те не вършат никаква работа.   Заедно с инициативния комитет в \"Красна поляна\" поискахме тази промяна и утре група народни представители от ГЕРБ ще внесат искането ми за промяна на закона, за да може да има по-сериозни, по-строги санкции, така че да не може да се горят отпадъци и това да стане престъпление\", коментира още Йорданка Фандъкова.", "date": "2019.12.09", "title": "Фандъкова: ГЕРБ внася искане за закон срещу горенето на отпадъци"}
{"url": "http://epicenter.bg/article/Rumen-Radev-i-Iliyana-Yotova-v-spor-s-prof--Konstantinov-za-izborite/201041/2/0", "text": "Президентът Румен Радев и вицепрезидентът Илияна Йотова влязоха в спор с математика проф. Михаил Константинов на кръглата маса за резултатите от местните избори, организирана от държавния глава.   Президентът Румен Радев изтъкна, че е наложително въвеждането на машинното гласуване, за да се намали броят на недействителните гласове. Проф. Константинов, който е и шеф на \"Информационно обслужване\" отбеляза, че по последни проучвания 24 % от българите не са използвали интернет. И според него няма да се справят с този начин на гласуване. „Част от българските избиратели не са ползвали компютър, когато правим някакви хубави предложения, е хубаво да знаем това“, каза проф. Михаил Константинов, цитиран от \"Фокус\". На тези негови думи президентът Радев отвърна, че по-скоро вижда машинното гласуване като работа с банкомат, който всички добре познават и, че използването на интернет няма общо с процеса.   Проф. Михаил Константинов даде следната идея за намаляване на броя на недействителните бюлетини: \"Трябва да се отворят достатъчен брой чували и да се вземат законови и организационни мерки, сигурен съм, че можем да свалим този процент на недействителни бюлетини.\"   Заради манипулирания вот гражданите губят доверие в избирателната система, коментира това предложение вицепрезидентът Илияна Йотова. „Извадката след отварянето на чувалите, трябва да бъде точна и ясна, за да има смисъл от нея“, посочи Йотова.  „Днешната среща трябва да приключи с малко повече прогноза какво трябва да се направи в едната оставаща година  . Проблемите остават едни и същи“, допълни още Илияна Йотова.   Според Михаил Константинов обаче за местните избори са се чули много грешни данни, \"защото много хора побързали да се изкажат\". Проф. Константинов посочи, че разлика в недействителния вот на изборите през 2015 г., спрямо тазгодишните на практика няма. „През 2015 г. процентът е 8,7 % и 14 % за общински съветници, 2011 година – 5,7 % недействителни. А за съветници само 6 %. Има странен скок между 2011 и 2015 г. Една от хипотезите е, че хората не се оправят с преференциите“, допълни той. Константинов обобщи данните, като посочи, че най-малко недействителни бюлетини има в София – 5 %, а най-много във Видин – 23 %. „Във Варна – 11 %. В Кърджали – 14 %, под средния за страната. В Монтана – 21 %.“, допълни той.  ", "date": "2019.12.09", "title": "Румен Радев и Илияна Йотова в спор с проф. Константинов за изборите"}
{"url": "http://epicenter.bg/article/Taneva--Na-38-punkta-v-tsyalata-strana-shte-se-prodavat-zhivi-elhichki-/201003/4/0", "text": "38 ще бъдат пунктовете за продажба на живи елхички в цялата страна като част от благотворителната кампания „Посади надежда“. Това каза министърът на земеделието, храните и горите Десислава Танева на старта на благотворителната кампания за закупуване на живи елхи под надслов „Посади надежда“, предаде репортер на Агенция „Фокус“. Това е третата поредна кампания за закупуване на живи елхички, като през 2015 г. в името на каузата са били закупени елхи от 1 200 граждани, а през 2016 г. – от 3 000.    „Ще ми е интересно как и обществото развива своите разбирания. Това показва и отношение към природата, и към заобикалящия ни свят“, добави министърът. От днес адресите, на които могат да бъдат закупени елхите, ще могат да бъдат намерени на сайта на МЗХГ.    „Имаме приготвени 10 000 елхи. Надявам се предвидения брой на елхите да не ни стигне. Средства от продажбата им, заедно с фондация „Искам бебе“ ще покриват нуждите на семействата с репродуктивни проблеми. Днес е зачената Дева Мария. От сърце пожелавам на всички жени и семейства да чуят и те радостната новина и ще се радвам ние да бъдем част от това щастие, като подкрепим семействата, които фондацията по нейния ред и правила ще определи“, добави Танева. По думите и през пролетта от министерството ще стартират кампания за засаждане на закупените сега живи елхи и по този начин ще бъдат създадени паркове.", "date": "2019.12.09", "title": "Танева: На 38 пункта в цялата страна ще се продават живи елхички"}
{"url": "http://epicenter.bg/article/Kak-da-reformirame-dneshniya-nechesten-kapitalizam-/201016/11/0", "text": "    Стабилността на това, което сега бихме нарекли „конституционна демокрация“, зависи от размера на средната й класа. Не е случайно, че САЩ и Великобритания, дългогодишни стабилни демокрации, които днес се поддават на демагогия, са най-неравностойните от западните страни с високи доходи. Аристотел, разбираме, е бил прав, пише Мартин Уулф за Financial Times.  Анализът на Уулф за „нечестния капитализъм“ стига до заключението, че „имаме нужда от динамична капиталистическа икономика, която дава на всички оправдано убеждение, че могат да споделят ползите. Вместо това все по-често изглежда имаме нестабилен рентиерски капитализъм  , отслабена конкуренция, слаб растеж на производителността, голямо неравенство и, неслучайно, все по-деградираща демокрация.” Какво трябва да се направи, пита Уулф?   \"Това е аргументът, който изтъкнах в неотдавнашен дебат с бившия гръцки финансов министър Янис Варуфакис относно това дали либералният капитализъм трябва да бъде запазен. Всъщност твърдя, че ако искаме всичко да остане същото, всичко трябва да се промени, както пише италианският автор Джузепе Томази ди Лампедуза. Ако искаме да запазим свободата и демокрацията си, ние трябва да приемем промените.  \", посочва той.    На първо място Уулф поставя  . Книгата на Томас Филипон „Голямото обръщане” показва колко много конкуренцията е отслабнала в САЩ. Това не е резултат от неизбежни сили, а от политически избор, особено изоставянето на активната политика в полза на конкуренцията. Пазарите в САЩ станаха по-малко конкурентни: концентрацията е висока, лидерите са се окопали, а нормата на печалба е прекомерна. Нещо повече, тази липса на конкуренция навреди на потребителите и работниците в САЩ: тя доведе до по-високи цени, по-ниски инвестиции и по-слаб растеж на производителността.    В статия за намаляване на неравенствата от безценната колекция „Отвъд Brexit: Програма за икономическа реформа в Обединеното кралство“ Расъл Джоунс и Джон Луелин твърдят, че концентрацията и надценките също са се увеличили във Великобритания.     Подобна пазарна и политическа сила е неприемлива. Подобряването на политиката за конкуренцията трябва да започне от допускането, че сливанията и придобиванията трябва да бъдат правилно обосновани.    Второ,  . Един от най-поразителните изводи на проф. Филипон е, че цената на финансовото посредничество в САЩ не е спаднала през последните 140 години, въпреки технологичния напредък. Този застой в разходите, уви, не означава финансова стабилност. Има също така доказателства, че сега просто има твърде много кредит и дълг. И тук съществуват радикални решения: да се повишат значително капиталовите изисквания за банковите посредници, като същевременно се намалят нормативните интервенции; и най-важното, елиминиране на данъчното приспадане на лихвите, за да се постави дълговото финансиране наравно с това чрез акции.    Трето,  . Акционерното дружество с ограничена отговорност беше страхотно изобретение, но също така е силно привилегирована организация. Тесният фокус върху максимизиране на стойността за акционерите изостри лошите странични ефекти. Както докладът на Британската академия „Принципи за целенасочен бизнес“ твърди, „целта на бизнеса е да решава проблемите на хората и планетата печелившо, а не да печели от причиняване на проблеми“. Това е очевидно. Освен това е безнадеждно да разчитаме само на регулацията да ни спаси от последствията на късогледото бизнес поведение, особено когато бизнесът използва огромните си ресурси за лобиране. Американската Кръгла бизнес маса призна това. Нужни са ни нови закони, за да се извършат необходимите промени.    Четвърто,  .  . То прави политиката далеч по-откъслечна, подкопава социалната мобилност, отслабва съвкупното търсене и забавя икономическия растеж. Хедър Буши разказва за всичко това с убедителни подробности. За справяне с неравенството ще е необходима комбинация от политики: проактивна политика в областта на конкуренцията; атаки срещу избягването и укриването на данъци; по-справедливо споделяне на данъчната тежест, отколкото то е сега в много демокрации; повече разходи за образование, особено за най-малките; и активни политики на пазара на труда, съчетани с прилични минимални заплати и данъчни кредити. САЩ имат слабо участие на работната сила сред хората в активна възраст, въпреки нерегламентираните пазари на труда и минималната социална държава. Възможно е да имаме далеч по-добри резултати.    И накрая,  .   Зловредното въздействие на фалшивите новини (които са обратното на това, което смята американският президент) също е ясно. Имаме нужда от публично финансиране на партиите, пълна прозрачност на частното финансиране, както и далеч по-широко използване на консултативните форуми.    Без политическа реформа малко от онова, от което се нуждаем, ще се случи. Ако нещата останат такива, каквито са, икономическото и политическо положение вероятно ще се влошават, докато нашата система на демократичен капитализъм се разпадне изцяло или частично. Каузата в такъв случай е голяма. Такава е и спешността. Не трябва да приемаме статуквото. То не работи и трябва да се промени.   ", "date": "2019.12.09", "title": "Как да реформираме днешния нечестен капитализъм?"}
{"url": "http://epicenter.bg/article/Utre-se-otkriva-47-moto-izdanie-na-Sofiyski-mezhdunaroden-panair-na-knigata/201038/6/0", "text": "Между 10 и 15 декември в Националния дворец на културата ще се проведе най-мащабният книжен форум в страната - Софийският международен панаир на книгата. Това ще бъде 47-мото издание на любимото и най-мащабно книжно събитие у нас.    Официалното откриване на Панаира е на 10 декември, вторник, от 17:00 часа в Централното фоайе на Националния дворец на културата.    Над 160 книгоиздатели и книгоразпространители от България и чужбина ще вземат участие в изложението.    1600 кв.м. изложбена площ, изключително наситена съпътстваща културна програма, премиери на най-новите книжни заглавия у нас, детска програма, десетки срещи с български и чуждестранни автори, преводачи и издатели, Литературен фестивал с над 100 гости очакват читателите на шест нива в Национален дворец на културата със специални предложения по случай коледите празници.    Софийският международен литературен фестивал и Международният панаир на книгата са част от Календара на културните събития на Столична община за 2019 г.    Международната програма на фестивала тази година е посветена на френскоезичната литература и нейното многообразие. В рамките на фестивала на 14 декември (четвъртък) ще бъде връчена и Годишната награда на Асоциация „Българска книга” за най-добър издателски проект „Златен лъв” 2019 г.", "date": "2019.12.09", "title": "Утре се открива 47-мото издание на Софийски международен панаир на книгата"}
{"url": "http://epicenter.bg/article/Brekzit--Nov-referendum--Kakvo-da-ochakvame-ot-izborite-vav-Velikobritaniya-/200996/7/0", "text": "Великобритания гласува в четвъртък на решаващи общи избори, които ще определят дали страната ще напусне Европейския съюз следващия месец или ще тръгне на обратно към отказ от Брекзит, пише АФП.    Ето какво може да се случи:        Премиерът Борис Джонсън свика изборите след спорове в рамките на неговата собствена Консервативна партия и със своите северноирландски съюзници за Брекзит, заради които загуби контрола върху мнозинството в Камарата на общините. Проучванията на общественото мнение сочат, че Торите ще спечелят достатъчно депутати, за да постигнат раздялата си с ЕС чрез парламента навреме, за да може Великобритания да напусне в рамките на следващия срок за Брекзит 31 януари.    Това би помогнало да се успокои ситуацията след години на сътресения, предизвикани от референдума за Брекзит през 2016 г., но това не е краят на историята. Нищо няма да се промени веднага благодарение на преходния период, чиято цел е да улесни преминаването към ново икономическо и партньорство и сътрудничество в областта на сигурността с ЕС.    Великобритания ще има срок до 31 декември 2020 г. да сключи ново споразумение, което ще замени десетилетията на интеграция с най-близките й търговски партньори. Повечето независими експерти смятат, че няма достатъчно време. Според тях Лондон ще трябва да удължи преходния период, но Джонсън отрича, че това ще е необходимо.      Основната опозиционна Лейбъристка партия изостава в проучванията на общественото мнение, а малцина вярват, че може да спечели мнозинство, но би могла да си осигури достатъчно места, за да лиши Консерваторите от мнозинство. И тогава Джонсън, и лидерът на Лейбъристите Джеръми Корбин вероятно ще се състезават, за да се опитат да покажат, че могат да управляват с помощта на други по-малки партии.    Предшественикът на Джонсън, Тереза Мей сключи споразумение за управление с Партията на демократичните юнионисти на Северна Ирландия, когато тя не успя да получи мнозинство през 2017 г. Джонсън може да опита това отново, но Юнионистите се противопоставя на споразумението му за развод в ЕС, което излага на риск плана му за плавен Брекзит следващия месец.    Лейбъристите заявиха, че ще се опитат да управляват сами, но Шотландската национална партия посочи, че може да има желание да подкрепи правителство, ръководено от Корбин. Цената ще бъде нов референдум за независимостта на Шотландия, след като Шотландия гласува да остане част от Обединеното кралство с 55% през 2014 година.        Лейбъристите обещаха да предоговорят сделката за Брекзит на Джонсън и да я поставят на референдум в рамките на шест месеца след встъпването в длъжност. Корбин казва, че ще остане неутрален, но други членове на екипа му заявиха, че ще предприемат кампания за оставане в ЕС. Шотландската партия се противопоставя на Брекзит, както и по-малките партии.    Понастоящем проучванията показват, че британците остават разделени по отношение на Брекзит, въпреки че балансът леко се измести в полза на оставането в ЕС в сравнение с 2016 г., когато за напускане гласуваха 52% от избирателите.    ", "date": "2019.12.09", "title": "Брекзит? Нов референдум? Какво да очакваме от изборите във Великобритания?"}
{"url": "http://epicenter.bg/article/Kristian-Gro-e-noviyat-trenyor-na-Grigor-Dimitrov/201010/8/0", "text": "Най-силният български тенисист в историята Григор Димитров е започнал сътрудничество с треньора Кристиан Гро. Това съобщи tenniskafe.com, предаде БНР.   Димитров беше без наставник в последните месеци, след като се раздели с Дани Валверду, а експериментът с Радек Щепанек не беше успешен. В официалния сайт на Мъжката тенис асоциация треньор на Григор се води Андре Агаси.    Германецът Гро е на 38 години и е бил треньор на сънародницитеп си Михаел Берер през 2011-а и Томи Хаас (2012-2013 и 2015 г.), както и на американците Брадли Клан и Тейлър Фриц.    От години Гро живее в Сан Диего, Калифорния.", "date": "2019.12.09", "title": "Кристиан Гро е новият треньор на Григор Димитров"}
{"url": "http://epicenter.bg/article/Bez-Rusiya-na-golemite-mezhdunarodni-sastezaniya-prez-sledvashtite-4-godini-/201024/8/0", "text": "Спортистите на Русия няма да могат да участват на големи международни състезания - олимпийски игри и световни първенства, през следващите 4 години под флага на своята страна. Това съобщава агенция ТАСС, предаде bTV.    Решението е на Изпълнителния комитет на Международната антидопингова агенция (УАДА). То е взето единодушно на заседание в Лозана.и е свързано с отнемането на лиценза на Руската антидопингова централа (РУСАДА).   Решението е свързано с последните заключения около разрасналия се допинг скандал, започнал през 2015 г. Тогава WADA откри мащабна схема за допинг, подкрепяна от държавата. Впоследствие Русия беше извадена от олимпийските игри в Рио де Жанейро 2016.  Преди година WADA възстанови правата на Руската антидопингова агенция (РУСАДА), за което понесе много критики. Тогава страната изпълни условията, едно от най-важните от които беше да предостави данните от московската лаборатория. WADA отчете това като успех, но по-късно обяви, че получената информация вероятно е манипулирана.    Русия няма да може да използва знамето, химна и да се изписва името ѝ на олимпийски игри и други спортни събития. Спортистите, които докажат, че са чисти, могат да участват под неутрален флаг.  Въпреки наказанието руският национален отбор по футбол ще може да участва на европейското първенство, на което Санкт Петербург ще приеме мачове.   Освен това Русия няма да може да бъде домакин на световни първенства в този период, както и да подават заявки за тяхното организиране.   Русия има 21 дни да обжалва пред Спортния арбитражен съд в Лозана.   ", "date": "2019.12.09", "title": "Изгониха Русия от големите международни състезания през следващите 4 години "}
{"url": "http://epicenter.bg/article/Dmitriy-Medvedev--Izgonvaneto-ot-olimpiyskite-igri-e-rezultat-na-hronichna-antiruska-isteriya-/201042/8/0", "text": "Президентът на Руската антидопингова агенция (РУСАДА) Юри Ганус заяви, че страната няма шанс да спечели обжалването срещу четиригодишната забрана, наложена от УАДА, добавяйки, че това е „трагедия“ за чистите атлети. Новината съобщи БНР.   „Няма никакъв шанс да спечелим обжалването в съда“, сподели Ганус за Франс прес след окончателното решение на Световната антидопингова агенция. „Това е трагедия“, каза той, добавяйки, че някои руски спортисти вече обмисляли да напуснат страната, за да могат да се състезават на големите международни форуми.    УАДА прие днес предложеното от специалната комисия наказание Русия да бъде извадена от всякакви международни спорни събития в следващите четири години, включително Олимпийските игри в Токио през 2020 и Пекин през 2022. Страната също така няма да може да домакинства за никакви международни спортни форуми в този период.    Наказанието е в резултат на антируска истерия, коментира премиерът Дмитрий Медведев. \"Това, че всички тези решения се повтарят и зачестяват за спортисти, които така или иначе вече са били наказани, навежда на мисълта, че това е продължение на антируската истерия, която придоби хронична форма\", коментира Медведев, цитиран от ТАСС.   Светлана Журова, заместник-председател на международната комисия на руската Дума, обяви, че Русия ще обжалва пред Арбитражния спортен съд решението на Световната антидопингова агенция (УАДА).    Международният олимпийски комитет (МОК) е единствената институция, компетентна да издаде подобна забрана, смята г-жа Журова.    \"Сигурна съм на 100%, че Русия ще се обърне към Арбитражния спортен съд, защото трябва да защитим нашите спортисти. МОК все още не е потвърдил това решение на УАДА. Световната антидопингова агенция може само да направи предложение пред МОК, но не и да налага подобна забрана\", посочи тя.  ", "date": "2019.12.09", "title": "Дмитрий Медведев: Изгонването ни от олимпийските игри е резултат на хронична антируска истерия!"}
{"url": "http://epicenter.bg/article/Radev-organizira-sreshta-za-obsazhdane-na-problemite-pri-provedenite-mestni-izbori/200993/2/0", "text": "От 13.00 часа на „Дондуков“ 2 президентът Румен Радев инициира среща с представители на Централната избирателна комисия, на отговорните институциите за провеждането и организацията на местните избори тази година, както и анализатори на изборния процес. Това съобщиха от прессекретариата на държавния глава.   Целта на срещата е да бъдат набелязани проблемите и начините за тяхното отстраняване.", "date": "2019.12.09", "title": "Радев организира среща за обсъждане на проблемите при проведените местни избори"}
{"url": "http://epicenter.bg/article/Dnes-shte-e-predimno-slanchevo/200994/2/0", "text": "Днес ще е предимно слънчево, но на места в низините и котловините през по-голямата част от деня ще е мъгливо. Това съобщи за Агенция „Фокус” дежурният синоптик Виктория Клещанова от Националния институт по метеорология и хидрология (НИМХ). Почти тихо, в Източна България със слаб южен вятър. Максималните температури ще са между 7° и 12°, по-ниски в районите с трайна мъгла. Атмосферното налягане ще се понижава и ще е по-ниско от средното за месеца. Над Черноморието ще е предимно слънчево. Сутринта на места видимостта ще е намалена. Ще духа слаб южен вятър. Максимални температури 10-12°. Температурата на морската вода е 11-12°. Вълнението на морето ще е 1-2 бала. Над планините ще е предимно слънчево. Ще духа слаб до умерен запад-югозападен вятър. Ще се затопли и максималната температура на 1200 метра ще е около 9°, на 2000 метра – около 3°.  ", "date": "2019.12.09", "title": "Днес ще е предимно слънчево"}
{"url": "http://epicenter.bg/article/Pravoslavnata-tsarkva-chestva-Sveta-Anna/200995/2/0", "text": "Православната църква чества днес Света Анна. В календара този празник е тясно свързан с Рождество на Пресвета Богородица.    Българската православна църква отбелязва зачатието на Света Анна на 9 декември, а нейната смърт - на 25 юли.   Света Анна се смята за покровителка на брака, семейството, майчинството, закрилница на девиците, вдовиците и бременните жени.   Според неканоничното Протоевангелие на Яков Анна и нейният съпруг Йоаким са посетени от ангел, който им съобщава, че ще имат дете.    Анна обещава да посвети детето си на служба на Бог и на тригодишна възраст Мария е отведена във Втория храм. Историята е подобна на тази на Самуил, чиято майка също дълго време е бездетна и се нарича Ханна.   Източноправославната църква приема Света Анна още от 6 век, като тя и Йоаким са наричани Свети и праведни богоотци. Разказът на Протоевангелието на Яков е приет от Римокатолическата църква едва през 13 век, като Анна е официално канонизирана през 1854.    Момите посаждат пшеница в гърне и топят клонки от вишна или ябълка във вода и ги оставят край огнището. Ако до Нова Година пшеницата поникне и клонките се разлистят, момата ще се омъжи през следващата година, и то за добър момък.    Поверията твърдят, че в тази нощ черните магии \"хващат\". Затова строго се спазват различните забрани: жените не работят нищо, не бива да пипат вълна, за да не се разболеят децата и добитъкът; мъжете не бива да излизат от селото, защото по поляните играят самодивите и видят ли мъж, отвличат го.   Нощта, предхождаща празника, е време на заклинания, прокоби и магии. Поверията твърдят, че в тази нощ черните магии „хващат”. Затова строго се спазват различни забрани. Жените не работят нищо, не бива да пипат вълна, за да не се разболеят децата и добитъкът. Мъжете не бива да излизат от селото, защото по поляните играят самодивите и видят ли мъж, отвличат го.    Имен ден празнуват Ана, Анна, Анка, Ани, Янко, Янка.  ", "date": "2019.12.09", "title": "Православната църква чества Света Анна"}
{"url": "http://epicenter.bg/article/Aleksi-Stratiev--Falshivite-knizhki-nyama-da-svarshat-rabota-pred-patnata-politsiya/200998/2/0", "text": "Алекси Стратиев коментира продажбата на фалшиви шофьорски книжки, в сутрешния блок на Нова тв.    Тези документи, по думите му, няма да свършат работа пред пътната полиция.   В студиото на „Здравей, България” измамната схема коментира бившият началник на „Пътна полиция” Алекси Стратиев. „Това е едно абсурдно явление, но и престъпление. Абсолютно безсмислено и глупост от страна на тези, които дават парите. Тези фалшиви книжки не могат да свършат никаква работа на пътя, защото при проверка винаги се установява дали лицето има свидетелство за управление. Това е една тежка ситуация, защото ползването на документ, който е фалшив, е престъпление”, коментира Алекси Стратиев.   Стратиев посочи, че след разследването на Тина Ивайлова би било правилно да се направят изводи защо се стига до подобни практики. „Има хора, които не могат да вземат книжка, поради различни причини. В България, хората, които нямат образование не могат да си изкарат свидетелство за управление. Мисля, че трябва да се помисли за някакъв компромис в тази ситуация”, допълни Стратиев.    „Не се води статистика, за да можем да кажем колко от шофьорите са с купени книжки. Изненадах се, че се иска такава сума за издаване на този фалшив документ. За 1000 лв. може да се изкара спокойно шофьорски курс, за да се вземе книжка по легален път”, заключи Алекси Стратиев.  Трудно може да се каже колко са потенциалните убийци с фалшиви книжки по пътищата у нас, каза той.    При второ и трето нарушение за шофиране без документи, водачът отива на съд, каза Стратиев.    Не се води статистика, за да можем да кажем колко от шофьорите са с купени книжки. Изненадах се, че се иска такава сума за издаване на този фалшив документ. За 1000 лв. може да се изкара спокойно шофьорски курс, за да се вземе книжка по легален път, заключи Алекси Стратиев. ", "date": "2019.12.09", "title": "Алекси Стратиев: Фалшивите книжки няма да свършат работа пред пътната полиция"}
{"url": "http://epicenter.bg/article/Goranov-i-Sacheva-shte-uchastvat-vav-forum-za-ogranichavane-na-nedeklariranata-zaetost/200999/2/0", "text": "Министърът на финансите Владислав Горанов, и на труда и социалната политика - Деница Сачева ще участват в дискусия, организирана от КНСБ и посветена на превенцията и ограничаването на недекларираната заетост.    По време на днешния форум ще бъде представен и дискутиран пакет от препоръки и мерки за борба с неформалната икономика и недекларираната заетост у нас.  Той е част от проект “Гражданско общество“ срещу недекларираната заетост по оперативна програма “Добро управление“.    Сред дискутираните теми ще бъдат още – пазарът на труда в условията на индустрия 4.0 и борбата с неформалната икономика.    За участие в конференцията са поканени представители на законодателната, изпълнителната и съдебната власт, а също и социално-икономическите партньори, неправителствени организации и бизнеса, пояснява БНР.  ", "date": "2019.12.09", "title": "Горанов и Сачева ще участват във форум за ограничаване на недекларираната заетост"}
{"url": "http://epicenter.bg/article/Vezhdi-Rashidov-za-konchinata-na-Stoyanka-Mutafova--Edna-epoha-si-otide-/201000/2/0", "text": "Трябва да гарантираме свободата на словото. Всеки има право на свобода на словото, не само медиите. Младите хора не знаят за онова време, когато нямахме свобода. Има разлика между свободата и свободията. Свободията е във фалшивите новини, а хората не могат да разпознават лъжата от истината.   Това заяви председателят на Комисията по културата и медиите и депутат от ГЕРБ Вежди Рашидов в сутрешния блок на БНТ.    Той изрази съмнение в тазгодишния доклад на \"Репортери без граници\", който постави България отново е на 111-то място (от 180 държави) по свобода на словото – най-ниско в ЕС и в целия регион. В анализа на организацията се посочва, че корупцията в страната е \"ендемична\", съдебната система - неефективна, а журналистите са обект на натиск както на организираната престъпност, така и на властите.   Според Рашидов обаче подобна класация не съществува.   \"Няма такава класация. Дава се грешна информация, защото работят срещу нещо, което не им харесва\", каза Рашидов.  “Едни хора дават лоша информация за държавата, не сме последни в ранглистата за свободата на словото”, категоричен бе председателят на Комисията по култура и медии.     Той добави, че лично негово мнение е, че парламентът трябва да избира генералните директори на обществените медии.   \"Рекламите в обществените медии трябва да се редуцират. Мисля, че Народното събрание трябва да избира генералните директорите на БНТ и БНР. Бюджетът на БНТ и БНР е недостатъчен. Трябва да изградим лостове, които да гарантират спокойствието на медиите. В Националната телевизия още има гарантаджии. С реформите вярвам, че ще дойде и по-голям бюджет за БНТ и БНР\", коментира Рашидов.  \"Животът е низ от правила. Караме скъпи и бързи коли, но имаме ограничения на пътя. Така стоят нещата\", каза още той    Рашидов коментира и кончината на легендарната Стоянка Мутафова.    \"Една епоха си отиде със смъртта на Стоянка Мутафова. Мутафова покри на 100 % понятието за талант. Един талант покри цял живот. Отидох да видя в болницата Стоянка, тя беше цялата в жици и тръбички, но стана от леглото и ме посрещна\", спомня си Рашидов.", "date": "2019.12.09", "title": "Вежди Рашидов за Стоянка Мутафова: Една епоха си отиде! Един талант покри цял живот!"}
{"url": "http://epicenter.bg/article/Nikolay-Malinov/201001/2/0", "text": "„Продължавам да съм учуден и обиден за обвинението в шпионаж. Това, което мисля аз, го мислят още поне 1 млн. българи. Съдът е този, който решава, дали ще бъда пуснат в Русия, за да си взема наградата. От къде накъде някой ще ме нарича шпионин? Само съдът има право да го направи. Аз твърдя, че не съм шпионин и съдът ще го докаже“. Това каза Николай Малинов, председател на движение „Русофили“, пред БТВ.    „Българското правителство, парламентът и президентът взеха сдържана позиция по моя случай, което беше правилно в случая. Русия желае и продължава да развива добросъседски взаимоотношения на взаимна изгода. С Путин говорихме за русофилството и за българо-руските отношения. Казах на Владимир Путин, че темата с газа е въпрос на Министерския съвет. Проблемът е много по-голям – как Европа се отнася към Русия. Смятам за моя победа това, че Владимир Путин гледа по различен начин на властите и на народа ни“, коментира Малинов.    „От движение „Русофили“ не сме се занимавали с партийно строителство. Аз не съм от хората, които не искат да се превърнем в партия. Ние имаме различни проекти и мнения, които се отстояват. Когато се върнах на 5-и ноември от Москва, казах, че няма как Русия да не изгони наш дипломат от страната си. Изгонването на дипломат било реципрочно действие.  Много добър знак е срещата между руския посланик и Бойко Борисов, за да обсъдят детайлите след изгонването на дипломата ни“, каза още Малинов.   Винаги съм отстоявал и ще отстоявам интересите на България, зави Николай Малинов.   Според Николай Малинов Русия желае и продължава да развива добросъседски отношения с България. Наградата му, връчена му от страна на президента Владимир Путин, е знак към страната ни. Размаханият пръст от руския президент за \"Турски поток\" Николай Малинов тълкува като ясно разграничаване от страна на руските власти между българските власти и българите.   Председателят на Русофили би съдействал президентът Владимир Путин да дойде догодина в България. Не познавам Емилиян Гебрев, нямам интерес към този бизнес и не го разбирам, каза още Малинов.", "date": "2019.12.09", "title": "Николай Малинов: Путин гледа по различен начин на властите и на народа ни"}
{"url": "http://epicenter.bg/article/Sergey-Kichikov--DPS--Imashe-dogovorka-mezhdu-BSP-i-GERB-za-8-lv--subsidiya/201002/2/0", "text": "Темата за размера на минималната пенсия не получи толкова голям отзвук по време на дебатите за държавния бюджет за 2020 г. Големият диспут беше темата за субсидиите на политическите партии. Това каза в Сутрешния блок на БНТ депутатът от ДПС Сергей Кичиков.    \"Станахме свидетели на безпрецедентна ситуация, в която беше показана политическа арогантност от големите политически играчи. Те погазиха правилника за организацията и дейността на Народното събрание\", посочи Сергей Кичиков.  В един момент се оказахме в ситуация, в която субсидията беше в размер нула лева, каза депутатът от ДПС.    По думите му има договорка между БСП и ГЕРБ, с която размерът на субсидията на политическите партии е 8 лв.    Сергей Кичиков продължи: \"Информацията е получена в ръководството на партията, при председателя Карадайъ. Говорим за кулоарна информация. Затова предприехме хода със свикване на пресконференция и пред българските граждани обявихме това, което знаем.\"  Нашата идея е за публично финансиране на партиите, при нов модел, който да е по-справедлив, каза още Сергей Кичиков.", "date": "2019.12.09", "title": "Сергей Кичиков, ДПС: Имаше договорка между БСП и ГЕРБ за 8 лв. субсидия"}
{"url": "http://epicenter.bg/article/MVnR--Nyama-danni-za-postradali-balgari-pri-vulkanichnoto-izrigvane-v-Nova-Zelandiya-/201007/2/0", "text": "Към момента няма данни за пострадали български граждани при изригването на вулкана на остров Уайт в Нова Зеландия, както и във връзка с усложнената климатична обстановка на Южния остров и в столицата Уелингтън. Това съобщиха от пресцентъра на Министерство на външните работи.    По информация на българското посолство в Канбера, Австралия, акредитирано и за Нова Зеландия, проливните дъждове са довели до затваряне на магистрали и пътища, както и до прекъсвания на комуникациите. Мисията ни в Канбера е в постоянен контакт с местните власти.    Препоръчваме на българските граждани, пребиваващи в Нова Зеландия или пътуващи за страната, да се осведомяват за актуалната обстановка от следните сайтове:     ", "date": "2019.12.09", "title": "МВнР: Няма данни за пострадали българи при вулканичното изригване в Нова Зеландия "}
{"url": "http://epicenter.bg/article/Yoana-Hristova--SO--Zeleniyat-bilet-ne-e-myarkata--koyato-shte-opravi-vazduha-v-Sofiya/201009/2/0", "text": "Има ли замърсяване на въздуха в София над допустимото? Темата коментира за NOVA зам.-кметът по Екология в Столичната община Йоана Христова. Тя обясни какви са изискванията за въвеждането на зелен билет.   „В механизма, който беше одобрен от Столичния общински съвет, е казано следното: Зелен билет се въвежда тогава, когато в поне две от станциите имаме реализирани замърсявания над 200 микрограма на кубичен метър за един ден или, когато има жълт код за мъгли, инверсии или тежки атмосферни явления. Този билет влиза в употреба, когато има условия. Зеленият билет по-скоро е една спешна мярка. Това обаче не е мярката, която ще оправи въздуха в София”, каза Христова.    „Две са основните мерки. Едната е по посока транспорт. Това, което общината прави, е подмяната на градския транспорт. Последно защитихме проект за 57 електробуса. В другата посока са личните МПС-та на гражданите”, добави зам-кметът по екология.    Йоана Христова обясни на какво се дължат разликите между данните за чистотата на въздуха, които получаваме от гражданските измервателни сензори и тези на общината. „Станциите са различни. Тези, които се визуализират на страницата на Столичната община са на Изпълнителната агенция по околна среда. Това, през което се представят данните на гражданската платформа са сензори”, посочи Христова.   От своя страна, представител на Инициативния комитет, който организира протести в Красна поляна също коментира ситуацията: \"Много е зле положението. Цяла нощ имаше смог. Миришеше на изгорели химии, боклуци. Това не е просто мъгла“. Това заяви пред БНР Мария Панчева.    Тя цитира показанията на въздуха от снощи, в пиковите часове. „2000 при норма 50. А в непиковите часове – 700-800 и то през цялата вечер. При положение, че в този район няма трафик. При положение, че вечер дори не се гори и в сервизите масло, защото те не работят. Остават само печките. Тази сутрин показанията са към 500-700, не са падали под 500“.   Според експерта от WWF Георги Стефанов се взимат само палиативни мерки срещу проблема: „Многото говорене, много повдигане на проблема в крайна сметка обрича на геноцид десетки хиляди жители на столицата в различните горещи точки. Проблемът е и национален, той е и глобален. Липсата на политическа амбиция и воля от страна на управляващите е основният проблем. Решения има много и различни. Те могат да бъдат понякога рестриктивни, понякога стимулиращи. Бездействаме!“.  ", "date": "2019.12.09", "title": "Йоана Христова, СО: Зеленият билет не е мярката, която ще оправи въздуха в София"}
{"url": "http://epicenter.bg/article/OON--Balgariya-e-strana-s-mnogo-visoko-nivo-na-choveshko-razvitie/201013/2/0", "text": "България е сред страните с много високо ниво на човешко развитие. Страната ни заема 52 място с резултат 0,812 в списъка от 189 държави по Индекс на човешко развитие (Human Development Index), съобщава БНТ. Това се казва в Доклада за развитие на човечеството за 2019 г., изготвен от Програмата за развитие на ООН (ПРООН) и характеризиращ човешкото развитие в света въз основа на показателите за 2018 г.   По този показател България е сред водещите балкански държави. Преди нас са само Словения (24 място), Гърция (32 място) и Хърватия (46 място). Веднага след нас са Черна гора и Румъния, а Турция е 59. Тези три държави също влизат в групата с много високо ниво на човешко развитие.   Сърбия оглави групата на втората категория държави по човешко развитие. Тя е едва на 63 място с показател 0,799. Докладът за развитие на човечеството е независим отчет на Програмата за развитие на ООН, изготвен от водещи световни учени и експерти в областта на развитието и сътрудничеството. Според авторите му всички държави, подредени до 59-а позиция, влизат в групата на най-високото човешко развитие.   С най-висок индекс на човешко развитие през 2019 г., както и през миналата, е Норвегия (0,954), следвана от Швейцария (0,946), Ирландия (0,943), Германия и Хонконг (по 0,939).   Доклад използва данни от Статистическия институт към ЮНЕСКО, базиран на информация от националните статистически институти на съответните страни. Индексът на човешкото развитие проследява сбор от показатели, по които се измерва качеството на живот. При съставянето му се използват коефициенти, базирани на три основни критерия: прогнозна продължителност на живот, ниво на грамотност на населението и жизнен стандарт.  ", "date": "2019.12.09", "title": "ООН: България е страна с много високо ниво на човешко развитие"}
{"url": "http://epicenter.bg/article/Novakov--Obshtinskite-savetnitsi-na-GERB-tryabva-da-reshavat-problemite-na-horata-po-mesta/201014/2/0", "text": "Общинските съветници на ГЕРБ трябва да решават проблемите на хората по места. В Гърмен и Сатовча ГЕРБ е единствена алтернатива на ДПС, съобщиха от пресцентъра на ПП ГЕРБ.   Това заяви областният координатор на ГЕРБ-Благоевград и евродепутат от ГЕРБ/ЕНП Андрей Новаков.   Дни след назначаването му за ръководител на областната структура на ГЕРБ в Благоевград - той стартира серия от срещи с общинските структури от региона. Новаков се срещна с новоизбраните съветници на партията в Гърмен, Гоце Делчев и Сатовча, а днес предстоят разговори с ръководствата на партийните структури в Белица и Якоруда. Заедно с Андрей Новаков в разговорите участва и неговият колега от Групата на ЕНП в ЕП Асим Адемов. Целта на срещите е анализ на изборните резултати и планиране на предстоящи инициативи и събития в областта. „Разговарям с всички общински ръководители, защото е важно те да бъдат чути и разбрани. Партията има сериозни позиции в местните парламенти със своите общински съветници, които трябва да бъдат коректив на управляващите“, заяви Новаков. Той подчерта, че е необходимо структурите по места да са консолидирани, общинските съветници и представителите на ГЕРБ да продължат да помагат за решаване на проблемите на хората.  ", "date": "2019.12.09", "title": "Новаков: Общинските съветници на ГЕРБ трябва да решават проблемите на хората по места"}
{"url": "http://epicenter.bg/article/Stotitsi-se-sabraha-v-Satirichniya-teatar--za-da-se-sboguvat-s-golyamata-aktrisa-Stoyanka-Mutafova/201017/2/0", "text": "Близки, роднини, колеги и почитатели се сбогуват с една от най-ярките актриси на България Стоянка Мутафова.    \"В такива моменти не трябва да забравяме, че тя се усмихваше винаги. Ходих при нея в болницата и скочи от леглото, както беше окичена с жиците. Тя живя 97 години и напълни една цяла епоха в изкуството. Тъжното е, че са малко хората като нея. Светла ѝ памет\", каза Вежди Рашидов.    Десетки венци, сред които на министерства, на ПГ на ГЕРБ, на БСП, на театри от различни части на страната, има пред Сатиричния театър в памет на Мутафова.    Кметът на София Йорданка Фандъкова разказа пред NOVINI.BG как Мутафова е завихряла емоцията в човек. \"Вечна да ѝ паметта\", заяви тя.    \"Стояна никога не стана досадна. Тя беше пълна с живот. Динозавър. Всички сме огромни късметлии“, заяви и актьорът Владо Пенев.    \"Много ми е мъчно. Цяла България я обича. За там ред няма. Светла ѝ памет\", каза и Астор.   Входът на театър \"Алеко Константинов\" е обсипан с венци, а колоната от опечалени се увеличава с всяка минута, предаде репортер на Агенция \"Фокус\".    Да се сбогува с нея дойде кметът на София Йорданка Фандъкова, както и актьорите Любо Нейков, Калин Сърменов, Татяна Лолова, Христо Мутафчиев, певецът Васил Найденов и др.   Дъщерята на Стоянка Мутафова - Мария Грубешлиева беше придружена от мениджъра на великата актриса Евгени Боянов.   \"Стоянка Мутафова през цялото време си учеше репликите и независимо на колко години беше, тя продължаваше да се учи. Това не всеки от младите актьори го притежава\", заяви Васил Найденов по време на поклонението пред Стоянка Мутафова.   Васил Найденов разказа случка, преживяна със Стоянка Мутафова: \"Закъснявахме, тя беше отзад в колата, до моя импресарио. Спря ни КАТ. Тя беше с навити ролки, с огромна капела, готвеше се за вечерта, за спектакъла. В един момент ни спряха, тя каза - “сега, сега съм аз”, излезе и в момета в който излезе … тя умееше да прави такъв уличен театър, който не всеки го може. Започна да бие шофьора, разхвърчаха се ролки, шапки. В един момент катаджиите започнаха да спасяват шофьора от Стоянка Мутафова. Пуснаха ни и в момента, в който тръгнахме, тя каза на шофьора - “карай, по-бързо напред, мойто момче”.    \"Стояна да си остане един гамен в съвсем красивия смисъл на думата и широкоскроен човек, и голяма актриса. Дай Боже да има последователи, тя може да бъде пример\", каза Васил Найденов.   „Стоянка е жива! Стоянка е театърът, тя е жизнелюбието и ние ще я обичаме, докато я има”, сподели Татяна Лолова.    „Тя беше уникална жена. Учила и знаеща. Простачките обаче ги изиграваше идеално. Много обичаше публиката си. Не флиртуваше с публиката, но знаеше как да ѝ влезе под кожата”, сподели Славчо Пеев.  „Имали сме толкова щастливи мигове, толкова сме се смяли заедно. Прекрасни дни преживяхме. Тя ще ми липсва страшно много”, допълни Искра Радева.    ", "date": "2019.12.09", "title": "Татяна Лолова: Стоянка е жива! Стоянка е театърът, тя е жизнелюбието!"}
{"url": "http://epicenter.bg/article/Putin-i-Zelenski-se-sreshtat-za-prav-pat-dnes/200997/7/0", "text": "Президентите на Русия и Украйна ще се срещнат днес в Париж под егидата на Франция и Германия в опит да се даде нов тласък на преговорите за мир в Източна Украйна, единственият активен въоръжен конфликт в Европа, съобщи Франс прес.    След три години застой в преговорите на най-високо равнище ветеранът Владимир Путин ще стисне за пръв път ръката на Володимир Зеленски, бивш комедиен актьор, дошъл на власт в Украйна през май.    Макар и никой да не се надява на незабавен пробив, на преговорите се гледа с оптимизъм. Те ще бъдат и повод за Париж да оцени шансовете за успех на президента Еманюел Макрон да даде ново начало на руско-европейските отношения, почти напълно парализирани след анексията на Крим през 2014 г., последвана от конфликта в Донбас.    \"Честно казано не зная дали ще има успех, но първата победа е, че тази среща изобщо ще се състои\", каза миналата седмица Зеленски пред журналисти в Киев.  Преговорите в Париж с участието на Путин, Зеленски, Макрон и германската канцлерка Ангела Меркел в \"нормандски\" формат ще се концентрират върху сключените преди около пет години споразумения от Минск. Те включват незабавно спиране на огъня, изтегляне на тежките оръжия, връщане на териториите под сепаратистки контрол в лоното на Киев и предоставяне на по-голяма автономия за тях. ", "date": "2019.12.09", "title": "Путин и Зеленски се срещат за пръв път днес"}
{"url": "http://epicenter.bg/article/Turtsiya-deportira-vav-Frantsiya-11-frenski-dzhihadisti-/201006/7/0", "text": "Турските власти депортираха във Франция 11 френски джихадисти в рамките на кампанията по репатриране на терористи от групировката \"Ислямска държава\", предаде агенция ТАСС, като се позова на Анадолската агенция.    Очаква се при пристигането си във Франция депортираните да бъдат изправени пред съд по дела за съпричастност с терористичната организация.    В началото на ноември Турция започна да репатрира задържаните бойци на \"Ислямска държава\" (ИД), които се намират в затвори или миграционни центрове в Турция.    През последните седмици турските власти задържаха също няколко десетки бойци на джихадистката групировка. Тези действия се активизираха след съобщението за ликвидиране на главатаря на ИД Абу Бакр ал Багдади.  ", "date": "2019.12.09", "title": "Турция депортира във Франция 11 френски джихадисти "}
{"url": "http://epicenter.bg/article/Neochakvano-izrigna-vulkan-v-Nova-Zelandiya--ima-postradali-/201008/7/0", "text": "Броят на жертвите, загинали в резултат на изригването на вулкана Уайт Айлънд в Нова Зеландия, достигна до петима души, предава AFP, като се позовава на информация от местната полиция. Съобщава се и за „множество ранени“, без обаче да се конкретизира колко точно са те.    Жертвите „бяха петима от онези, които бяха спасени от острова по-рано през деня\", уточни заместник-комисарят Джон Тимс пред репортери, като добави, че още на 18 души се оказва лечение от наранявания. Някои от тях са с тежки изгаряния. Властите нямат контакт с група от поне 10 души, останала на острова след изригването. „Не сме сигурни в тяхното благосъстояние\", добави Тимс.    По-рано се съобщаваше за един загинал. Премиерът Джасинда Ардърн потвърди, че някои от хората, засегнати от стихията, са чужденци.   „Знаем, че по време на изригването на острова или около него е имало редица туристи, както новозеландци, така и посетители от чужбина\".   Около 100 души са били близо до новозеландския вулкан на Белия остров при внезапното му изригване, докато властите се опитват да окажат помощ на ранените и да намерят тези, за които не се знае нищо, съобщи АФП.    Премиерът Джасинда Ардърн заяви, че Белият остров – известен още като Уакаари – край северното крайбрежие на Нова Зеландия е изригнал, докато в района имало групи туристи.    “Това е много динамична ситуация и разбира се, че всички наши мисли са със засегнатите”, каза тя пред репортери в Уелингтън и добави, че неопределен брой хора са в неизвестност.    Кметът на Ухакатане Джуди Търнър каза за АФП, че “е имало ранени хора” и е в ход спасителна мисия. “Не знам колко са и какво е състоянието им, но спешните служби в момента неистово се опитват да върнат тези хора от острова в болница за лечение”, каза тя.     Спешните служби на Сейнт Джон обявиха, че около 20 души вероятно са ранени, но медицинските екипи все още са на път. Националната агенция за управление на извънредни ситуации в страната определи изригването като “умерено”, въпреки че от километри може да се види плътен бял стълб дим и пепел.    Островът е на около 50 километра от бреговете на Нова Зеландия в живописния залив Пленти и е популярен сред туристите. Най-големи са опасенията за група посетители, които били забелязани да вървят по кратера в момента, в който e станало изригването.    Полицията заяви, че реагира на инцидента, но отказа допълнителен коментар.    Белият остров е най-активният вулкан в Нова Зеландия, като около 70% от него е подводен, според правителствената агенция GeoNet. Около 10 000 души посещават вулкана всяка година. Той изригва често през последния половин век, като последното му изригване е било през 2016 година. През август същата година отбранителните сили на Нова Зеландия издигнаха на острова 2,4-тонен корабен контейнер, който да служи като авариен бункер в случай на изригване.  ", "date": "2019.12.09", "title": "Петима души са загинали при изригването на вулкан в Нова Зеландия, има и много пострадали"}
{"url": "http://epicenter.bg/article/Zemetresenie-ot-4-8-po-Rihter-udari-pokrayninite-na-Florentsiya/201011/7/0", "text": "Земетресение с магнитуд 4,8 удари покрайнините на Флоренция в Северна Италия, съобщи Европейският средиземноморски сеизмологичен център, цитирани от БНТ.   Земетресението е регистрирано в 04:37 ч. местно време на 26 километра северно от Флоренция на дълбочина около 9 километра.   Няма пострадали или сериозни щети, съобщават италианските медии. Затворени са училищата във Вернио, провинция Прато, а общинските власти са наредили проверка за евентуални щети на сградите.", "date": "2019.12.09", "title": "Земетресение от 4,8 по Рихтер удари покрайнините на Флоренция"}
{"url": "http://epicenter.bg/article/NATO--Rusiya-ne-ni-e-vrag-/201012/7/0", "text": "Русия не е наш враг. Това е казал генералният секретар на НАТО Йенс Столтенберг пред Си Ен Ен.    \"Ние не правим списък на враждебни държави. Ето защо ние не смятаме, че най-голямата по територия страна в света е наш неприятел. Ние обаче не можем да си затваряме очите пред един факт. Москва е използвала военна сила срещу своя съседна страна – Украйна\", е посочил още норвежкият политик в интервю пред американската телевизия.    Столтенберг е допълнил, че ръководеният от него Северноатлантически пакт винаги е искал сближаване с Русия. \"Ние обаче искаме да видим конкретни действия в тази насока от другата страна\", е заявил той.    По думите на лидера на Алианса ситуацията в областта на сигурността по света е била непредсказуема. \"Ето защо аз считам, че НАТО е необходимост\", категоричен е бил лидерът на организацията.  ", "date": "2019.12.09", "title": "Столтенберг: Русия не ни е враг "}
{"url": "http://epicenter.bg/article/Oshte-prava-na-zhenite-v-Sauditska-Arabiya/201018/7/0", "text": "Жените в Саудитска Арабия вече няма да е нужно да използват различен вход от този за мъжете или да седят в обособени отделения в ресторантите, предвижда нова мярка, обявена от правителството, предаде Асошиейтед прес, цитирана от БТА.    Решението беше огласено без много шум вчера от министерството на селските райони и местните власти.    В ресторантите и кафенетата в Саудитска Арабия, включително в големи западни вериги като Старбъкс, в момента има обособени \"семейни\" отделения, предназначени за жени, които са сами или които са придружени от роднини мъже, и \"несемейни\" секции само за мъже. В по-малките заведения, в които няма достатъчно пространство да се осигури разделение, така че жените да не бъдат виждани от необвързани мъже, изобщо не се допускат жени. Много ресторанти имат също така отделни входове за жените.    Решението за прекратяване на разделението в ресторантите бе обявено като част от мерки, засягащи техническите изисквания за сградите, училищата, магазините, спортните центрове и пр. Сред обявените изменения е отпадане на изискването ресторантите да имат отделни входове за сами мъже и за семейства.    Както се посочва в съобщението, решенията имат за цел да привлекат инвестиции и да създадат по-добри бизнес възможности.    В последно време фактическият лидер на ултраконсервативното кралство, престолонаследникът принц Мохамед бин Салман, предприе редица мерки за либерализация.    Наскоро саудитското кралство даде на жените на възраст над 21 години да могат да получават паспорти и да пътуват в чужбина без предварителното съгласие на настойник от мъжки пол.    Бяха променени и разпоредбите за заетост, като съгласно ново правило, всички граждани имат право да работят, без да се сблъскват с дискриминация, основана на пол, увреждане или възраст.", "date": "2019.12.09", "title": "Още права за жените в Саудитска Арабия"}
{"url": "http://epicenter.bg/article/Vuchich-i-brat-mu-na-sad-zaradi-afera-s-ferma-za-marihuana-/201023/7/0", "text": "Афера, свързана със сръбските лидери през последните дни, ще придобие съвсем ново измерение днес, тъй като ще бъдат повдигнати обвинения срещу президента Александър Вучич и брат му Андрей.    Твърди се, че двамата са свързани с плантация за марихуана във фермата „Йованица“ във Войводина. Делото ще бъде заведено от неговия политически съюзник, за да помогне да се изчисти името на президента на страната, съобщава БГНЕС, предаде Нова телевизия.    Самият Вучич съобщи за наказателните обвинения срещу себе си, заявявайки, че ще бъде съден от подпредседателя на неговата управляваща Сръбска прогресивна партия (СПП) - кметът на Нови Сад Милош Вучевич, за да разкрие истината за „Йованица“, в която заедно с био зеленчуци се отглежда и марихуана, като стартира разследване от прокуратурата и полицията.    \"Вучевич ще повдигне обвинения срещу мен и Андрей заради „Йованица“, за да бъдем изслушани и да се направят изводи\", заяви Вучич в събота по време на презентация на руски хеликоптери на военното летище „Батайница‘, в отговор на обвиненията на опозицията.    Предполагаемо обаждане на Колувия до брата на президента беше официално опровергано на пресконференция миналата седмица от министъра на полицията Небойша Стефанович.    Предраг Колувия е собственик на фермата „Йовница“, получила държавни субсидии за отглеждане на биологична храна в стопанство край Стара Пазова, във Войводина.    Полицията арестува Колувия на 14 ноември и при допълнителна проверка на фермата откри марихуана и лаборатория за наркотици, 800 кг изсушен канабис.", "date": "2019.12.09", "title": "Вучич и брат му отиват на съд заради афера с ферма за марихуана "}
{"url": "http://epicenter.bg/article/Ataka-s-nozh-na-tsentralnata-gara-v-Myunhen--ranen-e-politsay/201028/7/0", "text": "Полицай е бил атакуван с нож на Централната гара в Мюнхен в понеделник, съобщава Нова телевизия. Нападателят е 23-годишен немски гражданин. Служителят на реда е бил нападнат в гръб. Той е сериозно ранен и е откаран в болница.   Очевидци на произшествието задържали нападателя. Все още не са известни неговите мотиви.   Руската медия RT съобщава за нападението, като цитира страницата в Туитър на регионалното полицейско управление в Мюнхен. В него се казва: \"Полицай е бил нападнат в гръб от непознат мъж по време на патрулиране. В резултат на нападението полицейският служител е бил ранен. Свидетели са задържали заподозрения в атаката\".  ", "date": "2019.12.09", "title": "Атака с нож на централната гара в Мюнхен, ранен е полицай"}
{"url": "http://epicenter.bg/article/Albaniya-i-Severna-Makedoniya-pregovaryat-za-chlenstvo-v-ES-prez-april-2020-g-/201029/7/0", "text": "Европейският съюз може да започне преговори за членство на Албания и Северна Македония през пролетта на 2020 г., заяви днес еврокомисарят по разширяването Оливер Вархели, след като пристигна на заседание на Съвета на ЕС на равнище външни министри, предадоха ТАСС и БТА. \"Днес имахме работна закуска с външните министри на Албания и Северна Македония. Дискусията беше много позитивна и аз съм сигурен, че ще можем да поправим допуснатата грешка и да започнем преговорите през пролетта\", каза еврокомисарят. На 15 октомври външните министри от ЕС не успяха да постигнат съгласие за започване на преговори с двете страни заради възраженията на Франция, Нидерландия и Дания. По-късно въпросът бе поставен на среща на върха на ЕС на 17 октомври, но и там не бе постигнат консенсус. Преговорите с Албания и Северна Македония ще бъдат включени и в дневния ред на Съвета на ЕС през април.", "date": "2019.12.09", "title": "Албания и Северна Македония преговарят за членство в ЕС през април 2020 г."}
{"url": "http://epicenter.bg/article/Greta-Tunberg--Zasegnatite-ot-klimatichnite-promeni-detsa-tryabva-da-badat-chuti/201043/7/0", "text": "Шведската тийнейджърка и екоактивистка Грета Тунберг призова световните медии да отделят по-малко внимание на нейния глас и повече на гласа на онези, които вече са засегнати от продължаващото извънредно положение с климата, предадоха световните агенции и БТА.   Активистката заяви, че тя и съратничката й от \"Петъци за бъдещето\" - Луиза Нойбауер от Германия, са \"привилегировани\" и гласовете им са \"чути много пъти\". Това мнение тя изказа днес на пресконференция в рамките на 25-ата международна конференция за климата на ООН в Мадрид, която ще продължи до 13 декември.   \"Задължението ни е да използваме вниманието на медиите, за да дадем глас на онези, които най-много се нуждаят от това. Извънредната ситуация с климата не е това, което ще окаже влияние върху бъдещето, а това което вече засяга ежедневието на хората\", каза 16-годишната Грета Тунберг.   \"Много е важно да се вслушваме в коренните народи, защото те страдат, а правата им се нарушават по целия свят. Хората, особено от глобалния Юг и от автохонните общности, имат нужда да бъдат чути, защото извънредната ситуация с климата е не само нещо, което ще окаже влияние върху нас в бъдеще, но и нещо, което влияе върху живеещите днес деца\", каза шведската екоактивистка.  ", "date": "2019.12.09", "title": "Грета Тунберг: Засегнатите от климатичните промени деца трябва да бъдат чути"}
{"url": "http://epicenter.bg/article/Tramp-se-sreshta-s-ruskiya-vanshen-ministar-Lavrov-vav-vtornik/201045/7/0", "text": "Руският министър на външните работи Сергей Лавров ще се срещне във вторник с президента на САЩ Доналд Тръмп по време на планирани разговори със своя американски колега във Вашингтон, предаде агенция Интерфакс, цитирайки източник на руското външно министерство.    Посещението на Лавров във Вашингтон за преговори с американския държавен секретар Майк Помпейо идва в момент, когато двустранните отношение се намират в едни от най-ниските нива след края на Студената война и са доста обтегнати по различни причини - от предполагаемата руска намеса в изборите в САЩ до военните действия в Украйна и Сирия, посочва Ройтерс. Американските разузнавателни агенции заявиха преди време, че Русия се е намесила в кампанията за президентски избори в САЩ през 2016 г., за да наклони вота в полза на Тръмп. Москва отрече многократно такава намеса.    Същевременно изтича и времето, когато двете страни би трябвало да сключат споразумение, което да замени или да удължи техния договор Нов СТАРТ за ограничаване на стратегическите настъпателни оръжия, известен в Русия като СНВ-3, който беше подписан през 2010 г. и е в сила до 5 февруари 2021 г.    През миналата седмица президентът Владимир Путин предложи на САЩ удължаване на споразумението без предварителни условия или допълнително обсъждане.    Министерството на външните работи на Русия потвърди в изявление предстоящата визита на Сергей Лавров във Вашингтон. В това изявление обаче не се споменава за възможна среща на Лавров с Тръмп, но агенция Интерфакс цитира източник на външно министерство, че ще има такава среща.    \"Очакваме, че Лавров ще бъде приет от Тръмп и ще проведе разговори с Помпейо\", посочи източникът на руската агенция.    За сега няма официален коментар от страна на Съединените щати, съобщава БНР.    ", "date": "2019.12.09", "title": "Тръмп се среща с руския външен министър Лавров във вторник"}
{"url": "http://epicenter.bg/article/Turtsiya-vavezhda-nov-turisticheski-danak-/201056/7/0", "text": "Турция налага данък върху настаняването в хотели. Президентът Ердоган вече е подписал указа за влизане в сила на закона, съобщава Resmi Gazetе.    Законът, който ще влезе в сила от 1 април 2020 година, предвижда данък от 1 %, който ще се плаща от хотели, апартаменти, къщи за гости и други места за настаняване на туристи и обхваща не само нощувките, но и другите туристически услуги.    За следващата година се предвижда налогът да нарасне на 2 %, предаде БНР.", "date": "2019.12.09", "title": "Турция въвежда нов туристически данък "}
{"url": "http://epicenter.bg/article/Putin-pristigna-posleden-na-sreshtata-na--quot-Normandskata-chetvorka-quot--/201066/7/0", "text": "Руският президент Владимир Путин пристигна последен в Елисейския дворец за участие в срещата на върха на \"Нормандската четворка\" (Русия, Франция, Германия, Украйна), по време на която ще се урежда кризата в Източна Украйна, предаде ТАСС.    На входа във вътрешния двор на резиденцията той бе посрещнат от домакина на 4-странния форум - президента на Франция Еманюел Макрон.    Другите участници - германската канцлерка Ангела Меркел и президентът на Украйна Володимир Зеленски, пристигнаха няколко минути по-рано.    Освен преговорите в нормандски формат, в Париж ще състоят и серия от паралелни двустранни разговори между лидерите. До началото на 4-странната среща, руският президент има планирани отделни срещи с Меркел, а после и с Макрон. Зеленски също ще се срещне поотделно с двамата западноевропейски лидери.    След приключването на преговорите на четворката се очаква и двустранна среща на президентите на Русия и Украйна Путин и Зеленски и това ще бъде първият им личен контакт.", "date": "2019.12.09", "title": "Путин пристигна последен на срещата на \"Нормандската четворка\" "}
{"url": "http://epicenter.bg/article/Prof--Ognyan-Gerdzhikov---Zlaten-vek--e-zakonen-stroezh-s-validno-razreshitelno-/201035/11/0", "text": "            - Строежът е спрян поради констатирани технически несъответствия между одобрените проекти и изпълнени работи – неизпълнени отвори в плоча и други подобни, които според инвеститора са имали временен характер и са били технологично необходими към етапа на проверка. Тези несъответствия са били отстранени още преди издаването на заповедта за спиране, но въпреки това тя е издадена. В заповедта за спиране ДНСК не твърди, че разрешението за строеж е изтекло. Нещо повече – преди няколко дни ДНСК отново потвърди че никога не са констатирали незаконен строеж, както и че съобразно сочена в решението на съда практика на ВАС, десетгодишният срок спрямо издаденото разрешение за строеж ще изтече през 2028 г.  Ако някой има по-различно тълкувание на тези въпроси, то аргументите му не се подчиняват на закона и на решенията на българския съд.      - Да, Административният съд обяви заповедта на ДНСК за спиране на строежа за незаконосъобразна. В мотивите към решението си съдът прие, че новата редакция на нормата на чл. 153, ал. 2 от ЗУТ следва да се прилага за правоотношенията, които не са приключили към датата на влизането й в сила, респективно към всички разрешения за строеж, чиито срок не е изтекъл към тази дата. Съдът също така посочи, че считано от датата на последната презаверка, Разрешението за строеж за сградата „Златен век“ ще има действие най-малко до 2022 г. А ако се има предвид константната практика на ВАС, във връзка с действието на заповедите по чл. 154 от ЗУТ, с които се одобряват съществени промени по време на строителството, то срокът на разрешението за строеж ще изтече едва през 2028 г., тъй като за строежа последно е издавана заповед по чл. 154 от ЗУТ през 2018 г.      - В заповедта за спиране, като условие за продължаване на строителството след отстраняване на констатираните технически несъответствия, началникът на ДНСК е изискал предоставяне на становище от главния архитект за валидността на разрешението за строеж. Наред с всичко останало, в жалбата на собственика на строежа е атакувано като недопустимо поставянето на такова условие и са представени аргументи за валидността на разрешението за строеж.  Именно във връзка с това съдът е взел отношение в мотивите на решението си относно недопустимостта на искането за становище от главния архитект, приемайки, че началникът на ДНСК сам е компетентен да прецени валидността на разрешението. И след като съдът подробно е изследвал въпроса на базата на закона, правната доктрина и константната практика на ВАС, е приел, че разрешението е валидно и ще бъде такова до 2028 г. Тоест, съдът не само е имал необходимост да изясни ролята на Главния архитект на общината в казуса, но и е изследвал закона на базата на съществуващата вече практика – нещо, което може да бъде само от полза както на ДНСК, така и на останалите институции, които ще работят с подобни казуси. Не бива да забравяме, че тази промяна в ЗУТ, засяга множество обекти от първа и втора категория като всички по-главни инфраструктурни проекти – метростанции, магистрали, железопътна инфраструктура и други. И ако не се изясни този въпрос веднъж за винаги, има опасност да се минира строителството на множество мащабни проекти в страната.      - Решението на първоинстанционния съд е обжалвано от ДНСК пред ВАС. Въпросът относно законосъобразността на заповедта за спиране ще се реши окончателно от този съд.  До приключване на съдебното производство никой няма право да приема за разглеждане дело, което вече се разглежда от съда. И всички трябва да се съобразят с това, а не да се манипулира общественото мнение. При това от хора със съмнителна правна експертиза, но за сметка на това - със силни медийни образи.      - Оказа, че въпросните публикации реферират към становище, подписано от Председателя на Комисията по регионална политика, благоустройство и местно самоуправление, в отговор на запитване от Инициативен комитет „Лозенец“ относно прилагането на новите разпоредби на чл. 153 и 154 ЗУТ. Становището изразява единствено личното мнение на председателя на въпросната комисия как, според него, трябва да се тълкуват посочените текстове от закона. Нещо повече, в становището изрично е подчертано, че по никакъв начин не се взема отношение по конкретния казус „Златен век“, с който авторът на становището нито е запознат, нито има компетентност да се произнася. В този смисъл е напълно манипулативно и недобросъвестно публикуване на статии, които реферирайки към въпросното становище, недобросъвестно внушават, че „принципното“ становище е относимо към казуса „Златен век“ и че Народното събрание е признало сградата за незаконна – нещо, което Народното събрание нито е направило, нито е компетентно да направи. Тъй като въпросът не е бил обсъждан на заседание на която и да е от комисиите в Народното събрание, дори е учудващо защо това становище е издадено на бланка на Народното събрание и с подпис на председател на комисия. Това позволи и медийно интерпретиране на писмото на председателя на комисията, при което, макар вносителите на искането за становище да са поставили принципни въпроси, на които са получили и принципни отговори, очевидно са имали намерение да „пришият“ отговорите към конкретния казус, изопачавайки написаното от председателя на комисията. Така едно „принципно“ становище е използвано по безпринципен начин за въвеждане в заблуждение на обществеността.      - Не, разбира се. Автентично тълкуване може да бъде направено само от Народното събрание, чрез приемане на тълкувателен закон. Освен че в случая не може да се говори за автентично тълкуване, не може да става и въпрос за задължително тълкуване на закона. Това е само лично мнение на председателя на комисията, което никого не обвързва.  И още нещо заслужава да се добави по случая.   Преди време видях по телевизията кметът на \"Лозенец\", който беше категоричен, че „Златен век“ е незаконен строеж и той щял да го събори. Останах поразен. Как е възможно орган на изпълнителната власт да демонстрира такова неуважение към правото. Първо, той няма правомощие да събаря каквото и да е било. И второ, кое му дава основание да твърди, че строежът е незаконен, след като веднъж – Административният съд обяви в решението си, че строежът е законен, ДНСК – също, а освен това цяла плеяда изтъкнати български професори, както и бивш председател на отделение на Върховния съд, изказаха категорични мнения за законността на „Златен век“. Подобно поведение на човек, който разполага с власт, да не зачита правото, което очевидно и не познава, разколебава правовия характер на държавата ни.   ", "date": "2019.12.09", "title": "Проф. Огнян Герджиков: „Златен век” е законен строеж с валидно разрешително "}
{"url": "http://epicenter.bg/article/Zapochva-izplashtaneto-na-kolednite-dobavki-kam-pensiite/201022/4/0", "text": "Изплащането на пенсиите за месец декември от Националния осигурителен институт (НОИ) ще започне на 9 декември (понеделник) и ще приключи на 20 декември (петък), съобщиха от институцията.    В изпълнение на Постановление на Министерския съвет № 292 от 20.11.2019 г., заедно с пенсиите ще бъде изплатена и еднократна допълнителна сума в размер на 40,00 лв. на 1 250 236 пенсионери, на които пенсията или сборът от пенсиите (заедно с добавките и компенсациите към тях) за месец декември 2019 г. е в размер до 363,00 лв. включително. Изплащането на сумите чрез пощенските станции ще бъдe извършено съобразно изготвен график, предварително обявен във всяка една от тях.  Преводите на декемврийските пенсии по сметките на пенсионерите, които получават парите си по банков път, ще бъдат извършени на 9 декември 2019 г.  От 1 юли 2020 г. всички пенсии, отпуснати до 31 декември 2019 г., ще се увеличават с 6,7 %.  От 1 юли 2021 г. и 2022 г. пенсиите, отпуснати до 31 декември на предходната година, също ще се осъвременяват по „швейцарското правило”.  ", "date": "2019.12.09", "title": "Започва изплащането на коледните добавки към пенсиите"}
{"url": "http://epicenter.bg/article/Divi-praseta-s-afrikanska-chuma-sa-otkriti-kray-selo-Komarevo-/201033/4/0", "text": "Край село Комарево в община Берковица са открити диви прасета, заразени с африканска чума, съобщиха от областната управа в Монтана, предаде БТА.    Заради новите случаи е издадена заповед от Регионалната дирекция по горите в Берковица за ограничаване достъпа на хора и автомобили в горски територии в зона от 1 километър от мястото на откритите заразени диви прасета. Забраната не касае хората, които имат отношение към прилагането на мерките за ограничаване разпространението на африканската чума. Срокът на действие на Заповедта е до 5 януари 2020 година, уточниха от областната управа в Монтана.", "date": "2019.12.09", "title": "Диви прасета с африканска чума са открити край село Комарево "}
{"url": "http://epicenter.bg/article/Upravitelyat-na-ViK-Shumen-shte-oglavyavi-vodnoto-druzhestvo-v-Pernik/201034/4/0", "text": "Общото събрание на акционерите на ВиК Перник избра досегашния управител на ВиК Шумен Илиян Илиев за управител на водното дружество в Перник, съобщи БНР.   Кандидатурата му е предложена от държавата, която притежава 51% от капитала на дружеството.   Илиян Илиев ще замени на поста досегашният управител на ВиК Перник – Иван Витанов, до чието отстраняване се стигна след проведения на 20 ноември протест на перничани заради драстичния спад на обема на язовир „Студена“.   Кметът на Радомир – Пламен Алексиев, който е представителят на община Радомир в Общото събрание на акционерите на ВиК, е гласувал против кандидатурата на Илиян Илиев. Реално той е предложен, избран от държавата, каза Алексиев. Според него към ситуацията е подходено несериозно.   “Ние не познаваме Илиев, не ни беше изпратено дори едно CV. Освен това казусът с неговото освобождаване от поста му – управител на ВиК - Шумен не е решен“, коментира кметът на Радомир.   Илиян Илиев беше освободен преди дни от поста управител на ВиК Шумен. Община Шумен обаче, която има 23% дял в дружеството, внесе в съда искане за спиране на вписването на новия управител на ВиК в Търговския регистър. Така Илиев не може да поеме управлението на ВиК Перник до провеждане на конкурс за управител на ВиК Шумен.   Очаква се новият шеф да встъпи официално в длъжност през следващата седмица.", "date": "2019.12.09", "title": "Управителят на ВиК Шумен ще оглавяви водното дружество в Перник"}
{"url": "http://epicenter.bg/article/Chetvarti-sme-v-ES-po-razhodi-za-hrana-i-napitki/201048/4/0", "text": "България е на четвърто място в Европейския съюз по разходи на домакинство за храна и безалкохолни напитки, показват данни на Евростат за 2018 г.    Българското домакинство отделя 19,1% (за сравнение 20,4% през 2008 г.) от разходите си за храна и безалкохолни напитки. Пред нас са само Естония (19,6%), Литва (20,9 на сто) и Румъния (27,8%). Най-малко харчат Великобритания (7,8 на сто) и Ирландия (8,7%).    През 2018 г. домакинствата в ЕС са похарчили 1 047 милиарда евро (равносилно на 6,6 на сто от БВП на ЕС) за храна и безалкохолни напитки. Това представлява 12,1 на сто от общите разходи и е третата най-голяма категория след \"жилище, вода, електричество, газ и други горива\", които представляват 24% от общите разходи на домакинствата и \"транспорт\" - 13,2 на сто.    Между 2008 и 2018 г. най-голямо намаление на разходите за храна и безалкохолни напитки е отчетено в Литва (24,8% през 2008 г. до 20,9 на сто през 2018 г.), Полша (-3,4%) и Малта (-3,0%).    Най-голямо увеличение е регистрирано в Чехия и Словакия (по +1,4 на сто), Холандия (+1,0%) и Унгария (+0,8 на сто).", "date": "2019.12.09", "title": "Четвърти сме в ЕС по разходи за храна и напитки"}
{"url": "http://epicenter.bg/article/BMF-vdigna-flaga-na-treti-45-500-tonen-motoren-korab/201050/4/0", "text": "Трети 45 500-тонен моторен кораб, поръчан от „Параходство БМФ“ АД, бе пуснат по вода в китайската корабостроителница Jiangsu New Yangzi Shipbuilding Co., Ltd, съобщава Нова телевизия. Флагът на кораба за превоз на насипни товари бе вдигнат днес, 9 декември 2019 г.    Той носи името „Бузлуджа“ и е част от проекта Bluetech 45, който вече дава много добри експлоатационни резултати при първите два кораба от серията: „Плана“ и „Миджур“, съобщиха от компанията.    Първи капитан на кораба е к.д.п. Ганчо Христов, а първи главен механик – инж. Димитър Ганчев. Първият рейс на кораба ще започне от пристанище в Южна Корея, където ще приеме товар за пристанище в Европа.    „Бузлуджа“ е третият кораб с това име в историята на „Параходство БМФ“ АД. Първият е 100-тонен кораб, построен във Варна през 1945 г., използван до 1960 г. за плавания в Черно и в Източно Средиземно море. През 1961 г. е изведен от експлоатация и преустроен като учебен моторен ветроход с името „Пионер“. Вторият „Бузлуджа“ е 13 904-тонен рудовоз, построен в Япония през 1968 г. Той е сред рекордьорите по продължителност на експлоатация в „Параходство БМФ“ АД. Плава до 2009 г.    „Параходство БМФ“ АД ще попълни флота си с общо шест кораба от проекта Bluetech 45, като при всички ще бъде спазена традицията бълкерите да носят имената на български планини и планински върхове.  ", "date": "2019.12.09", "title": "БМФ вдигна флага на трети 45 500-тонен моторен кораб"}
{"url": "http://epicenter.bg/article/Kasova-belezhka-za-55-st--donese-50-000-leva-na-zhena-ot-lotariyata-na-NAP-/201051/4/0", "text": "Жителка на Стара Загора ще посрещне коледните празници с 50 000 лева по-богата, след като името ѝ бе изтеглено на случаен принцип днес в лотарията с касови бележки на Национална агенция за приходите, съобщават от пресцентъра на приходната агенция.    Неделина Колева спечели голямата награда в третия, последен сезон на Лотарията с касов бон на стойност 0,55 лв.    В понеделник бяха изтеглени още двама печеливши – месечен и седмичен. Павлина Христова от Добрич е късметлията за декември, която грабна наградата от 2000 лв., а русенката Мария Пеева ще прави невероятни снимки с новия си таблет с ретина дисплей.    От началото на третия сезон на инициативата, за участие са регистрирани над 20 милиона касови бележки на обща стойност 270 милиона лева, като над 2 милиона от тях са сканирани чрез мобилното приложение на НАП и нововъведения QR код на бележките. И след края на лотарията, мобилното приложение на НАП ще продължи да е от помощ на потребителите и чрез него те ще следят истински ли са касовите бележки, които търговците им издават.    Над 150 000 души ежедневно действат като данъчни инспектори, проверявайки касовите си бонове. Повечето касови апарати вече печатат бележките с кодове, а до края на януари 2020 година те ще станат задължителен реквизит за всеки касов бон.    Освен с функция „данъчен инспектор“, мобилното приложение предлага и навигация до офисите на НАП, справка за здравно-осигурителен статус, данъчен календар и справка за регистрация по ДДС. Мобилното приложение на НАП е безплатно и се предлага за iOS и Android устройства.", "date": "2019.12.09", "title": "Касова бележка за 55 ст. донесе 50 000 лева на жена от лотарията на НАП "}
{"url": "http://epicenter.bg/article/ES-odobri-megasubsidiya-za-proizvodstvo-na-elektricheski-baterii/201054/4/0", "text": "Висшият антимонополен орган на ЕС одобри милиарди евро субсидии от седем държави членки, насочени към стремежа на Европа да произвежда електрически батерии.    Мегасубсидията от 3,2 млрд. евро (3,5 милиарда долара) от Германия, Франция, Италия, Полша, Белгия, Швеция и Финландия ще отиде за 17 компании и ще помогне да се генерират допълнителни 5 млрд. евро частни инвестиции, се казва в съобщение, цитирано от БГНЕС и Нова телевизия.    Този ход е част от голям тласък, ръководен от Германия и Франция, за подготовка на Европа за появата на електрически автомобили при постепенно премахване на бензиновите и дизеловите двигатели.    В европейската автомобилна индустрия работят над 10 милиона души, а ЕС е дълбоко загрижен за зависимостта на континента от акумулаторите от Азия.    Комисията, която се ангажира с антитръстовото законодателство на ЕС, обикновено се придържа към стриктна политика срещу държавните субсидии, но през 2014 г. даде повече свобода на държавите да подкрепят стратегически транснационални проекти.    Вълната от нови субсидии е част от инициатива, наречена Европейско сдружение за батерии. Кампанията, стартирала през 2017 г., обхваща компании като немския автомобилен гигант BMW и химическите мултинационални компании BASF и Solvay.  ", "date": "2019.12.09", "title": "ЕС одобри мегасубсидия за производство на електрически батерии"}
{"url": "http://epicenter.bg/article/S-blizo-10-15--shte-se-uvelichi-tsenata-na-piteynata-voda-v-Sliven/201059/4/0", "text": "С близо 10-15 процента ще се увеличи цената на питейната вода в Сливен, съобщават от областната администрация, където днес се състоя извънредна среща между ръководствата на областната и общинската администрации и ръководния екип на \"ВиК - Сливен\".    Увеличението се налага заради снабдяването с вода на града и чрез помпени съоръжения и изразходваната за тях електроенергия. Заради намалелия обем на язовир \"Асеновец\" от дружеството са въвели алтернативно водоснабдяване чрез три системи в терасата на река Тунджа, което гарантира нормално снабдяване до края на май, когато се очаква повишаване на язовирния обем, съобщава БТА.    Разходите за ток са нараснали и \"ВиК - Сливен\" имали системни затруднения при изплащането на сумите за консумираната ел.енергия.    На срещата са били дискутирани мерки, необходими за дългосрочно планиране на нормално водоснабдяване в Сливен. Така ще се предприемат стъпки за компенсиране на нарасналите разходи чрез нови цени, утвърдени от КЕВР, на предоставяните от \"ВиК - Сливен\" услуги, като подготовката за въвеждането на новите цени тепърва започва.", "date": "2019.12.09", "title": "С близо 10-15% ще се увеличи цената на питейната вода в Сливен"}
{"url": "http://epicenter.bg/article/Spetsaktsiya--Proveryavat-shofyorite-za-alkohol-i-narkotitsi/201004/3/0", "text": "На територията на страната се извършва специализирана полицейска акция срещу шофирането след употреба на алкохол и наркотични вещества. Това съобщиха от пресцентъра на МВР.   От днес до 15 декември на територията България, както и на всички страни-членки на Европейската мрежа на службите на „Пътна полиция“ (TISPOL), се провежда операция за недопускане на управление на моторни превозни средства след употребата на алкохол, наркотични вещества и/или техните аналози от водачите.    Според статистиката, една от трите основни причини за възникване на тежки инциденти по пътищата на Европа с голям брой жертви е точно управлението на моторно превозно средство след употреба на алкохол и/или наркотични вещества.    По време на проверките пътните полицаи ще следят и за валидна задължителна застраховка „Гражданска отговорност” на автомобилистите, невръчени електронни фишове, както и за неплатени глоби, наложени по ЗДвП.", "date": "2019.12.09", "title": "Спецакция! Проверяват шофьорите за алкохол и наркотици"}
{"url": "http://epicenter.bg/article/Tezhka-katastrofa-blokira-Kresnenskoto-defile-/201005/3/0", "text": "Тежка катастрофа между два тежкотоварни автомобила и лека кола блокира Кресненското дефиле – затворен е пътят към Кулата, съобщи bTV.   Сигнал за инцидента е подаден в 8:55 ч. на спешния телефон 112.    Катастрофата е станала в района на жп гара „Яворов”, на пет километра преди Кресна.    По първоначална информация при инцидента има заклещени хора.   Заради катастрофата движението е затворено за всички моторни превозни средства и в двете посоки. Това съобщи за Радио „Фокус“ - Пирин дежурният служител в Областно пътно управление – Благоевград. Той обясни, че се очаква преминаването да остане ограничено до 12.00 часа.  На мястото на инцидентна има екипи на пожарна, полиция, спешен център и областно пътно управление.   По-късно стана ясно, че 44-годишен мъж е пострадал при катастрофата на главен път Е-79. Това съобщиха от ОДМВР – Благоевград.    По първоначална информация лек автомобил с 44-годишен водач от село Яново, движейки се в посока към Благоевград предприема маневра „изпреварване“ и се блъска в насрещно движещ се товарен автомобил. Водачът на лекия автомобил е транспортиран за оказване на медицинска помощ в МБАЛ – Сандански.", "date": "2019.12.09", "title": "Тежка катастрофа блокира Кресненското дефиле "}
{"url": "http://epicenter.bg/article/Bashta-prodade-dashterya-si-za-1000-leva/201015/3/0", "text": "29-годишна жена с адрес в село Сушица е подала сигнал около 12 часа на 8 декември, че е заведена принудително и насила е държана в къща в град Завет. Това съобщиха от пресцентъра на ОДМВР - Разград, цитирани от Агенция \"Фокус\".    В хода на предприетите оперативни действия е установено, че жената е заставена от 60-годишния си баща да живее на семейни начала с 24-годишен мъж, който е платил 1000 лв. за нея. При изясняването на фактите станало ясно, че още през 2015 година потърпевшата е била продадена за 6000 лв. от баща си за съпруга на 32-годишен мъж от Сушица. Жената е пребивавала в чужбина, където по думите й е била бита и принуждавана да краде и проституира. Избягва през 2018 година.   Протоколи за предупреждение по чл.65, ал.2 от ЗМВР във връзка с чл.142 А, ал.1 от НК са съставени на настоящия й „съпруг“ и роднините му. По случая е образувана преписка и отпочната предварителна проверка по чл.143 от НК.", "date": "2019.12.09", "title": "Баща продаде дъщеря си за 1000 лева"}
{"url": "http://epicenter.bg/article/Neutraliziraha-vtora-prestapna-grupa-za-razprostranenie-na-narkotitsi-v-Elin-Pelin/201020/3/0", "text": "Специализираната прокуратура привлече към наказателна отговорност четири лица за участие в организирана престъпна група за разпространение на наркотици в Елин Пелин и София. Това съобщиха от пресцентъра на Апелативна специализирана прокуратура.    Те са задържани на 7 декември 2019 г. при съвместни действия по разследването на Специализираната прокуратура и ТС БОП – София-област. Това е втората наркогрупа, действаща на територията на Елин Пелин и региона, неутрализирана в рамките на 4 денонощия.    На 3 декември 2019 г. след сделка с доставчици на наркотични вещества на едро от София, бяха задържани четирима участници в друга престъпна структура в града, у които бяха намерени и иззети 1,8 кг канабис и 1,2 кг. амфетамини в различни разфасовки, подготвени за разпространение на черния пазар, пари, електронни везни.    При извършените на 7 декември 2019 г. лични обиски и претърсвания в автомобили и 5 адреса, ползвани от новата разкрита нарко група, бяха намерени и иззети близо половин килограм амфетамини, 40 г. опиати, 320 грама марихуана, разфасована на дози за разпространение.    Намерени и иззети са и 260 000 фалшиви еврови банкноти, електронни везни, тефтер със записки на клиенти, мобилни телефони, големи суми пари в брой.    Събраните до момента доказателства сочат, че групата е била създадена и е действала от октомври 2018 година.  На задържаните е наложено прокурорско задържане до 72 часа. Днес Специализираната прокуратура ще внесе в Специализирания наказателен съд искане за налагане на най-тежката мярка за неотклонение „Задържане под стража“ за всеки от тях.", "date": "2019.12.09", "title": "Неутрализираха втора престъпна група за разпространение на наркотици в Елин Пелин"}
{"url": "http://epicenter.bg/article/Sluzhitelka-v-detska-gradina-pribrala-80-000-leva-ot-roditeli/201026/3/0", "text": "40-годишна служителка в детска градина прибрала 80 000 лева от родители.    Районният съд в Дупница я е признал за виновна в длъжностно присвояване, съобщиха от съда. Наложено й е наказание \"лишаване от свобода\" за три години, чието изтърпяване е отложено за четири години, предаде БТА, цитирана от Нова телевизия. Даниела М. завеждала административната служба на ОДЗ в дупнишко село. От януари 2009 г. до декември 2015 г. е присвоила чужди пари в общ размер на 80 780.07 лева. Всеки месец от родителите на децата събирала различни суми - от 324 лв. до 1611 лв. на месец.    Присъдата подлежи на обжалване и протест в 15-дневен срок пред Кюстендилския окръжен съд.  ", "date": "2019.12.09", "title": "Служителка в детска градина прибрала 80 000 лева от родители"}
{"url": "http://epicenter.bg/article/Pozhar-nalozhi-evakuatsiya-v-Universitetskata-bolnitsa-v-Plovdiv/201027/3/0", "text": "Пожар в стая на санитарките е наложил спешна евакуация в Университетската болница в Пловдив.   Няма пострадали, нанесени са само материални щети, уточняват от болницата. Наложило се е да бъдат евакуирани лекарите и пациентите  в поликлиниката, където са се разгорели пламъците.   Сигнал за огъня е подаден в 11 часа тази сутрин, в момента пожарникари се борят със задимяването в района.   Изясняват се причините за инцидента.", "date": "2019.12.09", "title": "Пожар наложи евакуация в Университетската болница в Пловдив"}
{"url": "http://epicenter.bg/article/Filip-Dimitrov-stana-zam-predsdatel-na-Venetsianskata-komisiya/201031/3/0", "text": "Конституционният съдия Филип Димитров е избран за зам.-председател на Комисията за демокрация чрез право (известна като Венецианската комисия) към Съвета на Европа, съобщи Лекс.бг. Той е представител на България в комисията от началото на 2017 г. на мястото на проф. Евгени Танчев.  Днес от Венецианската комисия съобщиха, че за председател е преизбран италианецът Джани Букикио. За Димитров от комисията подчертаха, че освен конституционен съдия, е и бивш министър-председател на България в периода 1991-1992 г.  Изданието посочва, че изборите за ново ръководство са били проведени на 6-7 декември във Венеция, като са избрани и още двама нови зам.-председатели – Клер Бази-Малаури, член на френския Конституционен съвет и Реджина Кинер (Швейцария), професор на Конституционно и административно право в университета в Цюрих.  Венецианската комисия е избрала още Хердис Керулф Торгейсдотир (Исландия), Вероника Билкова (Чехия), Майкъл Френдо (Малта) и Талия Хабриева (Руска федерация) за членове на Бюрото.  Комисията предоставя правни съвети на държавите-членки и им помага да приведат своите правни и институционални структури в съответствие с европейските стандарти. В България за Венецианската комися и нейните препоръки се говори най-често във връзка с промените в изборното законодателство или съдебната реформа.   Буквално преди дни у нас по покана правосъдния министър Данаил Кирилов бяха докладчици от Венецианската комисия, за да дадат становище и препоръки по проекта за промени в Наказателно-процесуалния кодекс (НПК), с които се въвеждат правила за разследване срещу т.нар. „трима големи“ в съдебната власт – главният прокурор и председателите на върховните съдилища.     Европейска комисия за демокрация чрез право, е консултативен орган по конституционно право, създаден към Съвета на Европа през 1990 г. Нарича се Венецианска по името на града, в който заседава четири пъти в годинита. Комисията е създадена след падането на Берлинската стена и има ключова роля в процеса на приемане на нови конституции, съответстващо на европейското конституцинно наследство, от източноевропейските държави. От 2002 г. в работата на комисията могат да участват и страни извън Съвета на Европа.    Всяка страна-членка назначава в комисията по един експерт (и може да назначи евентуален заместник) за срок от 4 години; експертите трябва да работят като независими специалисти, а не като представители на държавите. По правило комисията се събира в пълен състав за четири сесии през годината.   Организационно комисията представлява „частично открито съглашение“ в рамките на СЕ. Това означава, че членовете на СЕ не са задължени да участват в нея, като членството в комисията е открито за трети страни (със съгласието на Комитета на министрите на СЕ); комисията има собствен бюджет, независим от бюджета на СЕ.   През 2010 г. членове на комисията са всички 47 държави-членки на Съвета на Европа, а също Алжир, Бразилия, Израел, Република Корея, Киргизия, Мароко, Мексико, Перу, Тунис и Чили; асоциирани членове са Беларус, а наблюдатели са Аржентина, Ватикан, Казахстан, Канада, САЩ, Уругвай, Япония; комисията сътрудничи също с Палестинската автономия, Евросъюза и ЮАР.    Председател на комисията е Джани Букикио от Италия. Членове на комисията от страна на Русия са председателят на Конституционния Съд на Руската Федерация Валерий Зоркин, от Украйна – заместник на ръководителя на администрацията на президента Марина Ставнийчук.    Основен обект за работа на комисията са законите и законопроектите на държавите-членки, свързани с проблемите на конституционното право, в това число стандартите на изборните процедури, правата на малцинствата и др.   Документът може да бъде представен за оценка на комисията от самата заинтересована държава, или от друга държава със съгласието на тази страна, която приема документа, а също Парламентарната асамблея на Съвета на Европа (ПАСЕ).     Освен това, комисията публикува тематични изследвания върху отделни проблеми, поддържа базата данни CODICES (решения на конституционните съдилища) и VOTA (избирателното право). По въпросите, свързани с изборите комисията си сътрудничи тясно с Бюрото по демократичните институти и правата на човека към Организацията за сигурност и сътрудничество в Европа (ОССЕ).    Членове на комисията, които са представлявали страната ни, са били още: проф. Александър Джеров - бивш зам.-председател на Народното събрание, от бившия народен представител и правосъден министър Васил Гоцев, бившият конституционен съдия Тодор Тодоров, бившият председател на Конституционния съд проф. Евгени Танчев", "date": "2019.12.09", "title": "Филип Димитров е избран за зам.-председател на Венецианската комисия"}
{"url": "http://epicenter.bg/article/Uchenichka-pochina-vav-vrachansko-uchilishte-/201032/3/0", "text": "Дете почина във врачанското училище СУ “Христо Ботев“, съобщи Novini.bg.    Ученичка от 7 клас е отишла на училище, след което е колабиралa около 9 часа, според непотвърдена информация.    \"В Средно училище \"Христо Ботев\" - Враца има смъртен случай с ученичка от 7. клас. Взети са своевременно всички необходими мерки от наша страна. Уведомени са институциите, провеждат се разговори от специалисти. Психолози работят с учениците. Предвид трагедията и нашата скръб Ви молим за разбиране и етика към опазване психическото и физическото състояние на децата и учителите като не ги притеснявате с въпроси\", съобщават от ръководството на училището.    Кметът на Враца Калин Каменов публикува съболезнователен адрес към близките на починалата ученичка.  ", "date": "2019.12.09", "title": "Ученичка почина във врачанско училище "}
{"url": "http://epicenter.bg/article/Obrazuvaha-dosadebno-proizvodstvo-sreshtu-fondatsiya-Plovdiv-2019-za-otkrivaneto-na-ESK-2019/201046/3/0", "text": "Окръжна прокуратура в Пловдив образува досъдебно производство за извършено престъпление от Фондация „Пловдив – 2019”, във връзка с откриващото събитие на Пловдив – Европейска столица на културата 2019. Това съобщи зам.-окръжният прокурор Галина Андреева – Минчева, цитирана от Агенция„Фокус”. По думите ѝ, ще се събират доказателства за това дали евентуално е извършено престъпление през 2018 година и дали има длъжностно лица, което е сключило неизгодна сделка, от което са произлезли значителни вреди за организацията.    „Разследването е в начален етап и понастоящем е в първоначалния определен от Закона двумесечен срок”, каза прокурор Андреева.    Тя припомни, че още през месец февруари тази година стартира проверка на прокуратурата, а тя от своя страна възложи такава на Агенцията за държавна финансова инспекция /АДФИ/. Наскоро излезе и техният доклад и едва след приобщаването на този доклад вече прокуратурата разполага с целия обем от материали. „Въз основа на данните от този доклад е преценено, че са налице достатъчно данни за престъпление, за да се образувано досъдебно производство”, посочи прокурор Андреева.    От агенцията са били открити седем нарушения при откриването на ЕСК 2019 от проверени 43 договора и 13 обществени поръчки на общинска фондация \"Пловдив 2019\".", "date": "2019.12.09", "title": "Образуваха досъдебно производство за харчовете на \"Пловдив 2019\""}
{"url": "http://epicenter.bg/article/Ostaviha-v-aresta-petima-ot--quot-Livanskata-peralnya-quot-/201049/3/0", "text": "Специализираният наказателен съд задържа под стража петимата участници в организираната престъпна група за пране на пари, придобити чрез компютърни измами (известна като „Ливанската пералня“), за които Специализираната прокуратура поиска най-тежката мярка за неотклонение. Това съобщиха от пресцентъра на Специализираната прокуратура. Шестият обвинен за участие е с парична гаранция заради влошено здраве.  От събраните до момента доказателства може да се направи обосновано предположение обвинените да са извършили престъплението, за които са обвинени, има опасност да извършат ново престъпление или да се укрият, прие съдът. Участниците в групата, сред които ливанец и иракчанин с българско гражданство, бяха задържани на 4 декември 2019 г. в София, Своге и с.  Новачене при съвместни действия по разследването на Отдел „Следствен“ при Специализираната прокуратура и ГДБОП. Иззети бяха компютърни конфигурации, таблети, документи, мобилни телефони, чужди лични документи и банкови карти.    Българските участници в групата са осигурявали т.нар финансови мулета, които са получавали в „свои“ банкови сметки и превеждали чрез онлайн банкиране в Китай и Хонг Конг огромни суми, придобити чрез компютърни измами, ощетили компании в Европа и САЩ. В България финансови мулта били набирани сред лица с нисък социален статус, които се съгласявали срещу сума от 50 до 500 лева на тяхно име да бъде регистрирана фирма и банкова сметка с активирана услуга онлайн банкиране. А правата върху въпросната банкова сметка – да бъдат предоставени на членовете на групата.    Извън страната хакери „влизали“ в кореспонденцията на търговски компании.   При сключване на сделка и изпращане на проформа фактура от страна на продавача, те „по спешност“ информирали от негово име за промяна банковата сметка за превеждане на парите. Така сумите били отклонявани по сметки на международната престъпната група.   От 2016 г. до ноември 2019 г. в България са били регистрирани над 90 търговски дружества, чиито сметки са използвани или са подготвени за изпиране на пари от компютърни измами, извършени в чужбина. Общият размер на осъществените измами в САЩ и Европа възлиза на над 44 000 000 евро и 15 000 000 щатски долара.", "date": "2019.12.09", "title": "Оставиха в ареста петима от \"Ливанската пералня\""}
{"url": "http://epicenter.bg/article/Tsisterna-premaza-do-smart-rabotnik-v-Lyubimets-/201058/3/0", "text": "Работник е загинал при трудова злополука в Любимец днес, съобщиха от Инспекцията по труда в Хасково, съобщи Канал 3. По данни на институцията инцидентът е станал в 8,30 часа сутринта.    Мъжът на възраст 44 години е участвал в работата по преместването на цистерна в производствена база. При повдигането на металния съд с цел той да бъде качен на машина тип \"боб кат\", служителят е опитал да подпъхне опора под него. Цистерната обаче се е обърнала и го е затиснала, като смъртта е настъпила веднага.    От Инспекцията по труда уточниха, че случаят се разследва и че работникът е имал трудов договор с дружеството, на чиято територия е настъпила злополуката.", "date": "2019.12.09", "title": "Цистерна премаза работник в Любимец "}
{"url": "http://epicenter.bg/article/Iliyana-Yotova-i-Ema-Hopkins-shte-predstavyat-initsiativata--Poslanik-za-edin-den--/201044/2/0", "text": "На 10 декември 2019 г. от 11.00 часа в библиотеката на „Дондуков 2“ вицепрезидентът Илияна Йотова и посланикът на Великобритания Ема Хопкинс ще представят пред медиите инициативата „Посланик за един ден“. Това съобщиха от прессекретариата на държавния глава.   Целта на инициативата, която се провежда за трета поредна година под патронажа на вицепрезидента, е да окуражи момичета от цяла България да изразят своите възгледи по широк спектър от значими за обществото въпроси. Тазгодишният фокус на „Посланик за един ден“ е образът на България на световната сцена.    Победителките в конкурса ще имат възможността да почерпят вдъхновение от дами посланици, като се запознаят отблизо с тяхната дейност. Победителките ще участват и в двудневна програма във Виена. Както миналата година, вицепрезидентът ще работи с победителка в конкурса и ще посрещне всички победителки в президентството.", "date": "2019.12.09", "title": "Илияна Йотова и Ема Хопкинс ще представят инициативата „Посланик за един ден“ "}
{"url": "http://epicenter.bg/article/Prezidentat-Rumen-Radev-provede-sreshta-s-kluba-na-poslanitsite--govoreshti-balgarski-ezik/201047/2/0", "text": "Езикът е най-силното „оръжие“ на дипломата, който отваря вратите към историята, културата, хората и дава възможност за истинско опознаване на дадена държава. Това заяви президентът Румен Радев, който проведе днес работна среща с дипломатическите представители, членове на клуба на посланиците, говорещи български език. Държавният глава подчерта, че в годината, в която страната ни отбелязва 140 години от създаването на българската дипломатическа служба, подобна стъпка е знак за мотивацията на чуждестранните дипломатически представители да развиват отношения на още по-дълбоко приятелство и партньорство с България.    Срещата се проведе в посолството на Република Полша в България, по чиято инициатива се сформира клубът на дипломатическите представители, говорещи български език. Това съобщиха от прессекретариата на държавния глава.   В разговора участваха шестнадесет, акредитирани у нас посланици, които поставиха редица въпроси за демографската криза в България, перспективите за икономическо развитие и подходите към образованието, теми от дневния ред на Европейския съюз, подкрепата на страната ни за европейската перспектива на Западните Балкани, въпроси в областта на сигурността и други.", "date": "2019.12.09", "title": "Президентът Румен Радев проведе среща с клуба на посланиците, говорещи български език"}
{"url": "http://epicenter.bg/article/Izhvarliha-Irena-Sokolova-i-ot-GERB-/201052/2/0", "text": "Бившата областна управителка на Перник Ирена Соколова е изхвърлена и от партия ГЕРБ, пише ZaPernik.com.   Ирена Соколова беше общински лидер на ГЕРБ - Перник, напомня електронното издание. На нейно място ще дойде приближения до Вяра Церовска депутат – Александър Александров.    Ирена Соколова ще бъде махната и от поста си лидер на Жени ГЕРБ на национално ниво, научил сайтът.    Според запознати Ирена Соколова приключва с политическата кариера в партията на Бойко Борисов. Според запознати тя била близка с бившия втори човек в партията Цветан Цветанов. Кариерата на Соколова тръгна надолу, след като се разбра, че водният режим в Перник няма как да бъде избегнат.   Ирена Соколова е член на ГЕРБ от 2007 г., става ясно от сайта на партията. Депутат в 41-ото и 42-ото Народно събрание.  Има магистърска степен по психология в Югозападен университет „Неофит Рилски”, гр. Благоевград.      ", "date": "2019.12.09", "title": "Изхвърлиха Ирена Соколова и от ГЕРБ!"}
{"url": "http://epicenter.bg/article/Izpratiha-s-aplodismenti-Stoyanka-Mutafova/201055/2/0", "text": "Поклонението пред Стоянка Мутафова продължи над 4 часа.   Колеги, приятели и почитатели на голямата актриса я изпратиха в последния ѝ път  с аплодисменти.   Дъщеря й Мария Грубешлиева-Муки сведе глава зад катафалката на улицата пред Сатиричния театър.   По-рано днес с актрисата се простиха Васил Найденов, Любо Нейков, Калин Сърменов, Йорданка Фандъков, Искра Радева, Христо Мутафчиев, Астор, Владо Пенев, Славчо Пеев, министърът на културата Боил Банов и много други.   Четирима изнесоха ковчега на Мутафова, а стотици приятели и почитатели ѝ ръкопляскаха. Погребението на актрисата ще бъде утре на Централни софийски гробища. Тя ще бъде положена до своя съпруг Нейчо Попов.    ", "date": "2019.12.09", "title": "Изпратиха с аплодисменти Стоянка Мутафова"}
{"url": "http://epicenter.bg/article/Borisov-se-kachi-na-amerikanskiya-samoletonosach--Hari-S--Truman-/201057/2/0", "text": "Националната сигурност и отбрана на България са гарантирани само в рамките на колективната отбрана на НАТО.   Това заяви министър-председателят Бойко Борисов на борда на американския самолетоносач „Хари С. Труман”, където заедно с ръководената от него делегация участва в опознавателна обиколка в рамките на НАТО.   Премиерът Борисов и ръководената от него делегация се отправиха към американския самолетоносач “Хари С. Труман” от авиобазата в Сигонела, Италия.   За първи път български държавник се качва на американския самолетоносач “Хари С. Труман”.   Заедно с българския премиер на самолетоносача на ВМС на САЩ бяха вицепремиерът и министър на отбраната Красимир Каракачанов, началникът на отбраната генерал Андрей Боцев, командирът на ВМС контраадмирал Кирил Михайлов и командирът на ВВС генерал-майор Цанко Стойков.  „Високо оценявам Вашия принос за запазване значимостта на трансатлантическата връзка и успешното изпълнение на мисиите на Алианса“, отбеляза премиерът Борисов по време на опознавателната си обиколка на самолетоносача на ВМС на САЩ „Хари Труман“. Министър-председателят изтъкна, че страната ни разглежда участието си в мисии и операции на НАТО като основен приоритет и възнамерява да запази ангажимента и приноса си към тях.   Министър-председателят изтъкна, че страната ни разглежда участието си в мисии и операции на НАТО като основен приоритет и възнамерява да запази ангажимента и приноса си към тях.   , категоричен беше премиерът Борисов. Той акцентира и върху отличното сътрудничество между България и САЩ в редица сфери, което е от огромно значение на фона на предизвикателствата пред международната среда.    заяви американският посланик в България Херо Мустафа.  На борда на самолетоносача „Хари С. Труман“   председателя на парламента Талат Джафери, вицепремиера и министър на отбраната Радмила Шекеринска и началника на отбраната генерал-лейтенант Васко Гюрчиновски.  Адмиралът от ВМС на САЩ Джеймс Гордън Фогго III, командир на Военноморските сили на Съединените щати в Европа и Африка и командир на Съюзническото командване на силите в Неапол, приветства делегациите на борда на самолетоносача „Хари С. Труман“.          ", "date": "2019.12.09", "title": "Борисов заедно с Каракачанов и Заев се качи на американския самолетоносач „Хари С. Труман”"}
{"url": "http://epicenter.bg/article/Ekspert-za-chistotata-na-vazduha--Sazdava-se-izlishna-panika-u-horata--Nyama-zamarsyavane-v-Sofiya-/201060/2/0", "text": "Напоследък е много популярно измерването на чистотата на въздуха от граждански организации. Уредите, поставени в София, са проверени и има отклонение до 200 микрограма, което доста ни смути. Опитахме да направим корекция, но грешката е в самата конструкция на прибора. Това заяви проф. Христомир Брънзов, директор на Националния център по метеорология и хидрология в предаването \"Плюс - Минус\" по Нова телевизия.    Часовата норма не е нормата, която дава справка за това дали дишаме мръсен въздух или не, каза още той и уточни, че замърсяването се отчита в нормата, която е за денонощие. \"Ето защо в София замърсяването на въздуха не е имало, защото няма прахови частици над нормата за 24 часа\", каза още той.  \"Създава се излишна паника у хората. Няма данни за над 5 или 10 пъти над нормите\", категоричен е Брънзов.    \"София е в котловинно поле и каквото и да се направи - ще има замърсяване на въздуха, заради натрупания прах в града\", категоричен е той. По думите му трябва да се опитаме да намалим емисиите.    Според него причините за мръсния въздух е ресуспензията - повторното вдигане на праха, който го има в града, другата е колите и третият фактор е замърсяване, което идва извън града.  По темата със замърсяването на въздуха се включи по телефона и кмета на Русе Пенчо Милков. Той заяви, че нивата на замърсяване на Русе се увеличават значително и в много от дните са над нормите. \"Чистотата на въздуха в Русе е много важна. Когато промишлените замърсители са достатъчно силни, това което можем да направим е да оповестим, че те замърсяват, да го направим известно и на техните инвеститори. Това е част от защитата. Съществува и битовото замърсяване. Поради бедност се горят гуми, отпадъци, платове и пластмаси, както и ПДЧ от мебели. Бих се радвал да се гори само въглища и дърва\", каза още той.    По думите на кмета на Русе в града има програма за залесяване. \"Нищо не се подменя по програма \"live\" за момента. Иначе 1000 уреда ще бъдат заменени, но ние не можем да задължим хората, те трябва да изразят желание сами\", каза той. ", "date": "2019.12.09", "title": "Експерт за чистотата на въздуха: Създава се излишна паника у хората! Няма замърсяване в София!"}
{"url": "http://epicenter.bg/article/Zinaida-Zlatanova--Ideyata-za-nezavisimo-razsledvane-na-glavniya-prokuror-e-pretupvane-na-vaprosa-/201061/2/0", "text": "„Това е претупване на въпроса. Просто искаме да се отървем в събота срещу неделя от едно главоболие, което ни пречи. Това главоболие се нарича върховенство на правото. Не е редно такъв въпрос да се решава на коляно. Това е повърхностно, защото няма анализ, няма посочени мнения на юристи, на професори, на практици, на представители на доктрината, на конституционалисти“. Това коментира пред БНР Зинаида Златанова, бивш правосъден министър и бивш ръководител на представителството на Европейската комисия в България, по повод предложението на управляващата партия абсолютно независим прокурор да контролира работата на главния прокурор.    Според Златанова има опасност с предлагането на механизъм за независимо разследване на главния прокурор да не отговорим на Конституцията и на Венецианската комисия.  Тя подчерта, че процедурата за избор на този „контрольор“ изглежда, че ще e по-облекчена от тази за самия главен прокурор. За Златанова това е неправилно и попита – ще има ли състезателност при избора на „контрольора“?    „Другият голям проблем, който трябва да се преодолее е, че нямаме европейския опит… Когато в една демократична държава, каквато е България, процедурите за назначаване на главен прокурор са тежки и бавни, то е защото това е човек, който трябва да бъде подбран така, че да не го подозираме в някакви намерения за извършване на тежки престъпления. Тази презумпция, че този, който стане главен прокурор, от първия си ден на поста ще започне да обмисля как да извършва умишлени престъпления, показва степента на правосъзнание в управляващите, в обществото. Това е недоверие“.", "date": "2019.12.09", "title": "Зинаида Златанова: Идеята за независимо разследване на главния прокурор е претупване на въпроса "}
{"url": "http://epicenter.bg/article/-Alfa-Risarch--12--e-kupeniyat-vot-na-poslednite-mestni-izbori/201062/2/0", "text": "Огромният брой недействителни бюлетини, младите хора не вярват на политиците и непрозрачността на финансиране на партиите. Това са трите големи проблема, които Асоциация ”Прозрачност без граници” откроява в края на годината, в която българите отидоха два пъти до урните - през пролетта на изборите за Европарламент и през есента за избор на местна власт.    Калин Славов, изпълнителен директор на асоциацията, представи проучването тема \"Почтеност в изборния процес и доверие на младите хора в политиката\". След тези изводи следват и препоръки - трябва да се извърши експертна оценка от страна ЦИК на недействителните бюлетини и да се предприемат мерки 15-20% от гласовете на българските граждани да не изчезват.  \"Настояваме ЦИК да вземе необходимото решение, което е нейно законово задължение - да направи анализ и да представи доклад и законодателни изменения по отношение на действителните бюлетини\", съветва експертът.  По думите му и на последните избори е видно, че СИК отново се оказва слабото звено.  Тези факти сочат и резултатите от проведеното от \"Прозрачност без граници\" изследване: 46% от анкетираните извеждат като основен проблем неучастието в изборите, 34% - купения вот.  \"Това значи, че има огромна част от българите, които не вярват, че изборите решават живота им и това е следствие от начина на провеждане на изборите. Този анализ трябва да се направи сега, а не в навечерието на следващите избори\", каза Калин Славов. Втори важен акцент са направените промени във финансирането на политическите партии и драстичното спиране на субсидиите. От тях е последвало, че партиите без гаранции за независимост остават в ръцете на свободния пазар, а това е \"размяна на власт срещу пари\".    И на трето място - за младите хора \"политика\" е мръсна дума. Според младите политиците не работят за общественото благо - това смятат 55% от анкетираните, 32% свързват политиката с корупция, а тези цифри обясняват и защо младите напускат страната.  На повече подробности се спря Ваня Нушева от асоциацията. Според нея резултатите от наблюдението в деня на изборите, които са представени в доклад, посочват два факта, върху които трябва да се работи.      1/3 от вота според него е контролиран      1. Изборният туризъм и избирателните списъци Оказва се, че много малък брой избиратели са в състояние да подменят и променят волята на мнозинството постоянни жители в дадено населено място. Изследване в 265 общини показва, че промените в Закона за гражданската регистрация относно настоящия и постоянния адрес не работят добре, там все още има нерешени проблеми.  Наблюдението по места показва, че се позволява трети лица да регистрират избиратели (например изборите в Кресна) и граждани могат да бъдат пререгистрирани от едно в друго място, без да са информирани.  От \"Прозрачност без граници\" настояват ЦИК да направи избирателен регистър.  2. Финансирането на политическите партии  Проучването показва, че в регистъра, поддържан от Сметната палата, на местните избори има над 6000 регистрирани участници и 66 партии, броят на регистрираните дарения е 1884, а юридически лица са получавали дарения от 400 и 100 000 лв.  Изследването на асоциацията има наблюдения и в рамките на изборния ден. От тях следва основният извод, че има много силно влияние върху купения и контролирания вот - с акцент върху контролирания. Отразено е също, че има влошаване качеството на работата на секционните комисии - по отношение на боравене с бюлетините и протоколите, а организационните нарушения са над 2/3.  Големият проблем, който се е откроил по време на местните избор, е високият дял на недействителните бюлетини - Видин, Монтана, Разград, Силистра, Габрово, Велико Търново, Ловеч - близо до 20% от бюлетините за общински съветници са били недействителни. Има и места, където стигат 30% недействителните бюлетини - Правец, Бобошево, Монтана - 22%, Чирпан, Котел, Раковски, Септември.  \"Това са стойности, които няма как да не предизвикат тревога. Настояваме за анализ на резултатите. Трябва да се отварят чувалите и да се направи анализ на какво се дължат толкова много недействителни резултатите и това не е с цел оспорване на резултатите, а да се предприемат мерки за в бъдеще\", обясни Ваня Нушева.    По думите й и на останалите експерти е необходима коренна промяна в начина на администриране на изборния процес - избирането, обучението и боравенето с изборните книжа, да се спре с практиката да се разнасят бюлетини, да се въведе машинно гласуване, оптични скенери за преброяване.  Извод също е, че е имало голямо купуване на гласове - все повече гражданите гласуват под натиск на лидери на местни общности, работодатели и представители на местната администрация.    2% от анкетираните са признали, че са гласували срещу заплащане, 3.5%, че са гласували под натиск - от работодатели или партии, а 7% не са дали отговор, което експертите слагат в процента с купуването на гласове.    Така се оказва, че на последните избори 12% от анкетираните в проучването на \"Прозрачност без граници\" са купени гласове. Данните са от социологическо изследване на \"Алфа Рисърч\", поръчано от Прозрачност без граници\".  ", "date": "2019.12.09", "title": "”Алфа Рисърч”: 12% е купеният вот на последните местни избори"}
{"url": "http://epicenter.bg/article/Zinaida-Zlatanova--Predlozhenieto-za-nezavisimo-razsledvane-na-glavniya-prokuror-e-povarhnostno/201064/2/0", "text": "Военнослужещи от резерва и запаса и български граждани бяха наградени днес, 09 декември, със заповеди на министъра на отбраната Красимир Каракачанов и на началника на отбраната генерал Андрей Боцев за принос към военно-патриотичното възпитание, укрепването на сигурността и отбраната на страната и за осъществяване на военно-патриотична дейност. Това съобщава пресцентърът на Министерството на отбраната.   Церемонията се проведе на традиционната предколедна среща на ръководството на Министерството на отбраната с членове на военно-патриотичните съюзи, сдружения и организации, която се беше в Централния военен клуб в София. Наградите връчиха заместник-министърът на отбраната Атанас Запрянов и заместник-началникът на отбраната вицеадмирал Емил Ефтимов. От името на министъра на отбраната Красимир Каракачанов заместник-министър Атанас Запрянов поздрави членовете на запасното войнство. „Оценявам значимостта на вашия патриотизъм, родолюбие и достойнство по време на вашата служба в редовете на Българската армия през различните периоди от нейното изграждане и развитие“, заяви той. Заместник-министър Запрянов подчерта, че благодарение на всеотдайността на ветераните все още е жива връзката между българския народ и армията, а ръководството на Министерството на отбраната намира опора в натрупания от тях ценен опит, експертиза и оценка за актуалното състояние на Българската армия и бъдещото й развитие. Заместник-началникът на отбраната вицеадмирал Емил Ефтимов благодари на представителите на военно-патриотичните съюзи за техните заслуги към страната, за самоотвержеността им и активната позиция по проблемите на развитието на Въоръжените сили. Той подчерта, че през последните години за отбрана се отделят повече средства и ресурс. „Нашата задача – на военното ръководство и на офицерите, сержантите и войниците, е да превърнем този ресурс в модерни отбранителни способности“, заяви вицеадмирал Ефтимов. В слово-отговор доц.д-р Иван Сечанов, председател на Съюза на ветераните от войните в България, изрази задоволството от дългогодишните добри контакти с Министерството и неговите структури. Той съобщи, че Съюзът на ветераните от войните е изпратил предложение за учредяване на национален инициативен комитет за честване на 75 г. от края на Втората световна война, като желанието на Съюза е инициативният комитет да бъде оглавен от министъра на отбраната Красимир Каракачанов.", "date": "2019.12.09", "title": "Министерството на отбраната награди военнослужещи от резерва и запаса"}
