{"url": "http://epicenter.bg/article/Kaloyan-Metodiev--Temata-za-subsidiite-podmeni-dnevniya-red-na-obshtestvoto/186451/2/0", "text": "Според политолога Калоян Методиев темата с партийните субсидии е подмяна на дневния ред на обществото. В предаването „Нещо повече“ по БНР той заяви, че повече от месец изкуствено се „изяжда“ парламентарното време и общественото внимание. „Теми като икономика, доходи и корупция останаха на заден план. Борисов трябва да менажира голям коалиционен съвет, какъвто от години не е правен. Защото малкият не е възможен“, посочи той.  Методиев подчерта, че разискването на темата в парламента е извадило на показ функционирането на коалиционната формула на властта.   \"След напускането на \"буфера\" Цветанов, между Бойко Борисов и ДПС имаме нова динамика в отношенията, която доведе до този коалиционен съвет. Той не дойде на базата на естествено обсъждане на политики, а на базата на истерия у патриотите, особено у Валери Симеонов, след това и у ВМРО, от това, че са изместени в коалиционната формула от ДПС. Това е следствието от разговора за тези партийни субсидии\", посочва д-р Калоян Методиев. Каквото и да решат за субсидиите управляващите, промените ще важат само за 5 месеца до края на годината, подчерта Методиев. Според него ходът на Бойко Борисов с намаляването на парите за партиите е насочен към местните избори.  „От една страна иска да се хареса на хората, от друга - да удари Корнелия Нинова, защото намалените субсидии засягат най-вече опозицията“, каза още политологът.   \"Слави Трифонов трябва да реши за себе си дали ще влиза в политиката и да спре да използва такива инструменти, с които да притиска партиите. Които пък от своя страна ги използват не за подобряване на живота на хората, а за нещо друго. В случая със субсидиите демонът е в детайлите. Предложенията щяха да влошат в пъти състоянието, в което се намира българската политическа система\", каза Методиев, отговаряйки на въпроса каква ще бъде реакцията на шоумена.    ", "date": "2019.06.24", "title": "Калоян Методиев: Темата за субсидиите подмени дневния ред на обществото"}
{"url": "http://epicenter.bg/article/Enyovden-e--Bilkite-imat-magieska-sila/186077/2/0", "text": "Еньовден е! Днешният 24 юни е един от най-колоритните летни празници, съчетал древни вярвания и представи, магически практики и ритуали. В представите на българите в този ден „Св. Еньо започвал да кърпи кожухчето си”, а Слънцето ставало по-рано от всякога. Тогава то било особено игриво и благодатно. Затова всички ставали още преди да изгрее, търкаляли се в росата по ливадите, за да са силни и жизнерадостни.   Девойките изнасяли навън чеиза си, за да го благослови Слънцето. Младежите палели огньове и ги прескачали, за да са силни и жизнени. Жените и мъжете се качвали по баирите, гледали сенките си и гадаели дали ще са здрави през годината. Отколешна традиция е да се берат билки на Еньовден. Познавали ги врачки и баячки, които свивали еньовденски китки, с които се кичели и млади, и стари; лекували всякакви болести. На Еньовден гадаели за женитба, за късмета на момите и ергените. Ключово място в празничната обредност на Еньовден има обичаят ‘еньова буля’. Той се изпълнява за измолване на добра реколта и в него участвали само девойки. Според българските поверия билките, брани на този магически ден, са най-лековити и пазят силата на лятното Слънце цяла година. На 24 юни отбелязваме рождението на св. Йоан Кръстител, който е почитан от Православната църква като Предтеча, предшественик и кръстител на Иисус Христос и като последния велик пророк от Стария завет. Св. Йоан Кръстител е завършекът на старозаветното пророческо служение и предшественик на Новия завет, на Христовото изкупително дело и на Христовото учение. Чрез кръщението, което извършва в река Йордан, той посочва на тогавашните вярващи личността на Иисус Христос като очаквания месия. Затова и св. Йоан Кръстител се нарича и Предтеча и се ползва с много висока почит в църквата и можем да видим неговото изображение винаги на църковните иконостаси в православните храмове. Св. Йоан Кръстител е наричан още „суровият със самия себе си“. Според Евангелието Йоан води аскетичен живот на бреговете на река Йордан, носи груби одежди от камилска вълна и се храни с див мед и акриди. Защо светецът обикновено е изобразяван държейки собствената си глава. Юдейският цар Ирод се опитва да съблазни жената на своя брат Филип Иродиада. Йоан Кръстител става свидетел на случващото се и се обръща към него с изобличителните думи: „Ти не трябва да я имаш!“ След тези си думи той е затворен в тъмница. На рождения си ден Ирод дава пиршество и дъщерята на Иродиада, Саломе, танцува за него. След като тя приключва танца си, той ѝ се заклева, че ще ѝ даде каквото поиска. Саломе пита майка си какво да пожелае, а тя ѝ отговаря: „Главата на Йоана Кръстителя.“ За да изпълни клетвата, си Ирод дава заповед да обезглавят Йоан и да донесат главата му на тепсия на танцьорката. След като му отсичат главата, Иродиада нарежда да не я погребват заедно с тялото, тъй като се страхува от възкресението на страшния пророк. Затова заравят главата му на тайно и неизвестно място дълбоко в земята. Нейната придворна Йоана, жената на Хуза, не може да търпи главата на един Божи човек да остане на това безвестно място и тайно я откопава и я отнася в Йерусалим, където я погребва в Елеонската гора. Без да знае това, когато цар Ирод разбира, че Иисус извършва големи чудеса, се уплашил и казал: „Това е Йоан, когото аз обезглавих. Той е възкръснал от мъртвите.\" По-късно един богат човек повярвал В Христа, оставя имане и служба и се замонашва под името Инокентий. Заселва се на Елеонската гора на същото място, където е погребана главата на Йоан Кръстител. Пожелава да си иззида килия и започва да копае. Намира съд, в който има глава, за която по тайнствен начин му е явено, че е на Предтечата. По Божията промисъл тази чудотворна глава се предава от ръка на ръка до времето на благочестивата царица Теодора – майка на Михаил и жена на цар Теофил – и по времето на патриарх Игнатий е пренесена в Константинопол. Според други източници, главата на Йоан-Кръстител е погребана в църква, основана от царица Елена, майка на Константин Велики по време на поклонението ѝ по Светите земи и носеща в неговото име. Църквата „Св. Йоан Кръстител“ в Дамаск просъществувала до 635 г., когато мюсюлманите завземат града и я превръщат в джамия, известна днес като Омаядската джамия или Голямата джамия в Дамаск. Една от най-големите в света, в нея и до днес се съхранява главата на Йоан Кръстител, открита при археологически разкопки. През 2001 г. папа Йоан-Павел II посещава Дамаск и Омаядската джамия, като се покланя на светите мощи. С това става и първият папа, влязъл в джамия. В специалния отдел на музея Топ капъ в Истанбул, бившият петстотин годишен дворец на османските владетели, са изложени и няколко от най-свещените за мюсюлмани, християни и юдеи реликви. Сред тях освен вещите на пророка Мохамед, са и: стъпка на пророка Моисей, жезълът на същия велик пророк и обкована в злато и сребро ръка на свети Йоан Предтеча, който също е почитан от мохамеданите. Тялото на светеца най-вероятно се съхранява в Александрия, където още средновековни източници посочват, че то почива. Намереният скелет на мъж с липсваща глава и датиран към 1 в. потвърждават, доколкото е възможно, това твърдение. На 28 юли 2010 година в България при археологическите проучвания на средновековния манастир „Свети Йоан Кръстител“ на остров Свети Иван, близо до Созопол, в основите на най-старата му църква построена в края на IV – нач. на V в. при разчистването на основата на олтарната маса на дълбочина 0,6 m под пода е открит мраморен реликварий (мощехранителница) с форма на малък саркофаг, дълъг 18 cm и висок 14 cm. Реликварият от алабастър съдържа части от ръка, лицева част и зъб. Появяват се съобщения в медиите и репортажи, гласящи, че за някои български учени откритите мощи принадлежат на Свети Йоан Предтеча и са донесени в Созопол в 4 век от Константинопол. През юни 2012 година екип на професорите Том Хигам от Оксфордския университет и Ханес Шрьодер от университета в Копенхаген публикуват ДНК анализ, според който всички намерени частици са на един и същ човек, който е живял в Близкия изток в началото на 1 век след Хр. Мощите се съхраняват в созополската църква „Свети Cвети Кирил и Методий“.", "date": "2019.06.24", "title": "Еньовден е! Гадае се за женитба, здраве и късмет, билките имат магическа сила"}
{"url": "http://epicenter.bg/article/Georgi-Parvanov--Nyama-da-e-izlishno-partiite-da-sa-na-dieta/186386/2/0", "text": "„За пореден път се показа колко е изкривен българският политически дебат. От няколко седмици гледаме как партиите занимават хората със собствените си въпроси, а има толкова много проблеми“, заяви в студиото на БТВ президентът на България Георги Първанов.  „Няма да е излишно партиите да са малко на диета“, заяви той.  „Ние трябва да разбием обаче корпоративния вот, тежкото купуване на гласове, което е под масата. Големите пари не идват от субсидиите и се въртят под рафта и те определят вота. Всичко е договорено и реализирано под рафта“, каза Първанов.   По думите му е твърде вероятно да се случи сделаката за F16, след като американците го искат. Според Първанов тези милиарди трябва да се инвестират в икономиката, в дребния и средния бизнес. Не да се хвърлят за заплати и пенсии, което, по думите му, също е изливане на вода в пясък. Изтребителите може да изчакат. Нека се започне от сухопътните войски - изпращаме нашите войници на мисии, където те не са добре обезпечени. Ще си платим и ще инвестираме в американската икономика, не в нашата.  Към днешна дата \"Белене\" трябваше да работи, да произвежда ток и да не мислим дали ще има нарастване на цените или спиране на тока. Всичко това зависи от преговирите. Трябва да се реализира проекта, без значение с какво участие – китайско или френско. Цената на тока е висок заради „американските Марици“.    „Левицата е в криза и това трябва да си го кажем. В криза е парламентарната опозиция и другите леви формации. Трябва консолидация не само на левицата, но на цялата опозиция“, заяви Георги Първанов.  Според него е необходимо обединение на левицата за София. Той предположи, че по места контакти ще има.   На въпрос може ли да има обенение зад личността на Мая Манолова, Първанов отговори, че трябва партиите да внимават да не я задушат и да действат предпазливо. \"Мая Манолова може да бъде добър кмет на София\", заключи той.  ", "date": "2019.06.24", "title": "Георги Първанов: Няма да е излишно партиите да са на диета"}
{"url": "http://epicenter.bg/article/Karayancheva/186394/2/0", "text": "Българска парламентарна делегация, начело с председателя на Народното събрание Цвета Караянчева, заминава на тридневна официална визита в Москва. Посещението е по покана на председателя на Съвета на федерацията Валентина Матвиенко.   В делегацията са включени съпредседателите на Групата за приятелство България – Русия в Народното събрание Красимир Велчев и Антон Кутев, заместник-председателят Волен Сидеров и членовете Диана Саватева, Боряна Георгиева и Ахмед Ахмедов.  Тази вечер депутатите ще се срещнат в посолството ни в Москва в представители на българската общност. Утре започва официалната част от посещението с полагане на венци пред Могилата на незнайния воин край стените на Кремъл.  Програмата предвижда срещи на Цвета Караянчева с руския министър на външните работи Сергей Лавров, с председателя на Съвета на федерацията Валентина Матвиенко и с председателя на Държавната дума Вячеслав Володин. ", "date": "2019.06.24", "title": "Караянчева заминава за Москва, среща се с Лавров"}
{"url": "http://epicenter.bg/article/Hristina-Vucheva--Noviyat-dalg-na-Balgariya-ne-tryabva-da-se-harchi-za-iztrebiteli/186399/2/0", "text": "\"България трябва да настоява да плати изтребителите Ф-16 при доставката им.\"  Това каза пред БНР финансистът проф. Христина Вучева, бивш служебен вицепремиер.  В предаването „Преди всички“ по „Хоризонт“ тя добави, че поемането на нов дълг с цел плащане на бойната техника няма да дестабилизира държавната хазна или да възпрепятства пътя ни към еврозоната, но ще забави преодоляването на бедността.  „Ако похарчите тези пари вътре в страната, това би имало изключително значение за нашето развитие, стабилизиране. Ако ги дадете навън за самолети, това са загубени пари“.  ", "date": "2019.06.24", "title": "Христина Вучева: Новият дълг на България не трябва да се харчи за изтребители"}
{"url": "http://epicenter.bg/article/Radev-v-Zheneva--Zashtitata-na-choveshkite-prava-e-nepostizhima-bez-dalgotraen-mir-i-ustoychivo-razvitie/186401/2/0", "text": "България ще продължи да бъде част от усилията на ООН за засилване на международната солидарност за постигане на устойчив глобален подход и превенция в защита на човешките права. Това заяви президентът Румен Радев в изказването си пред Съвета на ООН по правата на човека.  В Женева се провежда 41-ата сесия на международния орган, където българският държавен глава е на посещение.   Това е първото участие на български президент в  Съвета по правата на човека на ООН. От тази година страната ни е пълноправен член на Съвета по правата на човека за периода до 2021 година. Това се случва за пръв път от създаването на международния орган. В изказването си пред участниците в 41-ата сесия президентът Румен Радев изтъкна, че България отдава особено значение за утвърждаване на превантивната роля на Съвета по правата на човека и за повишаване на неговата ефективност.  „Нашата страна за пръв път е член на Съвета по правата на човека и допринася за укрепване на целостта и независимостта на Службата на върховния комисар“, заяви Румен Радев.  Повече от седем десетилетия след създаването на ООН основна ценност на организацията остава международното сътрудничество за зачитане на човешките права и основните свободи, отбеляза президентът.  По думите му, адекватните и навременни действия в тази насока затвърждават легитимността и доверието към дейността на световната организация. Защитата на човешките права не може да се осигури без дълготраен мир и устойчиво развитие, подчерта още държавният глава и апелира за засилване на свързаността и сътрудничеството между органите и агенциите в системата на ООН в тази насока.   Президентът потвърди ангажимента на България да провежда националните политики в областта на защитата на човешките права, както и да участва в регионалните и международни органи като Съвета, за постигането на тази висша за ООН цел. Като основополагащи ценности на демокрацията държавният глава открои толерантността и разбирателството като ключови фактори за защитата на човешките права.  В изказването си президентът припомни и историческия принос на страната ни със спасяването през 1943 г. на всички 50 000 български евреи. Пълноправното членство на България в Международния алианс за възпоменание на Холокоста е признание за нашата категорична реакция срещу нарастващия антисемитизъм, ксенофобия и езика на омразата. Пред участниците във форума Румен Радев открои климатичните промени като сериозно предизвикателство и пречка в много държави за упражняване на основни човешки права.  „В съответствие със своите задължения по Парижкото споразумение България прие Национален план за действие по изменение на климата, който регламентира конкретните мерки за намаляване емисиите за вредни парникови газове“, посочи президентът.   Държавният глава заяви и готовността на страната ни активно да участва в дебатите за влиянието на новите дигитални технологии, в т.ч. на изкуствения интелект, върху човешките права. Като първостепенен приоритет за България президентът посочи защитата на правата на децата, като припомни, че на предишната сесия на Съвета България е стартирала различни инициативи за приобщаване на повече деца с увреждания към образователната система. България насърчава участието на младежите във всички сфери на обществено-политическия живот, посочи Румен Радев.  Държавният глава изтъкна и напредъка на страната ни по темата за равенството на половете. Румен Радев даде пример със сектора на информационните технологии, където България е на първо място в ЕС по брой на заетите в тази сфера жени (27,7 на сто при среден процент в ЕС 16) и на първо място по дела на жените-експерти в областта на информационните технологии с близо 30%, при 16% за ЕС.   Румен Радев напправи изказването си на английски.", "date": "2019.06.24", "title": "Радев в Женева: Защитата на човешките права е непостижима без дълготраен мир и устойчиво развитие"}
{"url": "http://epicenter.bg/article/Borisov-obsadi-s-predsedatelya-na-rumanskata-Natsionalna-liberalna-partiya-vazmozhnosti-za-satrudnichestv/186423/2/0", "text": "Необходимо е да се задълбочи партньорството на всички нива между ГЕРБ и сестринската й партия от ЕНП в Румъния - Национална либерална партия (НЛП). Около това мнение се обединиха председателите на двете партии Бойко Борисов и Людовик Орбан. Това съобщиха от пресцентъра на ПП ГЕРБ. Двамата се срещнаха в София, като Орбан бе придружаван от зам.-председателя на НЛП Влад Ништор. Людовик Орбан е в България по покана на председателя на ГЕРБ Бойко Борисов. В рамките на срещаха Борисов и Орбан изтъкнаха нуждата от надграждане на вече съществуващия инфраструктурен капацитет не само в двете държави, но и на Балканите. Според тях по-добрите транспортни връзки биха донесли редица удобства на гражданите, но също така и биха дали тласък на културния обмен и туризма в региона.   Председателите на ГЕРБ и НЛП бяха категорични, че развитата инфраструктура в България, Румъния и другите балкански страни ще направи нашия регион много по-конкурентноспособен и атрактивен за чуждестранните инвеститори. По време на разговора председателят на ГЕРБ Бойко Борисов и неговият румънски колега обсъдиха необходимостта от реализирането на различни проекти от сферата на регионалното развитие от двете страни на Дунав. Бе подчертано, че трябва да се засили и диалогът между представителите в местната власт на ГЕРБ и НЛП в България и Румъния. Двамата коментираха и предстоящия избор на председатели на европейските институции и течащите в момента консултации. В тази връзка Людовик Орбан поздрави председателя на ГЕРБ и министър-председател на България Бойко Борисов за отличния резултат на партията на европейските избори. Орбан използва възможността да честити на Борисов 60-годишния му юбилей и предаде специалните поздрави на румънския президент Клаус Йоханис – също роден на 13 юни 1959 г. Председателят на Национална либерална партия дори зарадва българския премиер с футболна топка с автограф от живата легенда на румънския футбол Георге Хаджи. Работното посещение на Людовик Орбан продължава със срещи с административния секретар на ГЕРБ Цветомир Паунов, както и с представители на ръководството на Групата на ГЕРБ в СОС.", "date": "2019.06.24", "title": "Борисов и Людовик Орбан: По-добрите транспортни връзки ще донесат редица удобства на гражданите"}
{"url": "http://epicenter.bg/article/Sruti-se-135-metroviyat-komin-v-TETs--quot-Maritsa-iztok-2-quot-/186425/2/0", "text": "Паднал е частично 135-метровият комин на сероочистващата инсталация в държавната ТЕЦ \"Марица-изток 2\", откъдето се смята, че реално е тръгнал огънят, предаде БНР.  Пожарът избухна по-рано днес. Той е овладян. На място остават екипите на 12 пожарни, а тлеещи огнища се обливат с вода. Няма пострадали и ранени хора, заявиха от централата.  \"Около 10.30 часа получихме съобщение за запалена инсталация за сероочистка в ТЕЦ \"Марица-изток 2\". На място имаме вече около 12 екипа, които работят. Засега най-важното е, че нямаме загинали и пострадали. На този етап няма опасност от замърсяване на въздуха. В тази връзка има изпратени екипи, които да измерят чистотата на въздуха\". Така обясни пред радиото комисар Тошко Бързилов от \"Пожарна безопасност\".  В предаването \"12+3\" по програма \"Хоризонт\" директорът на ГД \"Пожарна и аварийна безопасност\" гл. комисар Николай Николов поясни, че поне още няколко часа ще продължи гасенето на пламъците. Производството на централата не е застрашено.  Като предполагаема причина комисар Николов посочи запалване на гума в резултат от ремонтни дейности.  ", "date": "2019.06.24", "title": "Срути се 135-метровият комин в ТЕЦ \"Марица-изток 2\""}
{"url": "http://epicenter.bg/article/44-dushi-sa-zadarzhani-vchera-zaradi-sbivane-v-romskata-mahala-v-selo-Rozino/186384/3/0", "text": "44 души са задържани вчера заради сбиване в ромската махала в село Розино. Това каза по време на брифинг старши комисар Атанас Илков, директор на ОДМВР-Пловдив, във връзка с масовия бой в село Розино, предаде репортер на Агенция „Фокус“. „Във вчерашния ден около 16.30 часа получихме втори сигнал за сбиване в ромската махала в село Розино. Непосредствено след получаване на сигнала веднага бяха насочени полицейските екипи. В това число и специализираните полицейски сили“, обясни той.   „След пристигане на място обстановката беше овладяна. Непосредствено след това всички с наши действия бяха установени и задържани 44 лица, които пряко са участвали в инцидента. При него няма пострадали хора има само имуществени вреди“, уточни той. По думите му опасност за хората не е имало. „Ситуацията беше овладяна много бързо. Сбиването започна в събота в следобедните часове, при което скандал беше прераснал в масово сбиване. На телефон 112 получихме такъв сигнал. Чули са се изстрели. Имало е пострадали хора. Това е вражда между два рода, която в годините назад има подобни ситуации“, каза още той. Старши комисар Илков поясни, че в събота и неделя са извършени множествено процесуално следствени действия в селото, при които са иззети три незаконни ловни пушки и два газови пистолета. Предстои да бъде внесено обвинение на лицата.   ", "date": "2019.06.24", "title": "44 души са задържани вчера заради сбиване в ромската махала в село Розино"}
{"url": "http://epicenter.bg/article/277-mln--lv--sa-predvideni-za-uvelichavane-na-pensiite/186390/4/0", "text": "Над 2 130 000 пенсионери ще получат увеличение с 5,7% на пенсиите си от 1 юли 2019 г. Промяната е в изпълнение на предвиденото в Кодекса за социално осигуряване увеличение на всички пенсионни плащания, отпуснати с начална дата до 31 декември 2018 г.  Увеличение със същия процент от 1 юли ще има и при пенсиите, приравнени на минималния размер за съответния вид пенсия, включително и за отпуснатите през 2019 г. Така, независимо от датата на отпускането, минималната пенсия за осигурителен стаж и възраст ще нарасне от 207,60 на 219,43 лв., а социалната пенсия за старост ще се увеличи от 125,58 на 132,74 лв. Нови ще са и минималните размери на останалите пенсии за трудова дейност, както и несвързани с трудова дейност, които се определят в процент от посочените минимални размери.  За тези увеличения са заложени общо 277 милиона лева допълнителни разходи за пенсии спрямо Закона за бюджета на ДОО за миналата година.  Вследствие на предвиденото повишаване на максималния размер на получаваните една или повече пенсии на 1200 лв. от 1 юли, около 43 000 пенсионери, чиито изплащани размери на пенсиите в момента са ограничени на 910 лв., ще започнат да получават техните действителни размери. Пенсиите на 26 000 пенсионери ще продължат да са ограничени на новия по-висок „таван“. В резултат на увеличението се очаква средният размер на пенсията на един пенсионер у нас през 2019 г. да достигне 386,27 лв.  За новите размери на пенсиите няма да бъдат изпращани разпореждания на лицата. Те ще могат да се информират за тях чрез електронната „Справка за издадени пенсионни разпореждания по ЕГН и ПИК“ на интернет страницата на Националния осигурителен институт (НОИ) или като заявят безплатното получаване на екземпляр от разпореждането в съответното териториално поделение на института.  Изплащането на пенсиите за месец юли 2019 г. от НОИ ще започне на 8 юли (понеделник) и ще приключи на 22 юли (понеделник). Изплащането на сумите чрез пощенските станции ще бъде извършено съобразно изготвен график, който ще бъде предварително обявен във всяка една от тях. Преводите на юлските пенсии по сметките на пенсионерите, които получават парите си по банков път, ще бъдат извършени на 8 юли 2019 г. ", "date": "2019.06.24", "title": "277 млн. лв. са предвидени за увеличаване на пенсиите"}
{"url": "http://epicenter.bg/article/Vsyako-sledvashto-lyato-shte-bade-oshte-po-goreshto/186391/11/0", "text": "На различни места по света всяко следващо лято ще бъде още по-горещо от предното и ще бие предишни температурни рекорди. Причината са климатичните промени, сочи ново ви. проучване, публикувано от “Нейчър клаймът чейндж”.  Учените са проиграли 22 климатични модела, за да разберат какво точно ще се случи. Според данните до края на XXI в. температурите през лятото ще бъдат по-екстремни от всички други до момента.  “Това ще натовари цели екосистеми и общества, които няма да могат да се справят”, пише в проучването.  Климатичните модели сочат, че температурите ще бъдат още по-високи на около 58% от планетата ни. Най-драматични ще бъдат за развиващите се страни и малки остро Според данните около 67% от развиващите се страни ще изпитат още по-високи температури през лятото, като всяка година ще се увеличават.  Вече сме свидетели на глобалното затопляне, макар то да не е еднакво за цялата планета. От 1901 г. насам температурата на земната повърхност ще е увеличила с около 0,7-0,9 градуса по Целзий за около век. Температурата се е увеличила двойно от 1975 година насам, като най-големите температурни рекорди са след 1998 г.  Повишаването на температурите ще повлияе и на здравето ни, информира БТВ. Горещините ще бъдат смъртоносни и ще доведат до инфаркти, астматични пристъпи и проблеми с бъбреците.  Високите температури могат да доведат и до още по-голямо замърсяване на въздуха, както и недостиг на вода и загуба на реколта.  През 2014 г. Световната здравна организация направи оценка, според която около 250 хил. души ще умрат между 2030 и 2050 г. заради климатичните промени. Според новите проучвания тези числа са “консервативни” и жертвите ще бъдат много повече. ", "date": "2019.06.24", "title": "Всяко следващо лято ще бъде още по-горещо"}
{"url": "http://epicenter.bg/article/Dni-na-kitayskata-kultura-v-Sofiya-shte-predstavyat-krasotata-na-Iztoka/186403/6/0", "text": "Н.Пр. Дун Сяодзюн, извънреден и пълномощен посланик на КНР в България,  зам.министърът на културата г-жа Амелия Гешева и представител на ръководството на Столичната община ще открият  Дните на китайската култура в София      Изложените експонати са от Музея на една от най-красивите китайски провинции и разкриват хилядолетната история и необятната дълбочина на китайската култура, изразяваща аристократичния и изтънчен живот на юг от река. Яндзъ.Музеят на провинция Джъдзян е основан през 1929 г.и има ранг на национален музей, със застроена площ   над 40 000 кв. м.Класиран е на 15-то място в световната класация на музеите.   Малко по-късно същия ден, в Театър „Азарян” на НДК ще бъде представен спектакъл на известния  под надслов    По същото време, във  на залата, ще бъде подредена фотоизложба на туристичеките забележителности на провинцията, известна като „    В рамките на Дните на китайската култура,     ще бъдат организирани и  :  .      ", "date": "2019.06.24", "title": "Дни на китайската култура в София ще представят красотата на Изтока"}
{"url": "http://epicenter.bg/article/Imamoglu-gotov-da-raboti--quot-v-harmoniya-quot--s-Erdogan/186382/7/0", "text": "Новоизбраният кмет на Истанбул Екрем Имамоглу изрази готовност да работи \"в хармония\" с президента на Турция Реджеп Тайип Ердоган за решаване на проблемите на града, предава Фокус, цитирайки AFP.  \"Г-н президент, готов съм да работя в хармония с Вас. Оттук отправям молбата си да се срещна с Вас в най-кратки срокове\", заяви опозиционният кандидат Имамоглу, след като спечели решителна победа над кандидата на Ердоган в кметските избори - Бинали Йълдъръм.   По традиция \"речта от балкона\" бе запазена марка на Ердоган след избори, а и референдуми, защото винаги печелеше, и така президентът говореше пред хиляди привърженици, дошли да го чуят.   В първите часове след резултатите нямаше подобна реч, но Имамоглу събра в района на Бейликдюзю хиляди привърженици. \"Край на партийните разделения. Сега има заслуги и морал. Сега има правила, закон, правосъдие,\" каза той.\"  Фигурата на Имамоглу успя да обедини кемалисти и кюрди с религиозните турци, част от електората на Ердоган, по начин, по който учителят Мухарем Индже не успя на миналогодишните парламентарни избори.  Хиляди привърженици чуха и речта на Имамоглу в изборната нощ в Бейликдюзю, Истанбул.  За него обаче трудното предстои. Според цитирания от \"Блумбърг\" професор по социални науки в университета \"Сабанджъ\" начинът, по който Имамоглу се справи на поста, ще \"определи дали може да е съперник (на президентските избори) през 2023 г.\"  Новият кмет на Истанбул набра популярност, след като загуби спечеления на 31 март пост след само 18 дни на него. На Ердоган не помогнаха и обвиненията, отправяни от него и партията му към опонента - че е подкрепян от обвинявания за опита за преврат преди три години духовник Фетхуллах Гюлен или че е \"грък\" (защото е от Трабзон).  Снощи в първия си коментар на резултатите в \"Туитър\" Ердоган даде заявка, че може да не иска нови избори преди юни 2023 г., когато трябва да са следващите. Той застъпи същата теза и след местния вот на 31 март, когато каза, че за Турция е по-добре да има четири години стабилност без избори, които да нагнетяват напрежението. Това мнение изрази в съобщение, цитирано от \"Ройтерс\" и лидерът на националистическите съюзници на ПСР, Девлет Бахчели.  Може обаче да се стигне до извънредни президентски избори, ако Ердоган иска да спре възхода на Имамоглу, смята Мурат Гезиджи, който оглавява социологическата агенция, носеща неговата фамилия. Според него има и друг възможен сценарий - създаване на \"политически хаос\" в ПСР, който може да \"доведе до формирането на нови партии\" и изборите да се насрочат за по-късно тази година или рано догодина.  И според Би Би Си случващото се ще ускори разцеплението в ПСР и сега ще се говори повече за времето след Ердоган. \"Той ще подчертава, че е на власт в непосредствено бъдеще - няма насрочени избори за преди 2023 г., но мнозина ще ги очакват по-рано,\" пише кореспондентът на британската обществена медия Марк Лоуън часове след вота.  Същевременно възходът на Имамоглу, ако остане на поста, не е гарантиран. Турски журналисти обръщат внимание, че вотът бе само за кмет на община Истанбул и това не променя с нищо победата на ПСР на изборите за общински съветници, където те имат мнозинство в града. Съветът би могъл да блокира планове на Имамоглу, както вече направи с предложения за намалени сметки по време на краткия му мандат през април. След като отхвърли идеята му, само ден по-късно мнозинството на ПСР я предложи само, обяви я за своя и я прокара с гласовете си.  Ердоган разбира това и вече е припомнял, че мнозинството е ключово по въпроси като годишния бюджет. Мнението си за това какъв ще е Имамоглу като кмет той обобщи с думите: \"Ще е като украса на витрина.\"  Не е ясно кога Висшият изборен съвет ще огласи окончателно официалните резултати от безпрецедентния вот в Истанбул. Две агенции – АНКА и Анадолската, придобиха правото да съобщават първи резултатите, макар и неофициалните, а медиите лавинообразно ги публикуваха в сайтовете си. Но както винаги по избори в Турция, малко преди да приключи обработването на резултатите от всички урни, публикуването зацикли.   Така според досега известните числа разликата между Имамоглу и фаворита на Ердоган Йълдъръм е 800 242 гласа от обработени 96,07 протоколи, съобщи АНКА. Социалдемократът Имамоглу печели 54,30% подкрепа, а Йълдъръм от управляващата партия 44,79%.   Анадолската агенция съобщи за 99, 19% проверени протоколи и разлика между главните опоненти от 773 449 гласа. За Имамоглу са гласували 4 688 628 избиратели, за Йълдъръм 3 915 179.", "date": "2019.06.24", "title": "Имамоглу готов да работи \"в хармония\" с Ердоган. Заплаха ли е новият кмет на Истанбул за президента?"}
{"url": "http://epicenter.bg/article/Bezpretsedentna-sreshta-mezhdu-SASht--Rusiya-i-Izrael-v-Yerusalim-zaradi-Iran/186389/7/0", "text": "Съветниците по националната сигурност на Израел, САЩ и Русия се срещат днес и утре в Йерусалим, като основна тема се очаква да бъде Близкият изток и най-вече Иран, който враждува с Израел и САЩ, съобщават световните осведомителни агенции, цитирани от Блиц.бг.   Конференцията ще се състои в момент на изостряне на конфликта между САЩ и Иран. Израелският премиер Бенямин Нетаняху нарече срещата \"историческа и безпрецедентна\" и каза, че тя е много важна за гарантиране на сигурността на Близкия изток \"в тези неспокойни времена\". В двустранните и тристранни разговори ще участват съветникът на американския президент по въпросите на националната сигурност Джон Болтън, шефът на израелския Съвет за национална сигурност Меир Бен Шабат и секретарят на руския Съвет за национална сигурност Николай Патрушев.   Говорителят на Кремъл Дмитрий Песков заяви в навечерието на срещата, че Патрушев, Болтън и Бен Шабат ще обсъдят ситуацията в Близкия Изток като цяло, а също така всякакви други въпроси, които сметнат за необходими. Болтън, който вече е в Израел и се срещна в неделя с премиера Нетаняху, заяви, че с нетърпение очаква срещата с Патрушев, за да обсъди с него въпросите за регионалната безопасност. Според израелската радиостанция \"Кан\", Болтън е напомнил думите на президента на САЩ Доналд Тръмп, че американската армия е готова за действия в района.  ", "date": "2019.06.24", "title": "Безпрецедентна среща между САЩ, Русия и Израел в Йерусалим заради Иран"}
{"url": "http://epicenter.bg/article/Megan-Markal-e-nosila-bizhuta-za-600-000-liri--otkakto-se-omazhi-za-Hari/186404/10/84", "text": "Във Великобритания изчислиха колко струват бижутата на Меган Маркъл. Откакто се омъжи в кралското семейство, американката е била на обществени места с бижута за над 600 000 британски лири. Повод за изчисленията стана пръстен с диамант за над 4 000 лири, с който Меган се появи напоследък. Смята се, че съпругът й принц Хари е подарил пръстена по случай годишнината от сватбата. На едно от събитията Меган Маркъл се появи с цели 4 златни пръстена. На друго носеше 3 златни гривни. Според таблоидите, бившата актриса много обича бижута, като не всички са много скъпи. Впечтляващ е броят им обаче. Меган имала седем огърлици, 23 гривни, 26 пръстена и 35 чифта обеци или общо над 90 различни ювелирни изделия.   Източник: Нова.тв", "date": "2019.06.24", "title": "Меган Маркъл е носила бижута за 600 000 лири, откакто се омъжи за Хари"}
{"url": "http://epicenter.bg/article/Zapochvat-Petrovite-posti--Nay-strog-post-se-spazva-v-denya-predi-praznika--28-yuni/186438/9/25", "text": "Близо 2 месеца след като приключи Великият пост и една седмица след Петдесетница, отново православният свят навлиза в нов постен период – Петровите пости. Наречени са още „Апостолски“.  Заговезни са църковни празници, отбелязвани в деня преди началото на период на пости. В годината има Месни заговезни и Сирни заговезни – преди започване и в началото на Великите (Великденски) пости.  Петровият пост е установен за подражание на апостолите, които постели, когато се готвели за проповедническа дейност, а също и заради особена почит към светите първовърховни апостоли Петър и Павел.   Постът продължава до края на вечерното богослужение преди Петровден (който е винаги на 29 юни), но ако този ден се падне в сряда или петък постният период се регулира съобразно с това.  Режимът на Петровия пост е облекчен – пости се от яйца, млечни продукти и месо, но в дните различни от сряда и петък се разрешава риба.   но ако се случи в събота или неделя, строгостта на поста се облекчава и в този ден се разрешава олио и вино.   Макар и кратки, по време на тяхната продължителност има други християнски празници. Например,", "date": "2019.06.24", "title": "Започват Петровите пости! Най-строг пост се спазва в деня преди празника, 28 юни"}
{"url": "http://epicenter.bg/article/Britanska-mediya--Keyt-Midaltan-e-bremenna-s-chetvarto-dete-/186445/10/100", "text": "Херцогинята на Кеймбридж Кейт Мидълтън е бременна, написа британският таблоид Дейли експрес.  Според жълтото издание съпругата на втория в престолонаследието на британската корона Принц Уилям е чакала четвърто си дете. Медията в обширен репортаж от традиционните конни надбягвания в град Аскът (на около 40 километра от Лондон) написа, че Мидълтън се е появила с чантичка. Тя с помощта на аксесоара се е опитвала да прикрие леко подуто коремче. Освен това херцогинята е била и малко разсеяна, но излъчвала щастие. \"Такова поведение е типично за много жени, които очакват рожба\", коментирала е авторката на материала.  От Бъкингамския дворец не са съобщили официално дали снахата на Елизабет II е бременна.", "date": "2019.06.24", "title": "Британска медия: Кейт Мидълтън е бременна с четвърто дете (Снимки)"}
{"url": "http://epicenter.bg/article/Rumen-Radev-shte-uchastva-v-41-ata-sesiya-na-Saveta-na-OON-po-pravata-na-choveka/186381/2/0", "text": "Президентът Румен Радев ще бъде днес и утре на посещение в Швейцария, където ще участва в 41-aта сесия на Съвета на ООН по правата на човека в Женева.  От тази година страната ни е член на Съвета по правата на човека за периода до 2021 година. Това се случва за пръв път от създаването на междуправителствения орган и след гласуване миналата година в рамките на 73-ата сесия на Общото събрание на ООН в Ню Йорк.  В сградата на ООН в Женева президентът Румен Радев днес ще направи изказване пред Съвета по правата на човека. По-късно ще проведе срещи с Върховния комисар по правата на човека Мишел Бачелет, генералния директор на Службата на ООН в Женева Михаел Мьолер, генералните директори на Световната здравна организация и Световната търговска организация - Тедрос Гебрейесус и Роберту Азеведу.  Президентът ще се срещне и с представители на българската общност в Женева. В кантон Женева живеят близо 1000 наши сънародници.  Утре президентът Радев ще посети Европейската организация за ядрени изследвания - ЦЕРН и ще разговаря с българи, които работят в организацията. Над 13 000 учени от 97 държави от цял свят провеждат научни изследвания в ЦЕРН, а общо над 100 български специалисти сътрудничат с организацията.  ", "date": "2019.06.24", "title": "Румен Радев ще участва в 41-ата сесия на Съвета на ООН по правата на човека"}
{"url": "http://epicenter.bg/article/Dzhambazki-kam-Severna-Makedoniya--Falshifikatsiyata-na-istoriyata-tryabva-da-bade-prekratena/186385/2/0", "text": "Историческите извори показват истината за историята. Гоце Делчев е роден в България, учил е в българско училище, самоопределял се като българин. Сам е писал, че е българин. Никой не може да се обявява за някого, той може само да се самоопределя. Това заяви в сутрешния блок на БНТ зам.-председателят на ВМРО и евродепутат Ангел Джамбазки.  \"Македония не е Северна, Южна, долна или горна. Само заради историческите обстоятелства не живеем на една територия\", категоричен бе той.  \"Подкрепихме Северна Македония за членство в НАТО и ЕС. Ние имаме полза от това те да са в Европейския съюз\", коментира Джамбазки.  \"Пендаровски направи една добра стъпка. Трябва да го поздравим за това\", разкри още евродепутатът.  \"Фалшификацията на историята трябва да бъде прекратена. Всичко е в ръцете на българското правителство от днес нататък. Ние подкрепяме нашите братя, но не за сметка на българската история\", завърши Ангел Джамбазки. ", "date": "2019.06.24", "title": "Джамбазки към Северна Македония: Фалшификацията на историята трябва да бъде прекратена"}
{"url": "http://epicenter.bg/article/Desislava-Atanasova--Ot-BSP-idvat-pazarlatsite-za-partiynata-subsidiya/186387/2/0", "text": "Според Десислава Атанасова, депутат от ГЕРБ, пазарлъците по партийната субсидия идвали от БСП. Тя бе гост в предаването \"Тази сутрин\" по БТВ.   Атанасова отговори на въпроси защо в петък е отложено гласуването на новия размер на партийните субсидии. Десислава Атанасова заяви, че не е бил готов докладът на бюджетната комисия. Относно предложението на ДПС, Атанасова заяви, че е имало едно такова, какъвто е редът и то е било субсидията да бъде 0 лв. и да се разреши финансирането на партиите от външни лица.   Тази седмица се очаква Комисията по бюджет и финанси да завърши доклада си относно намаляването на партийните субсидии и промените да бъдат гласувани на второ четене в Народното събрание, заяви Атанасова.  „ДПС има внесено едно предложение – 0 лв. субсидия и отворено финансиране от физически и юридически лица. Това предложение е получило одобрение в Комисията по бюджет и финанси. ГЕРБ държи на своето предложение за субсидия от 1 лв.”, заяви тя.  Атанасова каза, че политическите сили се „пазарят” за партийното финансиране. „ДПС и БСП променят през ден позицията си. В нашата позиция няма да има промяна и се надявам законодателната промяна да стане факт тази седмица”, допълни тя.    „Странно е, че ставаме свидетели на пазарлъци в момента. Те идват от страна на БСП“, каза още Атанасова.   Коментира в студиото и предложението за вдигане на глобите за кучета без намордник.  Тя заяви, че в София например хората масово спазват правилата за домашните си любимци.  „В Германия и Италия има сериозни санкции срещу агресивни породи“, съобщи тя и поясни, че в Италия, ако се отглежда подобна порода, собственикът трябва да премине първо на специално обучение.  Тя заяви, че проблем има и с изоставените кучета по селата.  По думите на Атанасова предложението за новите по-високи глоби за агресивните кучета са и вид превенция и когато ги има хората ще се съобразят с тях.  „Недобросъвестните стопани трябва да бъдат във фокуса на този дебат, защото в парковете хората спазват правилата – те разхождат кучетата си с повод”, каза Атанасова.  В момента глобата за подобно нарушение е 100 лв. От ГЕРБ предлагат санкцията за разхождане на агресивно куче без намордник да стане 1000 лв., а за животно над 5 кг – 300 лв. Това става на фона на зачестилите нападения на кучета над хора.  „Очевидно е, че тези глоби в момента не дават резултат да се спазва законодателството. Ако в урбанизираните територии създадем някаква регулация, то в малките села има глутници кучета, които са изоставени още като новородени. Те се превръщат в агресивни, тях никой не ги е чипирал, обезпаразитил”, заяви депутатът.  Атанасова заяви, че при причиняване на телесна повреда или смърт от куче – собственикът носи наказателна отговорност. Тя каза още, че по-високите глоби целят да дисциплинират гражданите.  ", "date": "2019.06.24", "title": "Десислава Атанасова: От БСП идват пазарлъците за партийната субсидия"}
{"url": "http://epicenter.bg/article/Valeri-Simeonov--Pri-otkaz-za-namalyavane-na-zvuka--zavedenieto-se-zatvarya-za-3-dni/186388/2/0", "text": "Намаляването на партийните субсидии на 1 лев на глас е инфантивно надпреварване между ГЕРБ и опозицията. Не бива партиите да бъдат като коне-състезатели на хиподрум. Това заплашва да деанонсира коалиционното споразумение. Това заяви лидерът на НФСБ Валери Симеонов.   Той коментира и новите промени в закона за шума по морето в сутрешния блок на Нова телевизия.  По думите му, в тъмната част на денонощието и в периода около 16:00 часа след обяд, провомощията са само в ръцете на полицията. Законът е правен три години и половина и добре е обмислен и ще бъде прилаган добре и в случаите на циганските сватби, каза Симеонов.  Политицията е тази, която ще установява наличието на озвучаване. РЗИ е службата с измервателните уреди за шум, но те работят до 17:00 часа. За да извършват нощни проверки трябваше да има специални заповеди, това вече не е нужно.  При подаден сигнал на телефона 112, полицейският патрул идва и издава писмено разпореждане за прекратяване на озвучаването. Телефон 112 е добре действаща система. Ако нарушителите откажат да изключат звука, тогава полицейският служител затваря заведението до 3 дни. Няма отлагане на мярката, тъй като подалият жалбата има право да получи тишина в деня на подаване на сигнала. При повторно нарушение заведение се затваря за 14 дена.  В момента в България се изсипват най-ниско платежоспособните туристи, допълни той.  ", "date": "2019.06.24", "title": "Валери Симеонов: Намаляването на 1 лев е инфантилно надпреварване"}
{"url": "http://epicenter.bg/article/Zhalt-kod-za-valezhi-i-buri-v-19-oblasti/186397/2/0", "text": "Жълт код за обилни валежи и гръмотевични бури е обявен днес в 19 области - цяла Централна и Западна България от Националния институт по метеорология и хидрология при БАН (НИМХ).   На места се очакват до 35 литра дъжд на квадратен метър. Ще има и условия за градушки.   Още в неделя вечерта и през нощта премина студен атмосферен фронт над страната. Температурите паднаха и максималните стойности в страната вече са между 26 и 30, докато в неделя бяха между 33 и 36 градуса.   Днес времето е динамично и неустойчиво. В някои райони на Централна България - в Дунавската равнина, Предбалкана и Стара планина ще паднат около и над 30 литра на квадратен метър дъжд за денонощието.   Заради обилните дъждове има опасност от поройни наводнения в понеделник. Ниво \"Тревога\" в следващите 48 часа е в сила за река Тунджа около язовир Копринка. Под наблюдение са още реките Тимок, горното течение на Огоста и старопланинските притоци на Искър в Северозападна България. В Централна България - река Вит около Тетевен, долното течение на Осъм, реките Янтра и Росица. На Югозапад под риск са реките Исток (приток на Места) и Градевска (приток на Струма).   По Черноморието в първия ден на седмицата ще бъде предимно слънчево с временни увеличения на облачността. На места в северните райони след обяд ще превали. Максимални температури 29°-32°, на морската вода - 25-27°. Вълнението на морето ще бъде 1-2 бала.   Над планините ще се развива купесто-дъждовна облачност, ще има валежи, придружени с гръмотевици. Ще духа слаб до умерен вятър от източната четвърт. Максимална температура на 1200 метра около 22°, на 2000 метра – около 15°.   И във вторник ще има краткотрайни валежи и гръмотевични бури, на места ще са интензивни, възможни са и градушки.   И в сряда ще има валежи, на повече места в Стара планина и Южна България. На север валежите ще спрат. Дневните температури в по-голямата част от страната ще са между 27° и 32°.   В четвъртък ще бъде предимно слънчево, с купеста облачност в следобедните часове, без валежи. Температурите ще се повишат.", "date": "2019.06.24", "title": "Жълт код за валежи и бури в 19 области"}
{"url": "http://epicenter.bg/article/Kiril-Ananiev-tragva-na-obikolka-iz-obshtinskite-i-oblastnite-bolnitsi/186410/2/0", "text": "Министърът на здравеопазването Кирил Ананиев от днес стартира обиколка на областните болници. Целта е представянето на методиката за формиране на заплатите в общинските и областните здравни заведения.  „Ще се информираме как работи методиката и как постигаме своите цели. В момента областните и общинските болници имат своя ресурс, който по различни пътища са получили, включително и от правителството и Наредба № 3, така че ще проиграем с всяка болница как методиката спомага да увеличение на работната заплата на медицинския персонал и какви проблеми биха имали при структурирането на тези разходи.  Методиката няма задължителен характер, но вътре има няколко основни неща, които спомагат за разпределяне на правилните съотношения. Методиката помага какво да бъде съотношението между фелдшер, медицинска сестра и лекар. Ако приемем, че един фелдшер има коефициент 1, 1,7 е за професионалистите по здравни грижи , а 2,2 е за лекар“, заяви министърът.  „Всяка една болница, разбира се, има своите вътрешни правила“, каза той, предаде репортер на Novini.bg.  „Ръководителите на болниците сами осъзнават, че трябва да се търси баланс при възнагражденията“, заяви министър Ананиев.  „Медицински надзор все още извършва проверка по случая „Мария“ и се очаква да има резултати към средата на седмицата“, информира още Кирил Ананиев.", "date": "2019.06.24", "title": "Кирил Ананиев тръгва на обиколка из общинските и областните болници"}
{"url": "http://epicenter.bg/article/Kayya-Hristova-nadzarta-v-dushata-na-Stara-Sofiya-s-fotoaparat/186446/10/0", "text": "С пробуждането на лятото Кайя Христова събужда духа на Стара София. Кайя, интерпретира уюта, емоциите и духа на отминалото време през погледа на обектива си.  Проучванията с фотоапарат са автентично свидетелство за изчезващото, изплъзващото се и неуловимото. Повикана от старината на родния си град, Кайя е надзърнала в напълно забравени и изоставени, дори запустели пространства, за да съживи интригуващи детайли от Стара София, видяни под един различен ракурс. Избягвайки буквализмите, младата авторка се стреми да докосне сърцевината им, да придаде тайнствеността и да разкаже историята им.  Изложбата е осмислена като трайно вложение в миналото, чиито величини и достолепност не подлежат на изчерпване, а в плана на личното съпреживяване са дискретно и интелигентно завоалирани. Куратор на изложбата: д-р Райна Дамяни Откриване: 26 юни (сряда), 2019 г. от 19.00 ч. и продължава до 26 август, 2019 г.  Място: гр. София, ул. Оборище 63, “Chez”", "date": "2019.06.24", "title": "Кайя Христова надзърта в душата на Стара София с фотоапарат"}
{"url": "http://epicenter.bg/article/Andzhelina-Dzholi-v-nova-amploa/186450/10/100", "text": "  Анджелина Джоли все по-рядка се появява в киното, въпреки че ще я видим в продължението на \"Господарка на злото\" В продължение на няколко обаче години тя е напълно посветена на хуманитарната си дейност като посланик на Върховния комисарят на ОНН за бежанците.     \"Нуждаем се от лидерство и ефективна дипломация и трябва да съсредоточим сили върху дългосрочния мир, основан на справедливост и права, с които да помогнем на хората да се завърнат по домовете си\", пише в статията си Анджелина.   Източник: Канал 3", "date": "2019.06.24", "title": "Анджелина Джоли в ново амплоа - редактор във вестник Time"}
{"url": "http://epicenter.bg/article/Kitay-nyama-da-pozvoli-debat-za-Honkong/186393/7/0", "text": "Китайското външно министерство заяви, че няма да допусне дискусия за Хонконг на срещата на Г-20 тази седмица.  Американският президент Доналд Тръмп планира да повдигне въпроса за масовите протести в града по време на срещата си с президента Си Цзинпин.  Полуавтономният град бе разтърсен от огромни демонстрации този месец след като мнозина поискаха оттеглянето на законопроект, който би позволил екстрадирането на граждани в Китай.  Тръмп оцени настоящата вълна от протести в Хонконг като най-тежките политически вълнения след предаването на града от Великобритания на Китай през 1997 г. Тръмп заяви, че разбира причината за протестите и се надява, че демонстрантите „ще се разберат с Китай“.  Държавният секретар на САЩ Майк Помпео каза, че Тръмп ще обсъди протестите в Хонконг със Си на срещата на върха на Г-20, която ще се проведе в японския град Осака в петък и събота.  “Мога да ви кажа със сигурност, че Г-20 няма да обсъжда въпроса за Хонконг и няма да позволим на Г-20 да обсъжда въпроса за Хонконг”, заяви китайският заместник – външен министър.  “Делата на Хонконг са чисто вътрешна работи на Китай и нито една чужда страна няма право да се меси”, каза той, припомняйки, че градът е специален административен район на Китай. ", "date": "2019.06.24", "title": "Китай няма да позволи дебат за Хонконг"}
{"url": "http://epicenter.bg/article/Viktor-Orban--Veber-i-Timermans-se-provaliha--liderite-v-ES-shte-uvazhavat-Ungariya/186400/7/0", "text": "\"Манфред Вебер и Франс Тимерманс, водещите кандидати на Европейската народна партия и Европейските социалисти, „се провалиха“ в опита си да станат председатели на Европейската комисия.\"  Това заяви унгарският премиер Виктор Орбан, като добави, че това са „добри новини“ за Унгария, защото унгарците не са искали нито един от тях да е начело на Съюза, предава електронното издание \"Hungary Today\".  В коментар за срещата на върха на ЕС в Брюксел, унгарският премиер заяви: „Направихме важни крачки напред“.  Орбан отбеляза, че „Фидес“ е спечелила изборите за ЕП с 53% от гласовете: „Това е несравнимо: никой в Европа няма такава подкрепа“, констатира той.  Премиерът отбеляза, че е обещал да използва мандата, даден на неговата партия, за да попречи на ЕС да избере лидери, които подкрепят имиграцията. Той отбеляза, че е обещал също така да гарантира, че ЕС няма да има лидер, който \"не уважава Унгария или централноевропейските страни\".  Орбан каза, че е успял да спази тези обещания, защото „шпитценкандидатите, Вебер и Тимерманс, паднаха. Те не отговарят на нито един от критериите, така че оттеглянето им е добра новина за Унгария“.  Запитан за възможността страните от Вишеградската четворка да поставят важен пост в ЕС, Орбан заяви, че те имат „добри шансове“.  „За всяка позиция на ЕС Вишеградската четворка има повече от двама или трима кандидати“, отбеляза унгарският лидер, като добави, че тези страни ще използват тежестта си при преговорите.  Той каза, че Вишеградската четворка има предложения със \"специфични имена\", които биха били полезни за Унгария и Централна Европа като цяло. Той добави, че имената \"трябва да се обработват внимателно\", тъй като шансовете на потенциалните кандидати могат да бъдат компрометирани, като се разкрият публично.  ", "date": "2019.06.24", "title": "Виктор Орбан: Вебер и Тимерманс се провалиха, лидерите в ЕС ще уважават Унгария"}
{"url": "http://epicenter.bg/article/Iran-predupredi--che-mozhe-da-svali-oshte-amerikanski-dronove/186402/7/0", "text": "Иранският военноморски адмирал Хосейн Ханджи предупреди в понеделник САЩ, че Техеран може да свали още американски безпилотни военни самолети, съобщи частната иранска агенция Тасним, цитирана от БНР.  \"Врагът изпрати своите най-усъвършенствани, най-умни и най-сложни самолети за наблюдение в забранената зона и всички видяха свалянето на безпилотното летателно средство\", заяви адмиралът в реч в провинция Фарс. \"Можем да заявим с увереност, че този съкрушителен отговор може да бъде повторен и врагът е наясно с това\", подчерта той.  През миналата седмица Иран свали американски военен безпилотен дрон над Ормуския пролив, което предизвика остър отговор от страна на САЩ. Президентът на САЩ Доналд Тръмп първо нареди да извърши ответна атака срещу Техеран, но по-късно отстъпи от предложения удар в полза на налагането на нови санкции срещу Иран, която се очаква да бъдат обявени по-късно днес.", "date": "2019.06.24", "title": "Иран предупреди, че може да свали още американски дронове"}
{"url": "http://epicenter.bg/article/Gradushka-s-golemina-na-portokal-se-izlya-v-Sarbiya--Sniki-/186408/7/0", "text": "Буря и град с големина на портокал удариха района на областта Войводина в Сърбия. Поразени са околностите на селата Чачак и Горни Милановац, съобщава местното издание Blic.rs, цитирано от Нова.тв   В село Друженецица край Горни Милановац градушката  нанесе щети на овощните насаждения в овощните градини, а някои плочки и оранжерии бяха повредени. В южната част на Банат е паднал град с размер на топка за тенис, а поради проливния дъжд по улиците на Крагуевац имало торенти. Градс размерите на тенис топка е паднал и в с. Горна Горевница, Миоковци, Липница, Вилюши, съобщават държавните радио и телевизия.   В южната част на областта – в село Иланджа вчера, малко преди 16 часа, падна и град с над среден размер. Заради бурите, които удариха Чачак, кметът Милун Тодорович обяви извънредна ситуация на територията на целия град по предложение на станцията за извънредни ситуации. Най-сериозни поражения от градушката има в село Горна Горевница.   Досега е въведено извънредно положение в 19 местни области. В следобедните часове в неделя обилен град и силен дъжд удариха всички части на града и още повече влошиха положението. „Ние сме в червената метеорологична зона, така че сме готови и сме въвели постоянни телефонни услуги”, каза Братислав Зечевич, началник на щаба на извънредните ситуации, цитиран от Рина.", "date": "2019.06.24", "title": "Градушка с големина на портокал се изля в Сърбия (Сники)"}
{"url": "http://epicenter.bg/article/Nemskoto-izdanie-Handelsblatt---quot-Folksvagen-quot--reshi-zavodat-da-e-kray-Izmir/186414/7/0", "text": "Vоlkѕwаgеn АG e взeл пpeдвapитeлнo peшeниe нoвият зaвoд в Изтoчнa Европа дa бъдe в Typция, твъpди гepмaнcĸoтo дeлoвo издaниe Наndеlѕblаtt, цитирано от Investor.bg. Paзгoвopитe oбaчe вce oщe нe ca пpиĸлючили. B нaдпpeвapaтa зa инвecтициятa, ĸoятo ce oчaĸвa дa бъдe в paзмep нa нaд €1,3 милиapдa и дa oтвopи нaд 5 000 paбoтни мecтa, e и Бългapия.   От Анкара са предложили да покрият солидна част от предвижданите 1,3 млрд. евро за строежа на цялото съоръжението, като така целта е да се компенсира предимството на България от факта, че се намира в Европейския съюз.  Becтниĸът пocoчвa, чe въпpeĸи бypнaтa пoлитичecĸa oбcтaнoвĸa в южнaтa ни cъceдĸa, Aнĸapa e гoтoвa дa пpeдocтaви \"тpифициpeнa cyмa в милиoни eвpo\" зa изгpaждaнeтo нa зaвoдa - нeщo, ĸoeтo Бългapия нe мoжe дa cи пoзвoли. Oбcъждa ce лoĸaция в зaпaднaтa чacт нa cтpaнaтa, ĸpaй Измиp.  Официално окончателно решение все още няма, според главния изпълнителен директор на VW Хербърт Дийс. Той обясни, че все още се водят преговори с правителствата на двете страни, а сделката се очаква да стане факт в близките няколко седмици.  Министър-председателят на Долна Саксония и член на Надзорния съвет на автомобилния гигант Щефан Вайл по-рано сподели, че икономическите връзки между Германия и Турция предстои да се подобряват. Bъпpeĸи тpyднaтa пoлитичecĸa cитyaция в Typция, VW явнo мoжe дa paзчитa и нa пoлитичecĸa пoдĸpeпa. Cпopeд Наndеlѕblаtt, миниcтъp-пpeдceдaтeлят нa Дoлнa Caĸcoния, ĸoятo e втopият нaй-гoлям eднoличeн aĸциoнep в пpoизвoдитeля, ĸaĸтo и Бepлин, биxa пoдĸpeпили нaй-гoлямaтa eдиничнa инвecтиция нa Гepмaния в Typция. Зaтoвa пoмaгa и peшeниeтo нa тypcĸия пpeзидeнт Peджeп Taйп Epдoгaн дa ce oтдpъпнe и дa нe ĸoмeнтиpa пyбличнo тeмaтa.  Πo пocлeднa инфopмaция в нoвия зaвoд щe бъдaт пpoизвeждaни мoдeлитe Vоlkѕwаgеn Раѕѕаt, ĸaĸтo нaй-вepoятнo и Ѕkоdа Ѕuреrb, ĸoятo пoлзвa cъщaтa плaтфopмa. Ceдaнът e изĸлючитeлнo пoпyляpeн в Typция и ce изпoлзвa мacoвo и oт дъpжaвнaтa aдминиcтpaция. Toвa e фaĸт и в Бългapия, нo мaщaбитe тaм ca дpyги.  Hямa ĸoнĸpeтнa инфopмaция ĸoгa щe бъдe взeтo oĸoнчaтeлнo peшeниe. Πocлeднoтo oфициaлнo cъoбщeниe oт VW бe oт 13 мaй т.г., ĸoгaтo oт ĸoмпaниятa зaявиxa, чe oтлaгaт взимaнeтo нa ĸoнĸpeтнo peшeниe и пpoдължaвaт пpeгoвopи \"c ocтaнaлитe пoтeнциaлни мecтa\". Tвъpди ce, чe y нac нaй-пoдxoдящи ca лoĸaции ĸpaй Coфия и Πлoвдив - в Kpeмиĸoвци и в Tpaĸия иĸoнoмичecĸa зoнa.   Турция е един от най-големите пазари за VW. 80-милионната страна безспорно притежава по-голям потенциал от този на 7-милионна България, отбелязва още немското издание. ", "date": "2019.06.24", "title": "Немското издание Handelsblatt: \"Фолксваген\" реши заводът да е край Измир"}
{"url": "http://epicenter.bg/article/Prof--Vladimir-Chukov--Kyurdite-sa-ogromnata-elektoralna-greshka-na-Erdogan/186416/7/0", "text": "След 25 години управление на Партията на справедливостта и развитието, Истанбул вече си има нов кмет, поне това показват резултатите от провелите се за втори път местни избори в града.   Кандидатът на Народнорепубликанската партия Екрем Имамоглу този път печели убедително срещу представителя на управляващите Бинали Йълдъръм. Какво значи това за управлението на президента Реджеп Ердоган? Отговор на този въпрос даде пред БНТ арабистът проф. Владимир Чуков.   Издигнатият от опозицията Екрем Имамоглу спечели убедително местните избори в Истанбул с 54% подкрепа. За кандидата на управляващите Бинали Йълдъръм гласуваха 45% от жителите на Истанбул. За втори път в рамките на два месеца президентът Реджеп Ердоган и неговата Партия на справедливостта и развитието губят най-големият и важен град на Турция, след като през март анулираха резултатите. Празненствата по улиците на Истанбул продължиха да малките часове на нощта.   \"Нещо ново се случи в Турция. Ако самият резултат беше очакван, едва ли някой е очаквал такава огромна разлика. Около половин милион допълнителни гласа получи Екрем Имамоглу като, според мен, повече от половината са кюрдите. Ето там е огромната електорална грешка на управляващата партия\", коментира Чуков.   По улиците на Истанбул празнувах цяла нощ победата на опозиционния кандидат Екрем Имамоглу. Празнуваха и кюрдите, които осигуриха победата му, така както през месец март. Именно кюрдите не издигнаха свои кметове и гласуваха твърдо за опозицията.   На победния митинг пред десетки хиляди свои привърженици Екрем Имамоглу се обърна към президент Ердоган и обяви: \"Отваря се нова страница за Истанбул!\"   Веднага след победата Екрем Имамоглу каза, че иска да си сътрудничи с президента Ердоган за работата, която иска да свърши в Истанбул. Мисля, че това е добро послание. Сега президентът трябва да сътрудничи, защото е президент на всички.   Загубата на Истанбул, обаче, е тежък политически удар за президента Ердоган, защото освен този, партията на президента загуби и всички големи градове в Турция.", "date": "2019.06.24", "title": "Проф. Владимир Чуков: Кюрдите са огромната електорална грешка на Ердоган"}
{"url": "http://epicenter.bg/article/Turskata-lira-skochi-sled-izborite-v-Istanbul-/186417/7/0", "text": "Турската лира поскъпна спрямо долара в началото на днешната търговия след повторните избори за кмет на Истанбул, при които опозицията спечели най-големия град в Турция,  Доларът се котираше при курс 5,717 лири за долар, което е повишение с близо 2 на сто, предаде Асошиейтед прес, цитирана от Дарик.  Междувременно председателят на Висшата избирателна комисия (ВИК) на Турция Сади Гювен оповести днес резултатите от повторението на изборите за кмет в Истанбул, съобщи турската телевизия НТВ.   Екрем Имамоглу от Народнорепубликанската партия (НРП) получи подкрепата на 54,21 на сто от избирателите в мегаполиса, за Бинали Йълдъръм от Партията на справедливостта и развитието (ПСР) са гласували 44,99 процента от гласоподавателите, посочи Гювен.  За кандидата за кмет на Истанбул Недждет Гьокчънар са гласували 0,55 процента от избирателите, а за Мустафа Илкер Юджел - 0,17 процента.   Той уточни, че за Имамоглу са гласували 4 741 868 избиратели, а за Йълдъръм 3 935 453 гласоподаватели. ", "date": "2019.06.24", "title": "Турската лира скочи след изборите в Истанбул "}
{"url": "http://epicenter.bg/article/Putin-udalzhi-kontrasanktsiite-sreshtu-ES-do-kraya-na-2020-g-/186426/7/0", "text": "Със свой указ руският президент Владимир Путин удължи до края на 2020 г. специалните икономически мерки срещу продукция от страните от ЕС, предаде Интерфакс, цитирана от БНР.  В документа се посочва, че това се прави с цел защита на националните интереси на Русия.  Отделни специални икономически мерки срещу страни от ЕС бяха въведени с указ на президента от 6 август 2014 г., след което четири пъти бяха удължавани.  В указа се посочва, че се забранява или ограничава осъществяването на външноикономически операции за внос в Русия на отделни видове селскостопанска продукция, стоки и продоволствия от страни, които са въвели икономически санкции срещу руски юридически и физически лица или са се присъединили към такова решение.  Списъкът на тези стоки се определя от правителството на Русия.  На 20 юни лидерите на ЕС удължиха с 6 месеца икономическите санкции срещу Русия, наложени заради конфликта в Украйна. ", "date": "2019.06.24", "title": "Путин удължи контрасанкциите срещу ЕС до края на 2020 г."}
{"url": "http://epicenter.bg/article/Iztrebiteli-se-sblaskaha-v-nebeto-nad-Germaniya/186434/7/0", "text": "Катастрофа на два изтребителя предизвика пожар в източната германска провинция Мекленбург – Предна Померания, предаде ТАСС, цитирана от Новини.бг.  \"Инцидентът е станал днес\", са заявили от командването Бундесвера (въоръжените сили на Федералната република). Двата бойни самолета са се ударили във въздуха. При падането бойните машини са се възпламеили и това е предизвикало пожар в местността.  Съдбата на пилотите все още е неизвестна. Към мястото на падането са били изпратени огнеборци, спасители и медицински екипи. ", "date": "2019.06.24", "title": "Изтребители се сблъскаха в небето над Германия"}
{"url": "http://epicenter.bg/article/Prouchvane-ustanovi-razliki-v-sastava-na-edna-treta-ot-hranite-s-edna-i-sashta-opakovka-v-ES/186449/7/0", "text": "Според осъществено проучване от Съвместния изследователски център към Европейската комисия за двойното качество на храните в 19 страни-членки на ЕС, 9 на сто от продуктите са се различавали по състав, въпреки че опаковката им е била идентична, предаде БНР.  При анализа на близо 1400 проби от 128 хранителни продукта в 19-те страни, сред които и България, 22 на сто от тях, са били с различен състав, въпреки че са имали сходна опаковка. По този начин разлики в състави при абсолютно идентични или сходни пакетирани храни са засечени при една трета от продуктите.  Докладът обаче не разкрива значима разлика в съдържанието между Изтока и Запада в блока, въпреки оплаквания от новите страни членки, че мултинационалните компании продават по-нискокачествена храна в супермаркетите си.  Унгарският еврокомисар Тибор Наврачич заяви, че е удовлетворен, че няма доказателство за различия в качеството на храните между Изтока и Запада в ЕС, но определи новите разкрития като „смесени“.  „Притеснен съм, че около една трета от тестваните продукти имат различен състав, въпреки че опаковката и марката им е една и съща“, отбеляза той.  Председателят на Европейската комисия Жан-Клод Юнкер лично се ангажира с борбата срещу двойния стандарт на храните в ЕС в речта си за състоянието на съюза през септември 2017-та година. Според авторите на проучването, не са забелязани последователни географски тенденции.  „Председателят Юнкер приема с голяма загриженост притесненията на всички наши граждани, особено когато има усещането за втора ръка граждани на общия ни пазар. Със сигурност това за него е неприемливо. Затова той се ангажира с разрешаването на случая по най-подходящия начин“, заяви говорителят на ЕК Мина Андреева.", "date": "2019.06.24", "title": "Проучване показа разлики в състава на 1/3 от храните с една и съща опаковка за Изтока и Запада в ЕС"}
{"url": "http://epicenter.bg/article/Matey-Stoyanov-shte-predstavi-za-prav-pat-svoya--Nezapochnat-roman--v-Stolichna-biblioteka/186406/6/0", "text": "На 27.06.2019 г. от 18:00 ч. в зала „Надежда“ на Столична библиотека ще се състои премиерата на новата книга на Матей Стоянов „Незапочнат роман“. Писателят Матей Стоянов е роден на 29 януари 1940 г. в Бургас. След като завършва българска филология в СУ „Кл. Охридски“, той сменя доста работни места. Започва като редактор във „Външни новини“ в БНР, след това е журналист в „София прес“, преминава през издателство „Народна младеж“, за да стигне и до в. „Народна младеж“.   Междувременно работи две години като редактор в Студия за игрални филми. Отново се връща в „София прес“, където завежда културния отдел на вестник „София нюз“, а след това е главен редактор на комиксовото издание „Дъга“. Около десетина години е в елитното сп. „София“, както и във в. „Столица“. Две години завежда културния отдел на община „Лозенец“, за да завърши кариерата си като генерален директор на „Български циркове“.   Автор е на много текстове за песни, на няколко поетични и белетристични книги и романи, сред които „Млечна зрелост“, „Артистично лято“, „Ники Франсето и Алес гут“.", "date": "2019.06.24", "title": "Матей Стоянов ще представи за пръв път своя „Незапочнат роман“ в Столична библиотека"}
{"url": "http://epicenter.bg/article/-Prochutite-operni-glasove-na-Balgariya--s-album-na-Yuliya-Viner-Chenisheva/186407/6/0", "text": "Шармантна, с осанка на императрица и поглед, който може да стопи айсберг от разстояние на сцената  - така си спомнят Юлия Винер ценителите на оперното изкуство в столичните музикални среди.   Сопраното с изключително драматично присъствие и гъделичкащ сетивата вокален диапазон е сред най-успешните ни културни експорти през 60-те и 70-те години, но няма нито един издаден албум на CD до момента. Единадесет от емблематичните й дуети и арии и начело с Леонора в „Трубадур“ са събрани от музикална компания GegaNew в поредицата „Прочутите оперни гласове на България“.   Родът на Юлия Винер е изтъкан от прочути математици и архитекти, баща й е сред основателите на застрахователното дело в България, а дядо й е бил учител по български език на Фердинанд. Певицата смята, че е наследила гласа си от баба си и го започва да го развива .... от мързел.   Първите си стъпки в изкуството тя прави като балерина, но пухкавата й фигура не се вписва в стереотипа за професионален танцьор. Сяда зад пианото и показва феноменална памет за мелодията, но отказва да се упражнява, а учителят й  спестява мъките като заявява на родителите: „Тя винаги ще бъде една добра пианистка за Шопен, но няма да направи кариера! Има слаба китка.“   Юлия решава, че с пеене ще хаби най-малко енергия и време в зубрене на ноти и записва Консерватория с измама – добавя две години към документите си, тъй като по устав минималния възрастов праг за студентите е 18.  Влиза в класа на проф. Елена Ангелова-Урукин, но неин ментор завинаги остава прочутият бас Добри Кожухаров. Дебютира в Софийска опера на 23 г. с Леонора в „Трубадур“ от Верди. Лиза от „Дама Пика“, Виолета в „Травиата“, Дездемона в „Отело“ и Анна в „Дон Жуан“ са само част от ролите, с които покорява Европа.   Най-обичана Юлия е в Берлнската щатс опера, където е солист в продължение на 12 години.   От всяко свое пътешествие Винер се връща с ново попълнение в екстравагантния си гардероб, като най-впечатляваща в оскъдицата на соца е появата й в Софийската опера с палто от тюлен, трофей от скандинавски круиз. Отвъд Желязната завеса примадоната е посрещана не по дрехите, а по колосалния Вердиев репероар, който изпълнявала съвършено на немски и италиански.      Юлия Винер е щастливо омъжена за режисьора Димитър Ченишев, който я подкрепя безусловно и се посвещава на кариерата й. Гласът й утихва завинаги през 2010 г. на родна земя.          ", "date": "2019.06.24", "title": "„Прочутите оперни гласове на България“ с албум на  Юлия Винер-Ченишева"}
{"url": "http://epicenter.bg/article/Dots--Plamen-Ralchev--Tova-e-krayat-na-vazhoda-na-Erdogan/186396/11/33", "text": "„Резултатът от изборите в Турция сега е много ясен и категоричен и ще бъде трудно на Ердоган да ги оспори. Тревожи ме как той ще реагира на тези много ясни знаци на турското общество. Картината е доста противоречива. Опозицията спечели Истанбул, но Истанбул не е Турция. Страната е доста поляризирана и управлението на Ердоган допринесе за това“. Това каза пред БНР доц. Пламен Ралчев, преподавател в УНСС.   Според международния анализатор е рано да се мисли, че това е началото на някаква голяма промяна: „Вероятно това е краят на възхода на Ердоган, краят на акумулирането на някаква негова мощ. Ще видим първо как ще се мобилизира опозицията и след това ще говорим. Има голяма възможност Ердоган да втвърди позиции. Имамоглу ще има изключителни ресурси, но предимно икономически. Той не е много обигран и пред него ще има много предизвикателства. Ердоган едва ли лесно ще се примири с тази загуба“. \r\n \r\n \r\n \r\n Доц. Ралчев очерта един психологически момент – когато някой търси помирение, визирайки Имамоглу, и пред него стои човек с много агресивна психологическа нагласа, имайки предвид Ердоган, обикновено търсещият помирение е в по-слабата ситуация и е по-отстъпващият.   В предаването „Преди всички“ анализаторът поясни, че важен момент е способността на младите лидери да съумеят да съберат около себе си опозиционните кръгове, които са доста разпръснати.   „Това досега работеше в полза на Ердоган. Преодоляването на поляризацията в Турция е много сериозна задача, защото това е голям проблем в страната“, категоричен е доц. Ралчев.", "date": "2019.06.24", "title": "Доц. Пламен Ралчев: Това е краят на възхода на Ердоган"}
{"url": "http://epicenter.bg/article/Vladimir-Shopov--Kakvo-kara-stotitsi-hilyadi-chehi-da-protestirat-/186412/11/0", "text": "Всеки протест има нужда от лице, с което да се обобщи и представи. Това се отнася и до впечатляващата вълна от недоволство срещу чешкия премиер Андрей Бабиш. В този случай всичко тръгва от група студенти, която прави „Фейсбук“ страница, наречена „Милион моменти за демокрация“. Нейно лице е Микулаш Минар, който за дни влиза в домовете на цялата страна.  Взривено общество Последните скандали около Бабиш отключват далеч по-силно от очакваното недоволство. Конкретният повод са одити, сочещи мащабни нарушения при милиардите национални и европейски средства, които се изсипват в неговата бизнес империя през последните години. До такава степен, че през април пражката полиция препоръча да започне разследване срещу самия премиер и неговите клиентелисти. Реакцията на премиера пък бе да уволни правосъдния министър и да го смени с по-близък човек. Това буквално взриви чешкото общество и постави началото на вълната от протести.  Бабиш е сред прототипите на постпреходния антиестаблишмънт с вече утвърдената магическа формула за успех. Тя комбинира мощна популистка атака срещу корумпираните политици и техните мрежи, бизнес биография, която проектира съзидателен образ и медиен канал за комуникация на новото политическо чудо.  Бизнес империята на Бабиш включва стотици фирми, водещото радио и два от най-четените вестници  Сегашният чешки премиер влиза в политиката именно по този начин. Не просто обещава разрушаване на прогнилата система, но и прилагане на корпоративния управленски рационализъм, носещ обещанието за ред, предвидимост и просперитет. Претенция за етика срещу аморалността на хаотичния и корумпиран преход.  Бабиш притежава бизнеси за почти 3 милиарда долара в няколко сектора, а бизнес империята му включва стотици фирми. Преди да влезе в политиката купува два от най-четените вестници в страната и най-популярната радиостанция, „Радио Импулс“. Очаквано, кариерният му стартов импулс е в мътните мрежи на комунистическите служби за сигурност. Успешно играе ролята на „човек на народа“ и започва кампанията си по входовете на метрото, раздавайки закуски на минувачите. Обещава задължителната отвъд-партийност, идеологическа неутралност и прагматизъм. И влиза във властта.  Още една врата, през която Пекин да влезе в Европа  Управленският микс на Бабиш включва икономически прагматизъм, народняшки жестове, относително умерен евроскептицизъм и все още хаотични опити да централизира власт и институции. Чехия остава плътно икономически интегрирана с Германия и ЕС, но официална Прага е особено активна в търсене на благоразположението на Китай и се опитва да направи страната една от входните точки на Пекин на европейския континент. Премиерът разбира ползата от видими управленски жестове и ги прави, когато може. Например, въвежда безплатни обеди в училищата, по-ниски цени на градския транспорт или по-високи пенсии.  Достатъчно чехи са вбесени от настъплението на „олигархичния популизъм“, както го нарече един чешки коментатор Подобен микс пасва перфектно на неговата политическа нагласа. Обича да атакува ЕС по добре познати теми: двойни стандарти, бежанци, имигранти, но е далеч от мащабните идеологически концепции на своите политически събратя в Централна Европа. Ексцентричната идея НАТО да се захване с бежанците ще остане в съкровищницата на съвременната политическа мисъл. Походът му срещу институции на съвременната демокрация като съдебна система и медии по-скоро впечатлява с отсъствието на цялостна идейна рамка, няма го и натрапчивия хъс и последователност на Орбан или Качински. Независимо от това, достатъчно чехи са вбесени от настъплението на „олигархичния популизъм“, както преди време го нарече един чешки коментатор. Стотиците хиляди по площадите заявяват това пределно ясно.  Сетива срещу автокрацията  Бабиш продължава да има предимство пред останалите партии. На последните евроизбори Действие на недоволните граждани (ANO) спечели с малко над 20% от гласовете, но опозицията е вече по петите му. Коалицията му със социалдемократите, подкрепяна и от бившите комунисти, засега е стабилна.  Новината в Чехия и Централна Европа обаче е друга. Последните протести са неоспорим индикатор за устойчивата привързаност към базовите принципи на съвременната демокрация, за които се твърдеше, че са социално подменени от новата вълна мърморещ национализъм. Това е особено валидно за Чехия, чиито примери за граждански кураж и стоицизъм от времето на комунизма влязоха завинаги в историята на тази част от Европа.  Постпопулисткото недоволство е насочено срещу баналния опит за клиентелистко преформатиране на държавата Гражданските сетива срещу автокрацията и безконтролното овладяване на институциите остават достатъчно изострени. Няколкомесечните протести срещу Бабиш обаче илюстрират и постпопулисткото недоволство, което демаскира баналния опит за клиентелистко преформатиране на държавата. Това недоволство се опитва да създаде обединен граждански фронт срещу подобен път за развитие на страната. Предходните усилия в Унгария и Полша все още не носят еднозначен успех, но обединяващите се опозиции са вече по петите на Орбан и Качински. Последният пример за това е „европейската коалиция“ в Полша на последните избори за Европейски парламент. Същественото обаче не е в продължаващото търсене на успешна политическа формула, а във възстановяването и активизирането на убеждението и вярата в либералната демокрация. При всичките й кривини.   -------", "date": "2019.06.24", "title": "Владимир Шопов: Какво кара стотици хиляди чехи да протестират "}
{"url": "http://epicenter.bg/article/Dzhambazki--Za-nikakva-nezavisima-Makedoniya-ne-se-e-boril-Gotse-Delchev--Nikoga-/186415/11/0", "text": "  Съзнателно запазвам стария български правопис, на който Делчев е писал и преподавал. Също така си струва да се видят и дипломите от екзархийското училище в Ново село, където Гоце Делчев е бил преподавател по естествена история, география и геометрия. На децата там са писани оценки и са били изпитвани на български език.  Освен това, Гоце Делчев е бил възпитаник на Солунската българска мъжка гимназия. Гоце е бил и юнкер в Софийското военно училище  Хайде стига глупости. Можем и трябва да поздравим президента Пендаровски за смелостта да признае историческата истина, а именно българският произход и самосъзнание на Гоце Делчев, но не можем да премълчим неистината във втората част на изречението.   Твърдението на президента на Македония, че Гоце Делчев се е борил за независима Македония не е просто невярно. То е чисто и просто лъжа. Държавният глава на Р. Македония Стево Пендаровски призна в телевизионно интервю, че Гоце Делчев е самоопределял себе си като българин. Дотук добре. Измъчено и усукано признание. Това е историческата истина, очевидна за всеки, дори бегло познаващ историята, която дълго време беше отричана и фалшифицирана от югоносталгици, болшевики, агенти на Белград и обикновени негодници в югозападната ни съседка. Георги (Гоце) Николов Делчев, роден в българско семейство, получил Свето кръщене от Българската екзархия, учил в българско училище, преподавал в българско училище, в качеството му на български учител, учил за български офицер в Българското военно училище, български воевода, воювал за свободата на българите в Македония и Одринско се е самоопределял нееднократно, лично и собственоръчно писмено като българин. Точка по въпроса. За това мое твърдение има множество исторически извори, а историческите извори са единственото валидно и меродавно доказателство при подобни исторически спорове. Когато говорим за исторически извори, не се ограничаваме само и единствено до българските архиви. Достатъчно е да се прочетат дипломатическите архиви на Обединеното кралство, Германската и Австро-Унгарската империя и Франция от онова време. Ако това не стига – вижте архивите на английските, немските, белгийските, швейцарските и френските вестници. Или пък – Енциклопедия Британика. Разбира се, както винаги, когато говорим за политическите процеси в Скопие има и катран в кацата с мед. Не лъжица, а кофа с катранени лъжи. Чрез очевидна спекулация с историческата истина, Пендаровски си позволи да твърди, че безспорно Гоце Делчев се е борил „На 100% за Македонска държава“. Това твърдение е лъжа. Категорична лъжа.  Националноосвободителното движение на македонските и тракийските българи започва непосредствено след Освобождението и решенията на Берлинския конгрес. Използва се модела на БРКЦ и ВРО на Васил Левски. На 23 октомври 1893 година, в Българската мъжка гимназия в Солун се поставят основите на организираното националноосвободително движение на българите в Македония и Тракия, тогава все още под османска власт. БМОРК, ТМОРО и ВМОРО са имената на тази организация. Достатъчно е да се погледнат и прочетат учредителните документи и устави. Там еднозначно е записано, че това е българска организация, която цели освобождението на българите, останали под турско робство. В първия устав на Българските македоно – одрински революционни комитети (БМОРК) е ясно записана целта, която си поставят:  „Чл. 1. Целта на БМОРК е придобиване на пълна политическа автономия за Македония и Одринско. Чл. 2. За постигане на тая цел те са длъжни да събуждат съзнанието на самозащита у българското население в казаните в 1 чл. области (...)“  Берлинският договор в своя чл.23-ти предвижда автономия, автономно административно самоуправление на Македония и Одринско в рамките на Османската империя. Именно автономия, нищо различно. Тази автономия никога не се осъществява, заради съпротивата на Високата порта. Затова в програмните документи на българското националноосвободително движение в Македония и Тракия се залага именно тази цел. Българските учители, основатели на ВМРО, отлично знаят, че за да получат подкрепа и симпатии на Запад, не трябва да поставят за първа цел промяна на клаузите на Берлинския договор, чрез промяна на границите, като поискат директно присъединяване на Македония и Одринско към тогавашното Княжество България. Затова начертават проста, но ефективна стратегия в следните стъпки, следвайки модела на Съединението на Княжеството и Източна Румелия през 1885. Първа стъпка – прилагане на чл.23-ти от Берлинския договор и постигане на автономия на Македония и Одринско, втора стъпка – повторно Съединение и осъществяването на българския национален идеал. Обединение на всички български земи от българското етническо землище в Мизия, Тракия и Македония в единно и обединено българско Отечество, под скиптъра на българските владетели. Това е историческата истина, която може да бъде проследена и прочетена в хиляди страници архивни материали, писма, устави и прочее документи от това време. Български и западни. Автономията е просто стъпка към обединението. За никаква независима Македония не е ставало дума никога в този исторически период. Понятието „Независима Македония“ се появява в съвсем друг исторически контекст, писан от Коминтерна в Москва, близо тридесет години след смъртта на Гоце Делчев на 4 май 1903 година над село Баница. По тази проста причина Гоце Делчев никога не се е борил за никаква независима Македония. В Скопие са в паника, притиснати от историческите факти. Затова се стремят да подменят фактите. Да замажат историческата истина, че Гоце Делчев се самоопределя като българин с фалшивата теза, че се е бил борил за Независима Македония. Не можем да продължаваме да се правим, че не виждаме тези злоупотреби, провокации и фалшификации, извършвани от Скопие.   Никакви фалшиви тези, за това че трябва да се правим, че не ги виждаме, взети на въоръжение от малката, но креслива клика псевдо-интелектуалци, интернационалисти и културни марксисти, от кръга около Нов български университет, Отворено общество, Америка за България, БХК и прочее, не могат да бъдат повече търпени. Дадохме необходимата подкрепа за членството на Македония в НАТО. Отворихме вратата на Македония за НАТО, чрез договора за добросъседство. Напълно достатъчно. Сега вече говорим за бъдещето членство на Македония в Европейския съюз. Това членство минава само и единствено през признаване на историческата истина. А тя е следната. Политическа македонска нация съществува след 2 август 1944 година. На тази дата, банда български болшевики и шумкари, национални предатели се събират в избата на манастира „Прохор Пчински“, използвайки за алиби на събирането големия български християнски празник Илинден и приемат т.нар. декларация за АСНОМ или „Антифашистко събрание за народно освобождение на Македония“. Това се случва под диктата на Коминтерна и Москва. След решението на Коминтерна за създаване и налагане на т.нар. „македонска“ нация през тридесетте години на двадесети век, българската, сръбската и гръцката комунистически партии вземат тази национално-предателска директива „на въоръжение“ и работят за нейното осъществяване.    Преди тази дата, 2 август 1944-та година - Илинден, няма никакво съмнение и не може да има никакъв спор за характера, самосъзнанието и самоопределението на населението в днешната Вардарска Македония. Те са безспорно, еднозначно и категорично български. Само и единствено при тези условия може да бъде получено българското съгласие за присъединяването на Македония към Европейския съюз.  В заключение. Гоце Делчев, българин по самосъзнание и самоопределение, никога не се е борил за никаква независима Македония. А Македония за нас никога няма да бъде нито северна, нито южна, нито горна, нито долна. Тя е само една и братска, втора българска държава на Балканите.", "date": "2019.06.24", "title": "Джамбазки: За никаква независима Македония не се е борил Гоце Делчев. Никога!"}
{"url": "http://epicenter.bg/article/Kiril-Dobrev---ekipniyat-igrach-v-levitsata/186424/11/0", "text": "    Всяка партийна дейност има три основни компонента. Първият компонент е идеологията и политиките, вторият е организацията и структурите, а третият са личностите, които осъществяват първите две. Синхронът между тях е в основата на политическия успех и обратното – пукнатините и слабостите даже в една от тях рефлектира върху цялостното състояние на партията.   Последното заседание на Конгреса на БСП донесе не само успокоение и мотивация на партията, но и даде яснота за състоянието на тези три стълба на партийната дейност. Имаме категоричен вот на доверие за председателя на БСП Корнелия Нинова, както и категоричен вот за идеологическата линия – традиционно социалистическа и патриотична. Идеите и политиките на ПЕС за социаллиберални компромиси, за джендъра и миграцията претърпяха тежко поражение на пореден висш партиен форум.    Има и вот за „Визия за България”, която за пръв път от 30 години дава заявка за нов модел на управление, излизащ отвъд неолибералния преходен консенсус. Има и преброяване на т.нар. вътрешна опозиция – шумно елитарно малцинство, изгубило връзка с партийната маса и обслужващо (волно или неволно) интересите на ГЕРБ за отслабване на левицата. След теста за идеите и личностите  предстои и тест за структурите – дали БСП ще успее да оползотвори електоралния си ръст от европейските избори, особено в големите градове, дали със социални местни политики ще мобилизира протестен вот срещу страха, бедността и местния феодализъм, налагани от ГЕРБ. Тази тежка задача се пада на утвърдилия се като организационен заместник-председател на Националния съвет на БСП Кирил Добрев.   В публичното пространство и сред анализаторите на процесите в БСП на Кирил Добрев все още се гледа като на едно от младите лица в БСП, но той вече е утвърден политик, натрупал голям партиен опит, преминал през кризи и неравности, но и през постижения и успехи.       В БСП Кирил Добрев е наследник на дълга семейна традиция -  трето поколение социалист. Дядо му Кирил Добрев е антифашист, с партиен стаж от 75 години, кооперативен деятел, общественик в Гоце Делчев.   Баща му Николай Добрев е един от най-достойните политици в новата българска история – човекът, който избра съгласието и разума на драматичния 4 февруари 1997 г., един от малцината, които доброволно са се отказали от властта в името на обществения интерес и на спасяването на БСП. Но Николай Добрев бе и един от най-успешните организационни ръководители в Комсомола, а по-късно и в партията.   Ръководената от него кампания през 1994 г. за избори за 37-о Народно събрание е последната, в която БСП печели абсолютно мнозинство с близо 2 263 000 гласа. От дядо си и баща си Кирил Добрев е наследил идеите, чувството за партийна дисциплина, умението да общува с хората – от селското събрание до конгресната зала. Непосредствен, даже доста цветист в изразите и комуникацията, Кирил Добрев не е от политиците, за които говоренето на езика на обикновения човек е поза. В медийните си изяви Добрев бяга от клиширания партиен език, репортерите знаят, че в неговите интервюта има не само чувство за хумор, но и изричане на глас  на нелицеприятното, на тежки истини за партията, за другарите. Откровеността и диалогичността са качества, които не могат да  отрекат и най-заклетите му партийни опоненти.     Кирил Добрев е роден на 18 април 1972 г. в Гоце Делчев, завършил е специалност „Хидрогеология” на Минно-геоложкия университет, а по-късно „Финанси” в УНСС. В тежките дни и месеци на 1997-1998 г. е плътно до баща си в пътуванията му по партийни дела. Кончината на Николай Добрев след тежко боледуване е повратен момент за Добрев-младши, който като глава на семейството поема и пътя на политиката. Занимава се с частен бизнес, а през 2000 г. става за пръв път член на Националния съвет на БСП. През 2005 г. е издигнат от структурите на БСП в София-област за кандидат-депутат от левицата. В парламента влиза на христовата възраст и с етикета „син на Николай Добрев”. Но бързо показва собствени лидерски качества и инициативност. Избран е за областен председател на БСП в Софийска област – най-сложната, с цели 22 общини, но и със стари партийни традиции.   През 2007 г. е избран за член на Изпълнителното бюро на БСП и за завеждащ отдел „Младежка политика”. В новата си история партията е имала много младежки отговорници, повечето от които никой не помни. Но периодът, в който Добрев ръководи това направление, се помни с модерни и провокативни инициативи, но и с това, че за пръв път в БСП се заговори за мащабно подмладяване. Със сигурност този призив не се хареса на политици, смятащи се за абонирани за високите партийни и парламентарни постове. На подмладяването се гледаше не като на шанс, а като на конкуренция. Със сигурност забавянето на това естествено за всяка структура обновление бе сред причините за серията от изборни загуби на БСП. Подмладяването в крайна сметка се случва с 10-годишно закъснение в мандата на Корнелия Нинова и  Кирил Добрев като председател и организационен зам.-председател на БСП. И то дава резултат – днес от 79 депутати на БСП повече от половината са нови лица и млади хора около 35-40-годишна възраст. Подобна е ситуацията сред общинските и областните лидери на партията. Нова енергия се видя и в листата за Европарламент. Но пътят към подмладяването бе труден и създаде яростна вътрешна съпротива. А сред личните инициативи на Кирил Добрев бяха младежкият сайт RED, който се превърна в социална мрежа на младите социалисти, в която те разговаряха, спореха и свободно изразяваха позициите си за случващото се в партията. Символ на сайта бе бунтарят Че Гевара, което също не се хареса на говорещите с брюкселски клишета лица на статуквото. Следва инициативата „БСП-Презареждане”. Макар и облечена в повече от необходимото количество пиар, тя имаше цел, която изпълни – да се  лансират новите, младите лица, да се покаже, че младият политик не влиза в партийната листа за цвят, а може да е носител на послания и собствени идеи. През есента на 2009 г., въпреки тежката изборна загуба, БСП пристъпва към създаването на собствено Младежко обединение. Днес то е най-масовата младежка политическа организация в България, изработи свои младежки програми и инициативи, мотор е на протестни кампании по социални и образователни теми, има солидни международни контакти.     За активността си за подмладяването на БСП Кирил Добрев плати висока партийна цена. Въпреки успешното създаване на Младежкото обединение той бе изваден от състава на Изпълнителното бюро на партията.  Въпреки проявеното новаторство тогавашният партиен лидер Сергей Станишев опита да сложи кръст на партийната кариера на Добрев. Кирил Добрев обаче никога не е гледал на себе си и никога не се е държал като „вътрешна опозиция”. Критиките е отправял, но винаги към конкретни другари и никога към партията. Не изневери на БСП, и когато бе създадена АБВ – въпреки семейната и лична дружба с президента (2002-2012 г.) Георги Първанов.   Преизбиран е за народен представител в 41-вото, 42-рото, 43-тото и 44-тото народно събрание. В парламента до 2013 г. представлява София-област, а след това буквално в последния момент заменя тежко пострадал при автомобилна катастрофа колега като водач на листата в Габрово. Въпреки че не е познат в региона, Добрев реализира мандат за БСП, с присъщата си енергия обикаля всички общини и села в областта, опознава кадрите и проблемите. В следващите два мандата габровци отново го номинират за водач на тяхната листа. По характер далеч от ролята на парламентарен оратор, Кирил Добрев бе активен член на Комисията по вътрешна сигурност, в 42-рото НС ръководеше Анкетната комисия по т. нар. случай „Златанов” с тефтерчето на тогавашния шеф на КОНПИ, който стриктно си е записвал пристигащите от ГЕРБ поръчки кой да бъде разследван и кой - оневинен. През 2017 г. се отказа от депутатския си мандат, за да се посвети изцяло на партийната работа.   Мястото му зае млада социалистка – общински председател на БСП в Габрово, която сега е сред активните говорители по социални теми в партията и парламента.   През 2016 г. Кирил Добрев е един от кандидатите за председател на БСП, изработва и собствена платформа, в която влизаха идеи за мандатност на депутатите, лява телевизия и информационен пул,  за Социалистически синдикат, за радикално повишение на средствата за местните структури на партията. Част от тези идеи се  реализират днес под ръководството на Корнелия Нинова и с неговото активно участие. След първия тур на конгресното гласуване Добрев застава зад кандидатурата на Корнелия Нинова и е един от организационните мотори на нейния избор. Добрев влиза в Изпълнителното бюро на БСП през май 2016 г., а от 2017 г. е заместник-председател на БСП.   Символно заема кабинета, в който през 90-те години на миналия век е работил баща му Николай Добрев. Синът разглежда това като отговорност и дълг да се докаже, а не като привилегия.   Активно се включва в предизборната кампания на президента Румен Радев. Структурите на БСП се оказват мотивирани, залите навсякъде в страната са пълни, в партията за пръв път в последните години се вижда нова енергия.   Днес медиите определят Добрев като дясна ръка на Корнелия Нинова. И е факт, че те са добър политически тандем – човек с политическа визия и лидерски качества и организатор, който може да реализира прагматично и творчески идеите.    Резултат от лидерството на Корнелия Нинова и от работата на екипа й в БСП е съживяването на партията, даването на нов импулс и кадровото обновление, организационната реформа с идеите за пряк избор на председателя, за мандатност на народните представители от левицата, за преразпределение на повече средства за местните структури.   Създадена е и чаканата дълги години от левите избиратели партийна телевизия. За пръв път от 2009 г. БСП е категоричен победител в избори – за държавен глава е избран подкрепеният от партията ген. Румен Радев. На парламентарните избори през 2017 г. БСП загуби, но удвои броя на народните представители от 39 на 80, с което се превърна в активна опозиция, която в Народното събрание отстоява социални законодателни идеи – срещу монополите, за защита на българското производство, за закрила на младите и пенсионерите и други. БСП разкри редица корупционни практики по високите етажи на властта, което доведе до оставки на министри. Левицата отстоя парламентаризма и се изправи срещу парламентарния диктат на мнозинството – в резултат си отиде председателят на НС Димитър Главчев. Социалистите са единственият коректив на тази пропита от скандали власт и нейните задкулисни коалиции.   На изборите за Европейски парламент БСП е единствената партия, която повиши броя на своите евродепутати и реалните гласове спрямо предишните евроизбори. Социалистите направиха пробив и по общини, особено в големите градове, които доскоро бяха считани за бастиони на ГЕРБ, в 60 общини БСП е първа сила, което дава добър старт за битка за местния вот. Връщането на традиционно силното присъствие на социалистите в местната власт е възможно не просто защото БСП е излъчвала популярни, можещи и влиятелни кметове, но и защото местната власт е най-близо до хората и там практически могат да бъдат прилагани добрите идеи от „Визия за България”, за да се види, че нов модел на управление и функциониране на държавата и икономиката е възможен.   И най-важното – Корнелия Нинова и нейният екип доказаха, че БСП не влиза в договорки – явни или задкулисни - с ГЕРБ. До момента няма друга парламентарна партия, която скрито или официално да не е играла ролята на патерица на правителствата на Бойко Борисов. По този път минаха или минават СДС, ВМРО, „Атака”, НФСБ, корпоративната партия „Воля”, а в миналото АБВ, РЗС, Реформаторския блок. Единствената реална опозиция на действията, стила и похватите на ГЕРБ е БСП, а сегашното ръководство е гаранцията, че партията няма да влиза в договорки с управляващите.   Като зам.-председател на БСП с ресор „Организационен” Кирил Добрев има много предизвикателства – активизране на партийния живот по места, справяне с тежкия икономически и административен натиск, който ГЕРБ налага над опозиционни активисти. Важна задача е пробиването на бастионите на местен феодализъм, който за 10 години на власт изградиха управляващите. Разбира се, и туширането на непокрити с качества амбиции на местни кадри, подборът по места на хора знаещи, можещи, популярни, ангажирани с програмата и политиките на БСП. Всичко това изисква не голи думи и декларации, а действия, ежедневна конкретна работа, постоянни обиколки в страната. И масовикът Кирил Добрев тук е един от най-подходящите – постоянно в движение, с решителния тон, напомнящ за покойния му баща, с огромната база от контакти с местните партийни организации. Как ще се справи със следващите политически изпитания Кирил Добрев, предстои да видим наесен. Но е факт, че той е политик, който израства и се учи, трупа опит от успехи и от грешки, който познава пулса на партията и който е екипен играч, избрал своя отбор – този на БСП. ", "date": "2019.06.24", "title": "Кирил Добрев – екипният играч в левицата"}
{"url": "http://epicenter.bg/article/Noviyat-kmet-na-Istanbul-Ekrem-Imamoglu---nadezhda-za-svetska-Turtsiya-ili-populist--/186419/11/0", "text": "Кой е новият кмет на Истанбул - надежда за светска Турция, популист или ново издание на президента Реджеп Ердоган? Въпросът тези дни е актуален не само за турците, но и извън страната с над 80 милиона население на прага на Европа.  Всъщност доскоро Имамоглу бе не особено известен дори в родината си.  Световната слава го споходи след местните избори в Турция, проведени на 31 март. Кандидатът на кемалистката Републиканска народна партия Екрем Имамоглу спечели вота в най-големия град в страната. \"Който и да спечели Истанбул, печели Турция\". Тези думи на президента Реджеп Ердоган тогава са често цитирани. Както и днес. Политическата кариера на самия Ердоган тръгва от кметския стол на Града на Босфора.  Изборите от март бяха касирани и вчера проведени наново. И наново спечелени от Имамоглу. И сега светът повтаря неговите думи - че започна \"ново бъдеще\" за Турция.   Някои анализатори дори нарекоха двойната му победа началото на края на Ердоган. Други по-скромно отбелязаха, че това е безспорен успех за кемалистите, затънали отдавна във вътрешнопартийни разпри и не успяващи да отбележат точка на нито едни избори. Но по едно нещо няма спор - вече е задължително анализаторите да научат името и биографията на симпатичния мъж, който неизменно се появяваше на предизборните митинги със съпругата си, чиито дълги руси коси се развяват свободно. За разлика от чинно забрадената по изискванията на исляма г-жа Ердоган, която също винаги е близо до своя съпруг, г-жа Имамоглу изглежда напълно светски.  Новият 49-годишен кмет на Истанбул (роден е на 4 юни 1970 г.) не е от града на два континента. Негово родно място е черноморският град Трабзон в Североизточна Турция, а по-точно село Чевизли край градчето Акчабат. Израснал е в семейство на предприемачи - фамилията му притежава средно голяма строителна фирма, занимава се и с отглеждане на тютюн. Имамоглу има сестра, с девет години по-малка от него.   Завършва факултета по съобщения в Американския университет в Гирне и факултета по мениджмънт и администрация на Истанбулския университет.  През 1992 г. започва работа в семейната строителна фирма.  От 2002 г. заема различни административни длъжности в общинските структури на родния Трабзон, бил е дори мениджър на спортен клуб.  В Републиканската народна партия членува от 2008 г.  Със съпругата си Дилек имат три деца - двама сина (големият гласува заедно с родители си) и дъщеря. Дилек Имамоглу публикува в профила на съпруга си във фейсбук клипче, на което семейството е с децата си. Четиримата закусват заедно, вижда се как двете по-малки деца тръгват за училище. Дилек Имамоглу е истинска светска жена от Истанбул, завършва Университета в Истанбул, има специалност по туризъм и публични финанси. Двамата са семейство от 18 ноември 1995  По време на първата си кампания през март, Имамоглу избира кампания от типа „работа на терен“, надявайки се, че този подход ще му осигури предимство срещу неговия известен съперник от управляващата партия, бившия премиер Бинали Йълдъръм, напомнят информационните агенции. И подчертават, че ключът към успеха на Имамоглу е положителния стил на кампанията му - не използва лични нападки срещу опонентите си - честа практика в страната, разговаря с избирателите по базари и кафенета.  Избира за свой лозунг думите \"Всичко ще бъде наред\", взети от реплика на 13-годишния Беркай. Момчето я отправя към кандидат-кмета, тичайки след предизборния му автобус.  Социалдемократът Екрем Имамоглу беше напълно непознат на турските избиратели - освен на тези в столицата Истанбул, където пет години ръководи един от районите на мегаполиса - Бейликдюзю.  Убеден кемалист, Имамоглу е смятан за либерален и прогресивен политик. По време на предизборната си кампания повтаря, че е последовател на Кемал Ататюрк и смята за особено важни неговите идеи за демокрацията, секуларизма и равните шансове.  Имамоглу направи истински фурор с това, че през краткото време, в което беше кмет на Истанбул преди касирането на вота, постави над бюрото си портрет на Ататюрк.  Често обаче го наричат и популист, заради лекотата, с която общува с обикновените хора и умението да се харесва.  Талантът на Имамоглу е да говори на езика на народа, за разлика от повечето представители на социалдемократическата Републиканска народна партия, възприемани като прекалено елитарни.  И за разлика от повечето от тях от време на време цитира Корана. Затова и много консервативни турци виждат в негово лице „свой човек“. Предизборната кампания през март се пада по време на Рамазана, кандидатът Имамоглу стриктно спазва религиозните предписания. Той не прави традиционната вечеря ифтар в дома си, а със семейства на нуждаещи се. Съпругата му Дилек също е соцално ангажирана. Докато е кмет на Бейликдюзю, Дилек Имамоглу сяда в инвалидна количка и цял ден обикаля улиците на района, за да разбере от първо лице какви проблеми срещат при придвиждането си хората с увреждания. По време на една от предизборните си прояви Имамоглу кани в предизборния си автобус забрадена възрастна жена и се моли заедно с нея, докато множеството подема „Амин!“ След което заминава за Анкара, за да отдаде почит в мавзолея на Кемал Ататюрк.  Имамоглу с всички сили иска да покаже, че ще бъде кмет на всички жители на 16-милионния Истанбул. „Да оставим споровете и караниците, да мислим позитивно“, е неговият призив, повтарян неуморно по време на предизборната кампания. Както и приветствието му до „всички турци и кюрди, мюсюлмани сунити и алевити, християни, арменци, гърци и евреи“.  Затова много турци виждат в Имамоглу човека, който може да допринесе за помирението в обществото. Още повече, че по време на телевизионния дебат със съперника си Йълдъръм, Имамоглу увери, че иска да прекрати поляризацията и да стимулира единството на турското общество. Това подейства като балсам за душите на много негови сънародници.  Днес много жители на Истанбул го сравняват с президента Ердоган не само, защото и държавният глава започна своя път към политическата слава от мегаполиса. Имамоглу сякаш е върнал духа на 2002 г., когато започва възходът на Ердоган, защото е млад за политик и е едновременно и консерватор, и либерал. Риториката му напомня ранната Партия на справедливостта и развитието, посочват наблюдатели.  И припомнят, че тогава, в началото на новото хилядолетие, Ердоган също е олицетворявал промяната.        ", "date": "2019.06.24", "title": "Новият кмет на Истанбул Екрем Имамоглу - надежда за светска Турция или популист? "}
{"url": "http://epicenter.bg/article/-quot-Galap-quot--70--ot-balgarite-sa-dovolni-ot-rabotata-si--no-samo-polovina-ot-tyah---ot-zaplashtaneto/186428/11/0", "text": "У нас делът на хората, които харесват работата си, е малко под три четвърти. Резултатите са близки до средните за света и ЕС.  Това сочат данни на световната асоциация „Галъп интернешънъл“, специално предоставени на възобновената легендарна рубрика „Къде сме ние?“ на централната емисия новини \"По света и у нас\" на БНТ и предаването “#Европа”.   Над половината от работещите българи са доволни от заплащането си, а 70% са удовлетворени от работата си. Данните са от две изследвания на \"Галъп интернешънъл\". Оказва се, че българите са по-доволни от заплатите и работата си, отколкото средно хората по света. Разбира се, преди да отговорят на въпросите в анкетите, участниците е трябвало и да преценят до каква степен могат да се надяват на нещо по-добро.  Мнозина казват, че българите са черногледи и че една от причините е нарастващата бедност у нас. Изследването на \"Галъп\" обаче показва, че 52% от българите са доволни от заплатата си, а 30% не са. Това ни нарежда около средното за света. Глобалните резултати показват, че 49% от работещите по света удовлетворени от месечните си възнаграждения. Недоволните са 29 на сто.  В същото време делът на българите, които са доволни от работата си е далеч по-висок - 70%. Оказва се, че страната ни е на трето място на Балканите по този показател. На първо място е Северна Македония, където 76 на сто са щастливи от това, което вършат, а на второ е Румъния. Най-недоволни по нашите ширини са сърбите. Позициите на 4-те държави са са същите и когато говорим за заплатата - в Румъния и в Северна Македония са по-доволни от нас.   Най-удовлетворени от парите, които получават за труда си са в Италия и Испания – 70 на сто. Най-недоволни от заплатите си в Европейския съюз пък са французите и унгарците. У нас 52 процента от българите твърдят, че са доволни от заплащането си. Все пак 30 на сто са недоволни.  По света 68% от работещите харесват работата си, а само 15 на сто са недоволни. В Европейския съюз цели 72% са щастливи с избора си на работно място. Най-доволни са в Индия - 76% отговарят положително. Страната държи първа позиция сред регионите и големите страни по удовлетвореност и от заплащането. На другия полюс е Русия със само 34% доволни. Същевременно обаче половината руснаци одобряват работата си. Тенденцията е същата в България - по-голям процент от хората харесват работата си повече, отколкото месечното си възнаграждение.  При прегледа по региони и по-големи страни, се оказва, че най-доволни от работата си са хората в Индия (76%), в региона на Западна Азия (73%) и в ЕС (72%). Отново по-скоро доволни, но в по-малка степен, изглеждат хората в Близкия изток (56%) и в Русия (51%).  Близо половината от интервюираните работещи граждани по целия свят твърдят, че са доволни от заплащането, което получават.  България отново се доближава до средните стойности за света и ЕС – 52% са доволни от заплащането си, а 30% са недоволни.  Сред различните региони и големи страни, Индия държи първа позиция по удовлетвореност с 60%, следвана от Латинска Америка (54%) и Западна Азия (53%). Най-малко доволни са в Русия – едва 34% са отговорили положително.  Разбира се, в данните се отразява и преценката на хората по света дали и доколко биха могли да очакват по-добри пари.      ", "date": "2019.06.24", "title": "\"Галъп\": 70% от българите са доволни от работата си, но само половина от тях - от заплащането"}
{"url": "http://epicenter.bg/article/Slavi-Trifonov-kam-partiite--Opravyayte-se-kato-vsyako-balgarsko-semeystvo---s-kolkoto-ima-/186436/11/0", "text": "Шоуменът Слави Трифонов избухна във фейсбук по повод разгорещените дебати за партийните субсидии.        ", "date": "2019.06.24", "title": "Слави Трифонов към партиите: Оправяйте се като всяко българско семейство - с колкото има!"}
{"url": "http://epicenter.bg/article/Vanche-Mihiylov--Makedonska-natsiya-i-ezik-ne-sashtestvuvat-/186437/11/0", "text": "\"   Това пише в своео Обръщение до всички братя и сестри в Пиринска Македония    Писмото е с дата 11.III.1990 и е изпратено от Италия, няколко месеца преди легендарният воевода да си отиде от този свят (05.09.1990 г.) Макар и в изгнание той не спира да защитава своето дело.   - казва последният лидер на ВМРО, който в продължение на 66 години ръководи безкомпромисно и принципно Организацията.  В писмото си Ванче Михайлов обяснява на своите \"братя и сестри\", че \" \". Това той нарича с една-единствена думичка - грабеж!  \"Абсолютно никакво право, нито историческо, нито национално, нито никакво основание стопанско, културно и друго не съществува за оправдание на този отдавнашен план за сръбски грабеж.  , категоричен е водачът на ВМРО.  Михайлов предупреждава, че   от преди два дни за излязъл секретен доклад от архива на американското външно разузнаване ЦРУ, според който \"през 1949 години високопоставена делегация на Югославия и делегация на ВМРО, ръководена от Иван (Ванче) Михайлов, са се   Югославия се е съгласила да направи всички дипломатически усилия за приемане на този замисъл от международната общност. А пък  . ВМРО ще се опита да обърне симпатиите на македонците и в България, и в Гърция, в полза на Югославия“, се отбелязва във втора точка на документа на ЦРУ.  Точно обратното пише в Обръщението си Ванче Михайлов:    Воеводата на ВМРО е категоричен, че Писмото на Ванче Михайлов завършва с едно пророчество от гледна точка и на сегашните ни отношения със западната ни съседка:", "date": "2019.06.24", "title": "Ванче Михийлов: Македонска нация и език не съществуват "}
{"url": "http://epicenter.bg/article/-Vzglyad--Angela-Merkel-obmislya-preminavane-na-nova-rabota/186447/11/0", "text": "Ангела Меркел обмисля преминаване на нова работа, пише руският вестник “Взгляд“, цитиран от \"Фокус\". Лидерите на страните от ЕС не можеха да постигнат съгласие кой ще оглави обединена Европа през следващите години. Разногласията между Париж и Берлин не можаха да бъдат преодолени - и плановете на Меркел да постави германеца Манфред Вебер като ръководител на Европейската комисия изглежда няма да се превърнат в реалност. Вярно е обаче, че има един оригинален начин да се задоволят желанията на германците - но за това правителството на обединена Европа трябва да се ръководи от самата Меркел. Новият Европейски парламент ще започне да заседава след десет дни и до този момент лидерите на 28 държави-членки на ЕС трябва да се споразумеят за кандидатите за водещите позиции в ЕС. Те са четирима - министър-председателят, т.е. ръководителят на Европейската комисия, президентът, т.е. председателят на Съвета на ЕС, външният министър, тоест върховният представител на ЕС за външните работи и председателят на Европейската централна банка. Правомощията на сегашните длъжностни лица изтичат в края на октомври, но традиционно кандидатурите на техните наследници биват съгласувани до началото на сесията на Европейския парламент. Фактът, че този път това няма да се получи, стана ясен още преди лидерите на европейските страни да се съберат в четвъртък на среща на върха в Брюксел. Както каза ирландският премиер Лео Варадкар: „Смятам, че днес няма да можем да изберем нов председател на комисията или нов председател на Съвета на ЕС. Най-вероятно ще имаме друга среща на върха в края на юни или началото на юли. В европейския политически процес се случва това. Понякога са необходими няколко опита. Понякога е по-бързо да се избере нов папа, отколкото кандидатите за тези постове\". Наистина, различия е имало и преди, особено между Германия и Великобритания. Сега обаче се поставя под въпрос самия принцип на разпределение на длъжностите според партийната система. Преди това ръководителят на общоевропейското правителство биваше предложен от партията, спечелила най-много места в изборите за Европейски парламент. Този път, както и в миналото, това е Европейската народна партия, в която членуват Християндемократическата партия на Ангела Меркел. И така, в Берлин, те предварително определиха Манфред Вебер, баварец и ръководител на фракцията на ЕНП, за поста председател на ЕК. Германците искат да ръководят Европейската комисия за втори път от създаването на съюза през 1958 година. Но когато представителят на Германия го оглави за първи път през 1958-1967 г., интеграционните процеси в Европа не бяха дори близки до сегашните. Сега появата на германец начело на Европейската комисия ще бъде най-важната символична стъпка, защото след напускането на Великобритания Европейският съюз се превръща в германски проект. Париж не иска това - Еманюел Макрон се изказа против назначаването на Вебер, към него се присъединиха още няколко държави. В същото време французите се преструват, че въпросът не е за гражданството на кандидата: необходимо е, казват те, да се преразгледа самият принцип на назначаване от партийните фракции. Като ръководител на фракцията „Макрон”, т.е. ръководителят на асоциацията на либералните демократи в Европейския парламент, румънецът Дачиан Чолош, „след дискусиите със социалистите, ЕНП и зелените, стигнахме до заключението, че за кандидатурата на Вебер в момента няма мнозинство”. Тоест, в самия Европейски парламент няма съгласие за кандидата на Меркел, а ние нямаме нищо общо с това. Макрон твърди, че подкрепя представителя на своята фракция - еврокомисаря от Дания Маргрет Вестагер, но неофициално е известно, че Париж прокарва кандидатурата на Мишел Барние, който отговаря за преговорите с Лондон за Брекзит. Барние, между другото, също принадлежи към Европейската народна партия, тоест партията на Вебер. Така трикът на Макрон се шие с бял конец. Въпреки това Макрон се преструва, че не е против германците. „Кандидатите не бяха разглеждани днес според националността си. Нямам нищо против кандидатурата на Германия. Ако канцлерът Меркел беше кандидат, аз бих я подкрепил, защото тя има качествата и компетенциите, които биха й позволили да бъде добър ръководител на ЕК”, коментира френският президент относно прекъсването на преговорите. Но Меркел не иска да се премества на общоевропейско ниво и уважава позицията си, добави Макрон. Тук се появява интересно развитие. Ясно е, че Макрон е хитър и просто иска да прокара своя кандидат за поста или поне да не позволи на германците да реализират кандидатурата си. Той не вярва, че Меркел ще се съгласи да се премести от Берлин в Брюксел. Ситуацията в Германия обаче е такава, че за самата Меркел възможността за преход към Европейската комисия може да бъде съвсем реална. Ясно е, че тя искаше да постави Вебер и чрез него през останалите две години на мандата й да изпълнят немските планове за укрепване на европейската интеграция. Но в крайна сметка, тя може да остане без своя човек като ръководител на Европейската комисия и без канцлерство. Защото шансовете управляващата коалиция в Берлин от ХДС/ХСС и ГСДП да оцелее до есента на 2021 г., когато трябва да се проведат редовните избори за Бундестаг, изглеждат все по-незначителни. Има само един изход за социалдемократите - да се откъснат от Ангела Меркел, да напуснат коалицията, която убива ГСДП. Като младши партньор на ХДС/ХСС, социалдемократите загубиха както лицето, така и позицията си, но упорито остават лоялни към коалиционното споразумение. Може би позицията на Франк-Валтер Щайнмайер, президент на Федерална република Германия, играе голяма роля тук - той два пъти представляваше ГСДП в кабинета на Меркел, работи с нея повече от седем години (главно като ръководител на Министерството на външните работи). Дори и за президент на Германия, той беше номиниран от ХДС/ХСС. И въпреки че стана безпартиен след като беше избран преди две години като президент, Щайнмайер, разбира се, запази голямо влияние върху бившата си партия. В името на интересите на Германия и мястото й в обединена Европа, той лесно може да убеди социалдемократите да не разрушават коалицията, да останат с Меркел. Но е невъзможно да не забележим, че това убива най-старата немска партия. Скоро ГСПД ще избере нов лидер. И има голяма вероятност кандидатът, който настоява за излизане от голямата коалиция, да спечели. Дори и да не го направи веднага, през есента ГСДП я очаква друг студен душ - в три федерални провинции в Източна Германия ще се проведат избори за местни парламенти. И там ГСДП отново ще загуби гласове. След това, отговора на въпроса - раздяла с Меркел или смъртта на партията? Ще изглежда по-лесен. Разбира се, оттеглянето на ГСДП няма да лиши ХДС/ХСС от власт - те могат да съберат коалиция със \"зелените\" и \"свободните демократи\". Тази, която не се състоя след изборите през 2017 година. В новата ситуация шансовете за образуване на такава коалиция нарастват. Само, че цената на такава коалиция ще бъде самата Меркел. Ясно е, че това няма да е доброволно. Просто една или дори двете партии ще го поставят като едно от условията за присъединяването им към коалицията. Така че сега Ангела Меркел има основание да се замисли сериозно за хитрото предложение на Макрон: като смени позицията на германски канцлер с тази на премиер на обединена Европа, тя не само ще остане в голяма политика през следващите пет години, но ще гарантира на Германия контрол над Европейската комисия. Алтернатива за Меркел може да бъде ситуация, в която тази есен тя ще загуби поста на канцлер, след като не успя да наложи своя кандидат за европейски премиер.  ", "date": "2019.06.24", "title": "„Взгляд“: Ангела Меркел обмисля преминаване на нова работа"}
{"url": "http://epicenter.bg/article/Ministar-Petkova-zaminava-za-TETs--Maritsa-iztok-2-/186409/4/0", "text": "Министърът на енергетиката Теменужка Петкова ще посети ТЕЦ „Марица-изток 2“ ЕАД, за да провери на място обстановката след възникнало възпламеняване на гума на един от абсорберите на сероочистваща инсталация, който е в планов ремонт.  Взети са всички необходими мерки за обезопасяване на района. Няма опасност за населението.  Около 14 часа министър Петкова ще говори пред медиите на място.", "date": "2019.06.24", "title": "Министър Петкова заминава спешно за ТЕЦ „Марица-изток 2“"}
{"url": "http://epicenter.bg/article/Komisiyata-za-finansov-nadzor-proveryava--quot-Evrohold-Balgariya-quot--AD/186443/4/0", "text": "Комисията за финансов надзор проверява \"Еврохолд България\" АД. В периода след публикуваното на 24.04.2019 г. на прессъобщение за намерението за предстоящи придобивания на \"ЧЕЗ Разпределение България“ АД и \"ЧЕЗ Електро България“ АД от \"Еврохолд България“ АД, Комисията за финансов надзор продължава работата си по четири проверки на дейността на \"Еврохолд България“ АД и на дейността на три застрахователни дружества от групата на холдинга, съобщиха от Комисията. Проверяват се финансовото състояние и капацитета на дружествата с оглед на бъдещи придобивания.  Становището на КФН за финансовото състояние на купувача е от изключителна значимост с оглед на факта, че освен опит в сектора от него ще се очаква и сериозен финансов ресурс – от една страна за заплащането на инвестицията по изкупуването и от друга за поддържането на адекватна инфраструктура в електроснабдителния сектор.  КФН има ангажимент да предостави до края на настоящата седмица – 28 юни 2019 г. констатираните до момента факти и обстоятелства на компетентните институции – Главна прокуратурата и Държавна агенция „Национална сигурност“, с цел информираност и обективност. При окончателно приключване на проверките в законоустановения срок отговорните институции ще получат резултатите от тях заедно с наличните факти и заключения. Комисията също така поема отговорността да информира обществеността за момента на приключване на проверките.  ", "date": "2019.06.24", "title": "Комисията за финансов надзор проверява \"Еврохолд България\" АД"}
{"url": "http://epicenter.bg/article/KFN-proveryava--quot-Evrohold-Balgariya-quot--zaradi-sdelkata-za-ChEZ-/186452/4/0", "text": "Комисията по финансов надзор (КФН) прави пълна проверка на \"Еврохолд България\" АД заради придобиването на активите на ЧЕЗ у нас.  Очаква се регулаторът да оцени финансовото състояние и капацитета на \"Еврохолд\" за придобиването на електроразпределителното дружество.  В проверката ще бъдат включени и дъщерни фирми, които са част от холдинга.  Poдният xoлдинг щe плaти €335 милиoнa - с 15 млн. повече отколкото предложи \"Инерком\"  \"Във връзка с намерението за предстоящи придобивания на \"ЧЕЗ Разпределение България\" АД и \"ЧЕЗ Електро България\" АД от \"Еврохолд България\" АД, Комисията за финансов надзор продължава работата си по четири проверки на дейността на \"Еврохолд България\" АД и на дейността на три застрахователни дружества от групата на холдинга\", пишат от финансовия регулатор.  Според КФН становището им за финансовото състояние на купувача е от изключителна значимост с оглед на факта, че освен опит в сектора от него ще се очаква и сериозен финансов ресурс - от една страна, за заплащането на инвестицията по изкупуването, и от друга - за поддържането на адекватна инфраструктура в електроснабдителния сектор.  Становището на КФН трябва да е готово до 28 юни. След това регулаторът ще представи констатациите си на Главна прокуратурата и Държавна агенция \"Национална сигурност\".  \"При окончателно приключване на проверките в законоустановения срок отговорните институции ще получат резултатите от тях заедно с наличните факти и заключения\", посочват още от КФН.  Припомняме, \"Еврохолд България\" съобщи, че е подписала договор за придобиването на активите на чешката група ЧЕЗ на българския пазар в края на миналата седмица.  Cпopaзyмeниeтo мeждy двeтe ĸoмпaнии идвa cлeд дълги пpeгoвopи мeждy чeшĸoтo дpyжecтвo и бългapcĸaтa \"Инepĸoм\", което обаче предизвика скандал и в правителсвото, и в българското общество. Bъпpeĸи пъpвoнaчaлнaтa cдeлĸa, пpидoбивaнeтo бe cпpянo oт Koмиcиятa зa зaщитa нa ĸoнĸypeнциятa cлeд шyмнo пpoтивoпocтaвянe oт пoчти вcичĸи пoлитичecĸи cили. Лично познанство бе повод министър Теменужка Петкова да си подаде оставката, която обаче не бе приета.  Обвинения за тъмна сделка бяха отправени и при новината, че \"Еврохолд\" преговаря с ЧЕЗ.  Иначе за активите на ЧЕЗ от холдинга ще платят 335 милиона евро, като финансирането на сделката ще бъде осигурено от собствен и заемен капитал. Тази стойност е с 15 милиона евро повече в сравнение с офертата на предишния кандидат \"Инерком\".", "date": "2019.06.24", "title": "КФН проверява \"Еврохолд България\" заради сделката за ЧЕЗ "}
{"url": "http://epicenter.bg/article/Spetsializiranata-prokuratura-razsledva-nay-golyamata-prestapna-grupa-za-trafik-na-migranti/186392/3/0", "text": "Под ръководството на Специализираната прокуратура ГДБОП и ДАНС извършват действия по разследването на най-голямата към момента организирана престъпна група за трафик на мигранти.   В София и селища в Ямболско и Бургаско се извършват претърсвания, изземвания, разпити на свидетели. Това съобщиха от пресцентъра на прокуратурата.   Действията са продължение на мащабната операция „Халифакс“ на полицейските и съдебни служби в Европа през 2017 г. За участието си тогава прокурори от Специализираната прокуратра и ВКП, както и служител на ГДБОП, бяха наградени от главния прокурор на Кралство Белгия Фредерик Ван Льов.  ", "date": "2019.06.24", "title": "Специализираната прокуратура разследва най-голямата престъпна група за трафик на мигранти"}
{"url": "http://epicenter.bg/article/Udariha-nay-golyamata-grupa-za-trafik-na-migranti--aktsiya-v-Sofiya-i-nyakolko-sela/186395/3/0", "text": "Под ръководството на Специализираната прокуратура ГДБОП и ДАНС извършват действия по разследването на най-голямата към момента организирана престъпна група за трафик на мигранти, съобщиха от прокуратурата.    В София и селища в Ямболско и Бургаско се извършват претърсвания, изземвания и разпити на свидетели.   Действията са продължение на мащабната операция „Халифакс“ на полицейските и съдебни служби в Европа през 2017 г.   За участието си тогава прокурори от Специализираната прокуратра и ВКП, както и служител на ГДБОП, бяха наградени от главния прокурор на Кралство Белгия Фредерик Ван Льов, припомнят от \"Черковна\" 90.   Източник: OffNews  ", "date": "2019.06.24", "title": "Удариха най-голямата група за трафик на мигранти, акция в София и няколко села"}
{"url": "http://epicenter.bg/article/KPKONPI-ne-otkri-narusheniya-pri-proverkite-za-imotite-na-Tsvetanov--Tsacheva-i-Panov/186398/3/0", "text": "Комисията за противодействие на корупцията и за отнемане на незаконно придобитото имущество не е установила нарушения при проверките на апартаментите на властта, заради които бяха подадени поредица от оставки.   С покупката на имотите си не са направили нарушения вече бившият шеф на ПГ на ГЕРБ Цветан Цветанов, министърът на туризма Николина Ангелкова, бившият зам.-министър на младежта и спорта Ваня Колева, бившият зам.-министър на енергетиката Красимир Първанов, Цецка Цачева, председателят на комисията по култура Вежди Рашидов и шефът на ВКС Лозан Панов. Това става известно от решенията на комисията публикувани на нейния сайт, съобщи БТА. Представители на управляващите бяха разследвани от комисията по информация в медиите, излязла преди няколко месеца, за имоти купени на по-ниски цени от пазарните.   За апартамента на Лозан Панов КПКОНПИ е приела, че сигналът срещу него в качеството му на председател на Върховния касационен съд и председател на Административен съд - София - град в периода 2007-2012 г. ще бъде препратен към Инспектората на ВСС. В сигнала се съдържат твърдения за облагодетелстване чрез служебно положение на Лозан Панов - председателя на ВКС, както и нарушаване на изискванията на Висшия съдебен съвет за висок морал на представителите на съдебните власти.   КПКОНПИ е прекратила още и проверките по сигналите срещу Валери Симеонов, Елена Йончева, Валери Жаблянов и Крум Зарков. Те са по различни казуси, този със Симеонов се отнася за сделка в периода, когато той е бил председтел на общински съвет в Бургас. Сигналът срещу Жаблянов е за грешна информация при подадена декларация във връзка с имот и средствата свързани с него. При Крум Зарков сигналът е за имотни сделки. ", "date": "2019.06.24", "title": "КПКОНПИ не откри нарушения при проверките за имотите на Цветанов, Цачева и Панов"}
{"url": "http://epicenter.bg/article/Gori-komin-v-TETs-Maritsa-Iztok-2/186405/3/0", "text": "Запали се коминът на сероочистващата инсталация в ТЕЦ Марица Изток 2, предаде кореспондентът на БГНЕС в региона. Инцидентът е станал при планов ремонт. Гъст дим се издига над ТЕЦ-а.  Според специалисти няма опасност за разпространение на пожара.  Няма загинали и пострадали при инцидента, потвърдиха за БГНЕС от Главна дирекция „Пожарна безопасност и защита на населението”. Малко след 10 ч. е подаден сигнал, че има пожар в комин на сероочистващата инсталация. Това съоръжение е изградено от стъклопласт и метал и се намира на територията на седми енергоблок на ТЕЦ Марица-Изток 2. На място са изпратени две пожарни. Всички гасителни действия се водят от комисар Стоян Колев, директор на РДПБЗН-Стара Загора.  ", "date": "2019.06.24", "title": "Гори комин в ТЕЦ Марица Изток 2"}
{"url": "http://epicenter.bg/article/Dve-zheni-zaginaha-na-peshehodna-pateka-vav-Varna/186411/3/0", "text": "Две жени са починали, след като са били блъснати от лек автомобил във Варна. Инцидентът е станал снощи малко преди 22 часа, съобщиха от местната полиция. Пътното произшествие е станало пред сградата на Общинска администрация.    Автомобил, управляван от 62-годишна столичанка не дал предимство на пешеходките и ги ударил.   Пострадалите – на 73 и на 76-годишна възраст, са настанени в болница. Едната починала малко след хоспитализацията, а другата издъхнала рано тази сутрин. ", "date": "2019.06.24", "title": "Две жени загинаха на пешеходна пътека във Варна"}
{"url": "http://epicenter.bg/article/Uchitel-po-fizichesko-v-Ruse-be-osaden-na-8-godini-lishavane-ot-svoboda-za-bludstvo/186413/3/0", "text": "Учител по физическо възпитание в Русе бе осъден на 8 години лишаване от свобода за блудствени действия и сексуални контакти с деца, ненавършили 14 години.   Това е първото подобно дело, което трябваше да разгледа и реши състав на Окръжен съд - Русе, и след година и половина процес днес бе произнесена присъдата – 8 години лишаване от свобода за 45-годишния Ивайло Александров, който в продължение на повече от 4 години е извършвал блудствени действия и сексуални контакти с деца, ненавършили 14 години. До разкриването на това продължаващо престъпление се стига, след като родители подават сигнал до директора на училището, силно притеснени от това, което се случва с дъщеря им. Едно от потърпевшите момичета дори е направило опит за самоубийство.   Това каза прокурорът по делото Николай Николов и обясни, че по време на производството се е наложило отново да се разпитват момичетата, което допълнително ги е травмирало.", "date": "2019.06.24", "title": "Учител по физическо в Русе бе осъден на 8 години лишаване от свобода за блудство"}
{"url": "http://epicenter.bg/article/Nova-seriya-proverki-na-kashti-za-gosti--pognaha-i-Milko-Kalaydzhiev/186418/3/0", "text": "Продължават проверките на Държавен фонд \"Земеделие\" в къщите за гости, построени с европейски пари. Инспектиращите влязоха в къщата на фолк певеца Милко Калайджиев в свиленградското село Мезек.  Към този момент не са установени нарушения. Къщата се използва по предназначение. Тя е построена преди четири години и все още е в мониторингов период.Общата стойност на проекта е 435 000 лева, от които 304 000 лева са европейско финансиране.  „Нямам никакви притеснения. Аз съм казвал отдавна, че съм публично лице и всяка моя стъпка се следи от всички възможни институции. Къщата от първия ден, в който е построена и пусната за това, за което е направена, се използва само и единствено за гости”, обясни пред БТВ Милко Калайджиев.  Къщата има съответните рекламни материали, което показва, че тя се използва по предназначение, поясниха проверяващите.  Преди служителите на Държавен фонд „Земеделие”, там са влезли и полицаи от Икономическа полиция. Това се е случило в разгара на скандала с къщите за гости.  В същото време нови проверки на къщи за гости започнаха и в Сапарева баня, съобщи Нова.  Служителите на Областната дирекция по земеделие в Кюстендил проверяват документациите и това дали обектите се използват по предназначение.  В областта ще бъдат проверени общо 15 къщи, които все още се намират в мониторинговия период. Резултатите от проверките ще бъдат ясни на по-късен етап.  „Влизаме вече в активния сезон. Досега посещенията бяха много по-рехави. Сега гледам, че се пълни за юни, юли, август”, коментира Лазар Маргин, собственик на къща за гости.", "date": "2019.06.24", "title": "Нова серия проверки на къщи за гости, погнаха и Милко Калайджиев"}
{"url": "http://epicenter.bg/article/Geshev/186421/3/0", "text": "Над 17 души са задържани за трафик на мигранти. Това каза на брифинг заместник главния прокурор Иван Гешев, предаде „Фокус“.   „Става въпрос за действаща към момента най-голяма група за трафик на мигранти през българска територия. Информация за нея придобихме при международната операция „Халифакс“ през 2017 г. Тогава в резултат на същата се проведоха действия в Белгия, България, Великобритания, със съдействието на Франция, Германия. В хода бяха задържани над 40 лица“, припомни Гешев.   Той посочи, че тогава българска група е съдействала на този канал и по нея започва да се работи още през 2017 г.   „Към момента са задържани над 17 лица. Предстои утре да стане ясно колко и кои ще бъдат обвинени. Това е група, която се е занимавала с трафика на територията на България – хората са или български граждани, или постоянно пребиваващи в България граждани на Ирак и Афганистан, или кандидат-бежанци. Те са се занимавали с трафик на мигранти към Западна Европа основно от Афганистан. Т.е. групата е част от международен канал – набират се хора от Афганистан, минават през Иран, през Турция и нашите ги посрещат на границата с Турция, след което се настаняват в района на Свиленград. Друга част от групата ги посреща, отвежда ги до София и ги настанява в циганските махали „Орландовци“ и „Факултета“. Заплащането се е получавало през определени лица, а не кеш. Задържано е и това лице, което в България е осигурявало финансирането за конкретната услуга“, обясни Гешев.", "date": "2019.06.24", "title": "Иван Гешев: Над 17 са задържаните за трафик на мигранти"}
{"url": "http://epicenter.bg/article/Otlozhiha-deloto-sreshtu-bivshiya-energien-ministar-Rumen-Ovcharov-/186422/3/0", "text": "Отложиха делото срещу бившия енергиен министър Румен Овчаров.  Обвинението срещу него е за умишлена безстопанственост, от която последвали щети за над 29 милиона лева. Подсъдими са още заместникът на Овчаров - Анна Янева и бившият изпълнителен директор на \"Мини Бобов дол\" ЕАД Пламен Евтимов.  Делото започна през май на първа инстанция преди 10 години, след като били извършени престъпленията, за които прокуратурата е повдигнала обвинения.  На 24.04.2019 г. специализираната прокуратура внесе обвинителен акт срещу Румен Овчаров, Пламен Стефанов - бивш изпълнителен директор на \"Мини Бобов дол\" ЕАД и Анна Янева - бивш заместник министър, за умишлена безстопанственост, от която са последвали щети в размер на повече от 24 млн. лева.  През м. март миналата година Софийската градска прокуратура внесе в Специализирания наказателен съд обвинителен акт срещу Румен Овчаров – бивш министър на икономиката и енергетиката, за умишлена безстопанственост за това, че въпреки задълженията си, умишлено не е упражнил достатъчно контрол, в резултат на което са последвали значителни щети за \"Мини Бобов дол\" ЕАД в общ размер 8 940 231,47 лева и за длъжностно престъпление. Спецсъдът, обаче, върна делото на прокуратурата за отстраняване на допуснати процесуални нарушения, а апелативният спецсъд потвърди това.  След връщането на делото Специализираната прокуратура извърши множество процесуално следствени действия, при които се събраха доказателства за това, че в резултат на неупражнения от Овчаров контрол за \"Мини Бобов дол\" ЕАД са последвали щети в размер на повече от 24 млн. лева, т.е. почти три пъти повече., съобщиха преди време от прокуратурата. Доказателствата обосновали ангажиране на наказателната отговорност и на бившия заместник-министър на икономиката и енергетиката, и на бившия изпълнителен директор на \"Мини Бобов дол\" ЕАД.  И на тримата е повдигнато обвинение за умишлена безстопанственост, осъществена при условията на продължавано престъпление в периода от 25.05.2006 г. 18.03.2009 г., от която са последвали значителни щети в особено големи размери за предприятието \"Мини Бобов дол\" ЕАД, в размер на повече от 24 млн. лева, като деянието представлява особено тежък случай и е последвало откриване на производство по несъстоятелност.   Чрез сключения договор за наем на „Ораново“ ЕООД са прехвърлени изключителните права на добив, транспортиране и продажба на въглища от участък „Бабино“ и участък „Бобов дол“ от находище „Бобовдолски въглищен басейн“, предоставени с решения на Министерския съвет на „Мини Бобов дол“ ЕАД, в нарушение на изискванията на чл. 23, ал. 1 от Закона за подземните богатства и на чл. 23, т. 1, т. 2 и т. 3 и чл. 24 ал.1 т.1 от Закона за концесиите (без да е проведена открита процедура при условията на публичност и прозрачност, свободна и лоялна конкуренция и равнопоставеност на всички кандидати и участници и без да е установено притежава ли „Ораново“ ЕООД, необходимите за извършване на добив на подземни богатства (въглища) технически, управленски и финансови възможности) и е последвало откриване на производство по несъстоятелност на „Мини Бобов дол“ ЕАД. ", "date": "2019.06.24", "title": "Отложиха делото срещу бившия енергиен министър Румен Овчаров "}
{"url": "http://epicenter.bg/article/Petkova--Pozharat-v-TETs--Maritsa-Iztok-2--nyama-da-se-otrazi-na-sigurnostta-na-energiynata-sistema/186430/3/0", "text": "Пожарът, който възникна тази сутрин в ТЕЦ „Марица Изток 2“, няма да се отрази на сигурността на енергийната система. Това каза пред журналисти министърът на енергетиката Теменужка Петкова, която провери на място обстановката след възникнало възпламеняване на гума на един от абсорберите на сероочистващата инсталация на блок 8, съобщиха от пресцентъра на министерството.  \"Блокът е в планов ремонт до края на август. Вследствие на възникналия пожар коминът на блока се е срутил. Най-важното е, че жертви и пострадали хора няма\", подчерта министър Петкова. Тя благодари за бързата и адекватна реакция на работещите в държавната централа, както и на служителите от ГД „Пожарна безопасност и и защита на населението“, благодарение на които няма пострадали по време на инцидента.  Енергийният министър поясни, че РИОСВ е направила измервания за чистотата на атмосферния въздух и е установила, че няма превишаване на нормите.  Предстои оглед от компетентните институции и оценка на нанесените по време на пожара щети. Застрахователната компания, в която е застрахована ТЕЦ „Марица Изток 2“, вече е информирана. Два от блоковете на ТЕЦ-а – седми и осми – са в планов ремонт. По данни на изпълнителния директор на централата инж. Живко Динчев, предстои седми блок да бъде пуснат в експлоатация следващия месец, а осми блок – в края на август. Останалите блокове работят нормално.", "date": "2019.06.24", "title": "Петкова: Пожарът в ТЕЦ „Марица Изток 2“ няма да се отрази на сигурността на енергийната система"}
{"url": "http://epicenter.bg/article/Petkova--Pozharat-v-TETs--Maritsa-iztok-2--nyama-da-se-otrazi-na-energiynata-sistema/186431/3/0", "text": "Пожарът, който възникна тази сутрин в ТЕЦ „Марица-изток 2“, няма да се отрази на сигурността на енергийната система. Това каза пред журналисти министърът на енергетиката Теменужка Петкова, която днес провери на място обстановката след възникнало възпламеняване на гума на един от абсорберите на сероочистващата инсталация на блок 8, предаде кореспондентът на БГНЕС в региона. Блокът е в планов ремонт до края на м. август. Вследствие на възникналия пожар коминът на блока се е срутил. Най-важното е, че жертви и пострадали хора няма, подчерта министър Петкова.  Тя благодари за бързата и адекватна реакция на работещите в държавната централа, както и на служителите от ГД „Пожарна безопасност и защита на населението“, благодарение на които няма пострадали по време на инцидента.  Енергийният министър поясни, че РИОСВ е направила измервания за чистотата на атмосферния въздух и е установила, че няма превишаване на нормите.  Предстои оглед от компетентните институции и оценка на нанесените по време на пожара щети. Застрахователната компания, в която е застрахована ТЕЦ „Марица-изток 2“, вече е информирана.  Два от блоковете на ТЕЦ-а – седми и осми – са в планов ремонт. По данни на изпълнителния директор на централата инж. Живко Динчев, предстои седми блок да бъде пуснат в експлоатация следващия месец, а осми блок – в края на м. август. Останалите блокове работят нормално.  Част от комина на сереочистващата инсталация в ТЕЦ „Марица – Изток“ 2 се срути вследствие на пожара, който избухна преди обяд.  Продължават действията на 80 пожарникари по ликвидирането на пожара в комин на сереочистващата инсталация, на територията на седми блок в ТЕЦ „Марица – Изток“ 2. На мястото на инцидента са съсредоточени 14 пожарни екипа, автомеханична стълба и екип за химическа защита. Няма данни за непосредствена опасност за здравето на хората в района, както и за замърсяване на въздуха. Към момента не е постъпвала и информация за пострадали работници.  В работата на оперативния щаб, който ръководи действията на пожарните екипи, участва и гл. комисар Николай Николов, директор на ГД „Пожарна безопасност и защита на населението“. Производствената дейност на ТЕЦ „Марица-Изток“ 2 не е засегната от произшествието.  Сигналът за произшествието беше подаден в 10,13 часа в оперативния център на пожарната служба в Стара Загора. Предполага се, че огънят е тръгнал от сероочистващата инсталация, при извършване на ремонтни дейности. /БГНЕС  ", "date": "2019.06.24", "title": "Петкова: Пожарът в ТЕЦ „Марица-изток 2“ няма да се отрази на енергийната система"}
{"url": "http://epicenter.bg/article/Manolova--Bezobraziyata-po-balgarskoto-Chernomorie-sa-nay-vidimi-i-posledovatelno-izvarshvani/186427/2/0", "text": "Омбудсманът Мая Манолова се срещна днес с представители на Българското кепмер общество и Обединена група „Бетономорие“, които протестират срещу промени в Закона за Черноморското крайбрежие, съобщиха от пресцентъра на Омбудсмана на Република България.  Според тях гласуваното законодателство с необосновано строгите си забрани ще ограничи правото на гражданите на свободно придвижване, като на практика забранява палатките, кемперите и караваните по Черноморието. Също така ще се обезобразят и бетонират последните метри от българското крайбрежие и ще се унищожи природата.  Протестиращите се обърнаха с писмо към омбудсмана, в което настояват да бъдат предприети действия и установяване на противоконституционност на закон, с който по думите им се нарушават права и свободи на българските граждани.  „Протестиращите са абсолютно прави. С екипа ми заставаме твърдо зад справедливите им искания за отмяна на текстове в Закона за Черноморското крайбрежие. Неприемливо е решенията да се вземат без да се чуе мнението на общността на къмпингуващите, на хората с караваните и кемперите“, заяви Манолова и подчерта, че няма да приеме подхода на работа на народните представители по този важен законопроект.  Според омбудсмана е необходим анализ на проблема, към който да се подходи с идеи за регулация и за ограничаване на застрояването по Черноморието, а не просто да се налагат санкции и забрани. По думите ѝ законодателните решения са в противоречие с принципа на правовата държава и с чл. 35 от Конституцията, който дава право на свободно придвижване на българските граждани.  „Заедно с екипа ми ще анализираме и другите текстове и в случай, че не бъде наложено вето върху този закон или то бъде преодоляно, в незабавен порядък ще аргументираме конституционна жалба за отмяната на текстовете, срещу които хората възразяват и протестират“, каза Манолова.  От Обединена група „Бетономорие“ и Българското кемпер общество обявиха, че са се обърнали към омбудсмана не за защита на нечии интереси, а за защита на конституционните права на всички български граждани.  По думите им 22-рата поредна поправка на Закона за устройството на Черноморското крайбрежие е противоконституционна, защото не опазва околната среда, не защитава дюните, а създава възможност на местната власт да приема наредби без устойчив регламент, като нарушава правата на гражданите. Освен това уличава тяхното съсловие едва ли не като единствен разрушител на Черноморското крайбрежие.  „Кадастър, който не знае къде са му дюните, две министерства – на туризма и на регионалното развитите, не изпълняват задълженията си вече 5-а година, да направят така, че специализираните кадастрални карти да съвпаднат. 3 200 дка дюни от 4 500 дка вече са частни“, алармира Мирослава Петрова, представител на Обединена група „Бетономорие“.  По думите на Манолова текстовете, които уличават къмпингуващите като замърсители и унищожители на природата, трябва да бъдат отменени като противоконституционни. Тя бе категорична, че няма никакво колебание да подкрепи протестиращите, тъй като институцията на омбудсмана има последователно поведение по отношение защита на правата на гражданите да живеят в благоприятна околна среда.  „Безобразията по българското Черноморие са най-видими и последователни извършвани. Няма човек, който да не настръхне, когато види поредната сценка на изливане на бетон“, заключи омбудсманът.", "date": "2019.06.24", "title": "Манолова: Безобразията по българското Черноморие са най-видими и последователно извършвани"}
{"url": "http://epicenter.bg/article/Iskra-Mihaylova-ot-DPS---izbrana-za-zam-predsedatel-na-novata-parlamentarna-grupa--Obnovi-Evropa-/186429/2/0", "text": "Вчера и днес центристката група „Обнови Европа“, в чийто състав влизат партиите, членове на АЛДЕ, Европейската Демократическа партия, както и „Република напред“ на френския президент - Еманюел Макрон - проведе първите си официални заседания.  За председател на групата „Обнови Европа“ беше избран Дачиан Чолош от Румъния, който спечели вота с подкрепата на 65 от гласувалите 106 членове на групата.  Евродепутатът от Движението за Права и Свободи, Искра Михайлова бе избрана за заместник-председател на политическата група с най – много гласове, 88 от гласувалите. Редом с българския евродепутат, в Бюрото на групата „Обнови Европа“ бяха избрани и членове от Великобритания, Франция, Испания, Дания, Белгия и Унгария.  „Изборът е успех за ДПС, което последователно издига своя авторитет в ЕП. Като заместник-председател на групата Обнови Европа, ще мога да работя за по-ефективен и близък до гражданите ЕС.“, заяви Искра Михайлова, непосредствено след гласуването.  Според Ръководителя на делегацията на ДПС в ЕП, Илхан Кючюк, „Това е успех както за ДПС, така и за България. Г-жа Михайлова ще работи за сближаване на икономическите и социални стандарти между държавите от Западна и Източна Европа.“", "date": "2019.06.24", "title": "Искра Михайлова от ДПС – избрана за зам.-председател на новата парламентарна група „Обнови Европа“"}
{"url": "http://epicenter.bg/article/Izpalnitelnoto-byuro-na-BSP-shte-zasedava-v-Yambol-na-25-yuni/186432/2/0", "text": "На 25 юни 2019 г. (вторник) Изпълнителното бюро на БСП ще проведе заседание в Ямбол. Това съобщиха от пресцентъра на Националния съвет на партията.   Ще бъдат обсъдени проблеми от региона, актуални политически теми и подготовката за местните избори. На заседанието ще присъстват и председатели на общински съвети на БСП от областта, кметовете на Тунджа и Болярово и народните представители от Ямбол. В 14.00 часа ще има пресконференция в клуба на БСП, на ул. „Цар Иван Александър“ №7.   Преди седмица соцръководството взе решение да работи на терен преди местния вот. Сбирката в Ямбол е първата след това решение.   Целта на изнесените заседания е, съвместно с ръководствата на общинските и областните структури, да се обсъди и оцени готовността на партията за участие в местните избори. След оценка на местните проблеми ще се изготвят управленски платформи за всяка община. С местните организации ще бъдат обсъдени и предложенията за кандидати за кметове.  ", "date": "2019.06.24", "title": "Изпълнителното бюро на БСП ще заседава в Ямбол на 25 юни"}
{"url": "http://epicenter.bg/article/Sled-poroinite-dazhdove--Shest-avariyni-ekipa-izvarshvat-obhodi-na-teritoriyata-na-Stolichna-obshtina/186433/2/0", "text": "Общо 20 са сигналите, подадени в пожарната след проливния дъжд в София. Повечето са за наводнени улици и подлези. Има и няколко сигнала за паднали дървета на пътното платно. Няма пострадали хора, предаде БНР.   Шест екипа на дирекция „Аварийна помощ и превенция“ на Столична община извършват обходи на терен във връзка с валежите и реагират на сигнали. Те са отработили сигнали за завиряване на улици в район „Витоша“, „Илинден“. Наблюдават се критични места на реки и водни обекти.   Във връзка с обилните валежи над София временно бе затруднено движението на тролейбусите по линия 6 и 7 през кръстовището на бул.“Петър Дертлиев“ и ул.“Вл.Динчев“ поради завиряване. Движението е възстановено, след като екипи на пожарната бе изпратени на място. В момента градският транспорт се движи навсякъде по маршрутите си.    Уличен стълб се е запалил след удар от мълния на кръстовището на бул. „Константин Величков” и ул. „Симеон” в София. На място е изпратен екип, който да овладее ситуацията.   В Бистрица улиците са се превърнали в реки. Има проблеми с тока в Железница, Банкя и части от \"Люлин\", сигнализират потърпевши.   Наводнила се е и наскоро ремонтираната ул. \"Солунска\" в центъра на града.", "date": "2019.06.24", "title": "Силна гръмотевична буря се изви над София, улиците са реки, има квартали без ток (Снимки, Видео)"}
{"url": "http://epicenter.bg/article/Prof--Georgi-Rachevg--Vali-dazhd-v-Sofiysko-i-Rilo-Rodopskiya-masiv--burya-ima-mezhdu-Yambol-i-Sliven/186439/2/0", "text": "Вали дъжд в Софийско и в Рило-Родопския масив, съществена буря има между Ямбол и Сливен. Това каза в интервю за Агенция „Фокус“ климатологът проф. Георги Рачев.   „На други места грее слънце. На нос Емине отчетоха 33 градуса, в района на Варна е 31 градуса. По морето е много добра, здрава, хубава юнска жега. Този модел ще се запази през следващите три дни, като процесите на интензивни валежи, свързани с гръмотевична дейност, ще се преместят малко повече в източна посока“, обясни климатологът. Той уточни, че утре и в сряда ни очакват такива валежи. „Може би най-съществен ще бъде утрешният ден, когато над планинските райони на почти цялата страна, особено в Северна България има условия за интензивни валежи. На някои места могат да бъдат по-продължителни от този типичен летен характер, когато валежите са 10-15 минути, в някои случаи до половин час. Нищо чудно да има места, в които да се събере валежна сума от порядъка на 30, 40, дори 50 л/кв. м.“, каза още проф. Рачев.   По думите му това е трудно за прогнозиране и службите трябва да бъдат нащрек, за да могат да реагират, ако има локални разливи на реки. Климатологът проф. Рачев допълни, че метеорологичната обстановка се дължи на обикновени и доста делнични синоптични процеси. „От Северозападна България нахлу малко по-хладен въздух, който допълнително лабилизира атмосферата“, допълни още проф. Рачев.    Валежната обстановка с голям интензитет и териториален обхват ще приключи в сряда, в четвъртък ни очаква доста слънчево и топло време, каза още в интервюто проф. Георги Рачев. Той отчете, че и сега времето не е студено. „Там, където има бури, обикновено температурата бързо се понижава. В София от 26 градуса, днес температурата падна на 18 градуса и отново започна да се увеличава. Това се случва навсякъде, където има валежи. Четвъртък ще е топло с температури между 27 и 32 градуса. Петък и събота отново ще има едно допълнително лабилизиране на атмосферата. В неделя, понеделник и вторник ще има неочаквано хубаво типично юнско време. От вторник следващата седмица ни очаква доста по-топло време с температури между 29 и 34 градуса“, допълни още проф. Рачев. По думите му нищо чудно на места температурите да достигнат и 35 градуса.   Той увери, че празникът Джулай морнинг ще бъде посрещнат със сравнително хубаво време, много много слънце и високи температури. „Валежите ще намалеят и това ще бъде чак към 4-5 юли – слънчево и горещо, типично юлско време“, допълни още той.   ", "date": "2019.06.24", "title": "Проф. Георги Рачев: Вали дъжд в Софийско и Рило-Родопския масив, буря има между Ямбол и Сливен"}
{"url": "http://epicenter.bg/article/Eksperti-analizirat-pobedata-na-Ekrem-Imamoglu/186440/2/0", "text": "Резултатът от кметските избори в Истанбул е нормален. Една част от турското общество вече е изморено от тази нова политическа система, която Реджеп Ердоган наложи. Светският елит в Турция започва да се преориентира. Това каза доц. д-р Пламен Ралчев в ефира на предаването „Плюс-Минус” по Нова телевизия.  Той подчерта, че победата на Екрем Имамоглу е с много важен знак за потенциал за промени в Турция. „До момента, като че ли в Турция нямаше алтернатива. В момента промяната е в посока на това, че опозицията изкрастализира някаква алтернатива, но каква ще бъде тя не е ясно”, добави той.  Според него основният проблем на Турция, в резултат на управлението на Ердоган, е рязката поляризация в турското общество и противопоставянето на религиозно-консервативните кръгове на прозападно ориентираните кръгове в страната. „Победата не е толкова абсолютна, защото кметският пост в Истанбул е символ и трамплин за по-високи постове в политиката. Но трябва да имаме предвид, че голяма част от избирателите на Ердоган са в провинциалната част на Турция, така че победата на Имамоглу трябва да се анализира с много условности”, каза доц. Ралчев.  Според него Екрем Имамоглу и Реджеп Ердоган трудно биха работили съвместно. „Той тръгва да търси хармония с президента. Не мисля, че това е лесно в турския случай и чисто психологично погледнато, ако едната страна тръгва с такава пацифистка позиция, а другата е с по-агерсивни нагласи, не знам дали няма да се окаже, че Имамоглу е в губещата позиция. Опозицията в Турция и конкретно Републиканската народна партия трябва ясно да формулира поведение спрямо централната власт и президента. Очевидно ще са необходими компромиси, но се притеснявам, че примиренческият тон на Имамоглу ще бъде полезен”, обясни той.  Историкът Ибрахим Карахасан – Чънар подчерта, че Истанбул е огромен мегаполис с бюджет от 9 млрд. долара, а градът произвежда 31% от БВП на Турция. „Ердоган загуби във вътрешен – икономически и във външен – политически план. Това изигра ролята на бумеранг заради неговото отстъпление от властта”, каза той.  „За първи път се появи политик, който заговори на езика на масите, а Екрем Имамоглу умее това. Той е много дипломатичен, либерал”, добави историкът.  „За тези 25 г. се появи нова генерация в Турция и много млади гора искат светски начин на живот, не им харесва отдалечаването от Европа. Има глад за признаването на Турция като авторитет, като арбитър, защото наистина Европа има нужда от Турция, както и обратното”, каза Ибрахим Карахасан – Чънар.", "date": "2019.06.24", "title": "Експерти анализират победата на Екрем Имамоглу"}
{"url": "http://epicenter.bg/article/Azerbaydzhan-ochakva-da-svarzhe-gazovata-si-sistema-s-haba--Balkan-/186441/2/0", "text": "Република Азербайджан разчита на българския газов хъб “Балкан”, за да снабдява със синьо гориво не само Европейския съюз, но и страните от Западните Балкани. Това заяви външният министър на Азербайджан Елмар Мамадяров, който се срещна със заместник министър-председателя и министър на външните работи Екатерина Захариева.  Българският първи дипломат е на официално посещение в Баку, съобщиха от МВнР.  Стратегическото партньорство в енергетиката, инфраструктурата, търговията и транспорта между двете страни бе оценено като приоритет и от председателя на парламента Огтай Асадов, както и от министър-председателя на Република Азербайджан Новруз Мамадов, които също се срещнаха с вицепремиера Захариева.  “Всички проекти в енергетиката се движат навреме. Газът ни достигна границата с ЕС при Гърция. Но Южният газов коридор не трябва да свършва с Италия, Гърция и България, а да стигне и до останалите балкански страни. България е важна като транзитна точка”, каза министър Мамадяров.  Вицепремиерът Захариева заяви, че подкрепя думите на азербайджанския си колега и същата е целта и на българското правителство. “Мисля, че Южният газов коридор е важен за целия регион, не само за отделни страни. Междусистемната газова връзка България - Гърция ще ни даде истинска енергийна диверсификация. Работим по газовия хъб “Балкан” и за свързване на газопреносната си мрежа с всички съседни страни. Имаме инфраструктурата и може да бъдем транзитна страна, както и да бъдем стратегически партньор на Азербайджан”, каза българският външен министър.  По време на официалното посещение в България на министъра на външните работи на Азербайджан Елмар Мамадяров по покана на Захариева през октомври м.г. бе проведена първата сесия на Стратегическия диалог България- Азербайджан.  След изграждането на Южния газов коридор и интерконектора България - Гърция, нашата страна ще получава до 1 млрд. куб. м. газ годишно. На 14 май 2019 г. приключи успешно процедурата за възлагане на обществената поръчка за проектиране, доставка и строителство на междусистемната газова връзка Гърция – България.  На 22 май 2019 г. в присъствието на премиерите на България и Гърция, на първия вицепремиер на Азербайджан и на зам.-председател на Европейската комисия бе даден старт на строителството на интерконектора.  “Надявам се азербайджанският газ да стигне България през 2020 година”, заяви пред Захариева и премиерът на страната - Новруз Мамадов. Той заяви, че би очаквал България да участва и в трансграничните транспортни проекти на Азербайджан, които целят да свържат Азия и Европа.  “Нашите две страни са със стратегическо местоположение и трябва да използваме това заедно. Ще работя за срещи между транспортните министри, които да обмислят бъдещото ни сътрудничество”, каза българският вицепремиер.  “Нашите страни се радват на прекрасни отношения. Имаме изключително добри перспективи в различни сфери на икономиката”, допълни премиерът Мамадов и каза, че се очаква развитие и по проекта за газификация на домакинствата в България от компанията СОКАР.  Екатерина Захариева подчерта, че се наблюдава увеличение на стокообмена с 34% и на туристите със 76% след откриването на директна самолетна линия Баку - София, но има много повече какво да се желае.  Българските стоки са били познати във вашата стана по времето на социализма, време е да се завърнем на вашия пазар, каза Захариева. “Да, ние си спомняме за България именно заради високото качество на вашите стоки”, каза премиерът Мамадов.  Председателят на парламента Огтай Асадов също заяви, че отдава изключително значение на ролята на България за износа на азербайджански газ. Само преди дни Асадов предаде в Баку ротационното председателство на Парламентарната асамблея на Черноморското икономическо сътрудничество на председателя на българския парламент Цвета Караянчева. Той подчерта изключително доброто взаимодействие между групите за приятелство в двата законодателни органа.  ", "date": "2019.06.24", "title": "Външният министър на Азербайджан пред Захариева: Очакваме да вържем газовата си система с хъб Балкан"}
{"url": "http://epicenter.bg/article/Pobratimenite-obshtini-Momchilgrad-i-Izmit-razmraziha-otnosheniyata/186442/2/0", "text": "Побратимените общини Момчилград и Измит размразиха отношенията си. Това стана след като момчилградският кмет Сунай Хасан гостува на избраната на 31 март за кмет на турския град Фатма Каплан. Двамата разговаряха над 2 часа за бъдещето на отношенияна между двете общини.   На срещата присъстваха председателят на общинския съвет Юмер Юсеин, заместник кметът Алие Ибрахим и лидерът на младежката организация на ДПС в Момчилград Ерсин Юмер. Сунай Хасан запозна колегата си Фатма Каплан, която е бивш депутат от Народнорепубликанската партия, със съвместните инициативи между двете общини през годините. Официалните отношенията между Момчилград и Измит са от 2006 г., когато тогавашните кметове Ердинч Хайрула и Халил Йенидже подписаха протокол за побратимяване. По инициатива и със средства на турската община в центъра на родопския град беше издигната чешма с часовници. \"По това време се роди идеята и се изготви проект за изграждане на сграда в центъра на Момчилград, в която да се помещава музейна сбирка, заседателна зала и административни офиси\", каза Сунай Хасан, който по това време беше председател на общинския съвет. През 2017 година тогавашния кмет на Измит замрази едностранно отношенията с българската община, без да посочва конкретна причина за това. \"Удовлетворен съм от срещата с Фатма Каплан. Отворихме нова страница в отношенията между Момчилград и Измит. Говорихме за съвместни инициативи между двете побратимени общини и за бъдещи проекти във всички сфери. Убеден съм, че добрите взаимоотношения с Измит ще продължат и в бъдеще\", заяви Сунай Хасан.", "date": "2019.06.24", "title": "Побратимените общини Момчилград и Измит размразиха отношенията"}
{"url": "http://epicenter.bg/article/Rumen-Radev-nalozhi-veto-na-promenite-v-Zakona-za-ustroystvoto-na-Chernomorskoto-kraybrezhie/186444/2/0", "text": "Президентът Румен Радев наложи 15-ото вето. Този път то е  върху  Това съобщиха от прессекретариата на държавния глава.     Той отбелязва, че  По думите му така се стига до ситуация, в която  В мотивите си държавният глава заявява, че не се противопоставя на опита да бъдат въведени правила, нормативи и стандарти, както изрично повелява чл. 55 от Конституцията, прокламиращ основното право на здравословна и благоприятна околна среда.  Според президента обаче,   Президентът подчертава,   Не са определени и условията за ползване и престой в тези места, т.е. няма ги стандартите и нормативите, които са изрично предвидена в Конституцията гаранция за осъществяването на основното право на чиста околна среда.   При липсата на яснота за капацитета на местата, разрешени за разполагане на палатки, кемпери или каравани, не може категорично да се твърди, че е намерена най-щадящата мярка за постигане на желания резултат - опазването и възпроизводството на околната среда.     за връщане за ново обсъждане в Народното събрание на разпоредби от Закона за изменение и допълнение на Закона за устройството на Черноморското крайбрежие, приет от 44-то Народно събрание на 13 юни 2019 г.  М О Т И В И  за връщане за ново обсъждане в Народното събрание на разпоредби от Закона за изменение и допълнение на Закона за устройството на Черноморското крайбрежие,  приет от 44-то Народно събрание на 13 юни 2019 г.  Уважаеми народни представители,  С приетия Закон за изменение и допълнение на Закона за устройството на Черноморското крайбрежие (ЗИД ЗУЧК) се въвеждат изисквания за временно разполагане на палатки, кемпери или каравани (§ 2), както и административнонаказателна отговорност за тяхното нарушаване (§ 9).  Не се противопоставям на опита да бъдат въведени правила, нормативи и стандарти, както изрично повелява чл. 55 от Конституцията, който прокламира основното право на здравословна и благоприятна околна среда. Спазването на такива нормативи и стандарти е гаранция за опазването и възпроизводството на околната среда, поддържането и разнообразието на живата природа и разумното използване на природните богатства на страната ни съгласно чл.15 от Конституцията.  Регламентацията на досегашното „диво къмпингуване“ е в по-либерален режим, отворен към близостта до природата, който е трябвало да бъде уреден със Закона за туризма или други закони. Със ЗИД ЗУЧК режимът става по-рестриктивен, като се въвеждат значителни ограничения в сравнение с досегашния ред. Тази промяна е предложена между двете гласувания на законопроекта, без обществено обсъждане, което оставя без отговор редица въпроси. Какъв е броят на лицата, които ще бъдат засегнати от промените? Ако всички притежатели на каравани, кемпери, любители на палатки и др., отидат в съществуващите на категоризирани къмпинги по Крайбрежието, защото искат да летуват по този начин на българското море, ще има ли място за всички тях? Правени ли са проучвания и разчети за капацитета на категоризираните къмпинги? Без отговори на тези въпроси не може да се приеме, че новият рестриктивен режим е пропорционална мярка.  Освен рестриктивни правила, с § 9 от приетия закон се въвеждат и строги санкции за тяхното нарушаване. При липсата на яснота за капацитета на местата, разрешени за разполагане на палатки, кемпери или каравани, не може категорично да се твърди, че е намерена най-щадящата мярка за постигане на желания резултат - опазването и възпроизводството на околната среда. Налага се извод за несъразмерност между високите и строги санкции към гражданите и липсата на строгост към дължимата грижа от страна на държавата. Стандартите и нормативите все още не са установени, както повелява Конституцията (чл. 55), но високите глоби вече са разписани в закона.  Конституцията изисква от гражданите като тяхно основно задължение да пазят околната среда (чл. 55, изр. 2), но изисква и от държавата да се ангажира в осигуряването на опазването и възпроизводството на околната среда. Ограниченията за „диво къмпингуване“ по Черноморието са вече в закона, а местата, където ще може да се къмпингува, не са определени. Не са определени и условията за ползване и престой в тези места, т.е. няма ги стандартите и нормативите, като изрично предвидена в Конституцията гаранция за осъществяването на основното право на чиста околна среда.  Уважаеми народни представители,  По изложените мотиви упражнявам правото си по чл. 101, ал. 1 от Конституцията на Република България да върна за ново обсъждане § 2 и 9 от Закона за изменение и допълнение на Закона за устройството на Черноморското крайбрежие, приет от 44-то Народно събрание на 13 юни 2019 г.  РУМЕН РАДЕВ  ПРЕЗИДЕНТ НА РЕПУБЛИКА БЪЛГАРИЯ ", "date": "2019.06.24", "title": "Румен Радев наложи вето на промените в Закона за устройството на Черноморското крайбрежие"}
{"url": "http://epicenter.bg/article/Radev--Balgariya-podkrepya-kontseptsiyata-na-Evropeyskata-komisiya-za-modernizatsiya-na-STO/186448/2/0", "text": "България напълно подкрепя концепцията, разработена от Европейската комисия, за модернизация на Световната търговска организация (СТО) по отношение на актуализацията на правилата за международна търговия, предоставяне на по-големи възможности за мониторинг и деблокиране на механизмите за арбитраж. Това заяви президентът Румен Радев пред журналисти в Женева, съобщиха от прессекретариата на държавния глава.   Държавният глава е на посещение в Швейцария за участие в 41-aта сесия на Съвета на ООН по правата на човека. В рамките на визитата си Румен Радев има среща и с генералния директор на Световната търговска организация Роберто Азеведо.  По думите на президента СТО е изправена пред критични предизвикателства и има нужда от решителна подкрепа от държавите-членки. „Нарушаването на правилата за международната търговия, прекомерните субсидии и протекционизъм и почти пълното блокиране на апелативния орган на организацията рискуват не само да забавят световния икономически ръст и икономическото развитие, те рискуват вече и са предизвикателство пред установения политически ред“, подчерта Румен Радев. Държавният глава посочи, че страната ни е с отворена икономика и половината от българския БВП се формира в резултат на външната търговия и всеки проблем в сферата на търговията рефлектира и върху икономическия ръст, възможностите за развитие на икономиката и инвестициите. „Надявам се да имаме по-бърз резултат. Ако не постигнем напредък в това направление, това категорично ще се отрази и на българската икономика“, подчерта още президентът Румен Радев.", "date": "2019.06.24", "title": "Радев: България подкрепя концепцията на Европейската комисия за модернизация на СТО"}
