{"url": "http://epicenter.bg/article/Zhivko-Todorov--Ima-kakvo-da-se-promeni-v-Izpalnitelnata-komisiya-na-GERB/184682/2/0", "text": "Има какво да се промени в Изпълнителната комисия на ГЕРБ. Разпределението на новите ресори на членовете ѝ ще стане ясно след 7-и юли, каза пред БНР кметът на Стара Загора Живко Тодоров, който остана в Изпълнителната комисия на ГЕРБ след промените, направени тази седмица.  Тодоров обясни, че в Изпълнителната комисия не е имало това разпределение на задачите кой за какви ресори ще отговаря, поради което има какво да се промени.  „Първо, ще трябва, разбира се, да мине 7 юли, защото, вече знаете, че се обяви конгрес, на който трябва да бъдат избрани двама членове на Изпълнителната комисия след излизането на г-н Цветанов и на г-жа Бъчварова. След което ще се съберем и всички ще направим разпределение на задачите. Но най-вече, знаете, че премиерът обича инициативните хора и тези, които работят по-активно“, отбеляза Живко Тодоров.  \"Моята работа, като кмет на Стара Загора, е първостепенна и най-важна за мен, най-важно е това, което правим за хората\" – така Тодоров отговори на въпрос дали ще може да съчетава задълженията си на този пост с евентуалния си ресор в Изпълнителната комисия.  \"Тук е важно нещо друго. Самите организации се справят на терен добре. Някои имат проблеми, но те трябва да бъдат преодолени и съответните организации да продължат напред. Най-лесно е да се направи чистка, но нещата трябва да се огледат по-задълбочено. Сигурен съм, че в тези организации има съвестни хора, на които просто не е дадена изява. Чистка – като разпускане на организациите – не трябва да се прави в никакъв случай\", каза Тодоров по повод изразеното от лидера Бойко Борисов недоволство от организациите на ГЕРБ в Добрич, в Плевен и в Ловеч.  Живко Тодоров не допуска възможността Цветан Цветанов да работи за друга партия:  \"Вътре в себе си Цветанов носи единствено и само ГЕРБ и не би отишъл в друга партия. Това е моето впечатление от работата ми с него\".  Тодоров коментира и идеята на ДПС за намаляване на ДДС за някои стоки:  „Все още не сме обсъждали темата чисто политически. На първо място е важно финансовият министър да каже има ли такава възможност в бюджета. Винаги когато говорим за социална политика, всичко опира до възможности и до пари“.   По-късно Живко Тодоров бе гост в предаването \"Беновска пита\" по \"Канал 3\". По повод предстоящите местни избори Тодоров коментира, че хората ще гласуват за тези, на които вярват. Когато ГЕРБ стартира, хората не са познавали тези лица, а са гласували за тях като нещо ново, посочи той.  \"Всички, които са лица на ГЕРБ, предстои да минат през местните избори. Много е важно какви ще са тези лица, които ще бъдат представени, за да имат доверие хората към тях. Важно е да се покаже морал, да има справедливост и етика\", каза още Живко Тодоров.    \"Да се подкрепят повече стартиращите технологични компании, технологиите и държавата трябва да вървят ръка за ръка, тези фирми които предлагат иновативни идеи да се стимулират от държавата, да се облекчават с данъците”, предложи Живко Тодоров, който е и член на ИК на ГЕРБ в предаването на Канал 3.  \"Ще предложа на премиера да се създаде общинска полиция, тъй като тя ще е от изключителна полза както за кмета, така и за гражданите. Въобще темата за децентрализацията е от изключително значение за държавата\", допълни Тодоров.  \"Законите, които представяхме за общинската полиция, за камерите, ще предложим да бъдат гласувани в най-кратки срокове. Да има повече контрол, да се решават проблемите повече на местно ниво, за да не се ангажира Премиера\", допълни той. ", "date": "2019.06.02", "title": "Живко Тодоров: Има какво да се промени в Изпълнителната комисия на ГЕРБ (ОБНОВЕНА)"}
{"url": "http://epicenter.bg/article/Korniya-Ninova/184660/2/48", "text": "БСП е единствената партия, която повишихме подкрепата в гласове с 50 127 гласа, едиствените, които имаме един мандат повече, другите партии или запазват, или пада броя на депутатите им и имаме пробив в четири областни града\", каза в студиото на \"Денят започва с Георги Любенов\" председателят на БСП Корнелия Нинова.  Тя обясни, че това са обективните факти, но също така обективно е, че БСП загубиха тези избори и трябва да коригират това, което са сгрешили. \"Българите ни наказаха всички, еднакво и заедно с негласуване, не с отрицателен вот, не с революционна ситуация, а с отказ да гласуват. Това е много силен знак към нас, към цялото статукво. Те ни казват: \"Не ви харесваме еднакво\".   Не успяхме да покажем, че сме различни, бе прочитът на Нинова за  това, че социалистите не спечелиха изборите за Европейски парламент.   Причината за загубата трябва да се търси по-дълбоко в БСП, смята тя. Разбира се, има значение листата, кампанията, посланията, но за Нинова това са само елементи от общата картина. От партията не са успели за последните две години да покажат, че са по-различни от другите. БСП даде сигнали, че са различни с отказа да влязат в правителство, с отказа да се договарят задкулисно, с битката им срещу олигархията. Но все пак не успяха да внушат на хората, че партията се е променила.   Според нея в България започва дълбока промяна в резултат на тези избори. В БСП тази промяна е започнала преди три години, при другите партии започва сега, е нейният прочит. Според Нинова оставката на Цветан Цветанов е част от това.   Нинова подчерта, че в резултат на изборите в ГЕРБ са осъзнали, че има корупция. Когато ние говорехме за това, ни казваха, че сипем жлъч и омраза, подчерта тя. Осъзнаването при премиера, че има проблем корупция е огромна крачка, каза Нинова.   \"Откривам връзка, но тя не е просто в оставките. Смятам, че тези избори имат един голям минус и един голям плюс. Големият минус е ниската избирателна активност, народът ни шамароса всички еднакво. Големият плюс, който отчитам от няколко дни е, че в България и в парламента започва голяма промяна в резултат на тези избори\", подчерта тя. Промяната за БСП започва преди 3 години и Нинова е на мнение, че сега започва промяната и в другите партии. Оставките - нейната и на Цветанов, са в резултат от това. Най-рязка промяна и завой тя вижда в ДПС.   Нинова подчерта още, че има промяна и в ДПС. И израз на това е предложението да се намали ДДС на хляба. Нинова припомни, че когато са гласувани бюджетните закони, ДПС не са подкрепили такова предложение на БСП.   Нинова коментира своята оставка и заседанието на конгреса на 16 юни. Тя подчерта своето желание да има пряк избор на председател на партията от всички нейни членове. Защити визията си против Истанбулската конвенция и против пакта за мигрантите.   Имам програма за развитието на БСП, тези, които не са съгласни с мен - да напишат своя и да излъчат някой, който я изразява. И който спечели!, подчерта Нинова. Измъчихме хората, нека народът избере. Не можем 11 пъти да губим и никой да не поема отговорност, винаги да сме морални победители, каза още Корнелия Нинова.   По повод подкрепата, която получи от Георги Марков, Нинова се усмихна, че това е парадокс - да получиш поздрави от опонента, но критики у дома.   С връщането на БСП в пленарната зала ще се рестартира парламентарния живот по същество, каза още Корнелия Нинова. Не сме обсъждали вот на недоверие до края на парламентарната сесия, добави тя.   БСП е единствената партия, която повиши подкрепата си в гласове, има един мандат повече и пробив в 4 области и 65 общини, каза тя, обобщавайки резултатите от вота.   Това е обективният прочит, но също така обективен прочит, е че ние загубихме тези избори, добави Нинова.   Революционна обстановка нямаше. Но на въпрос искате ли да бъде сменено правителството много висок процент българи отговаряха с да, но на въпрос искате ли предсрочни избори - с не, каза още тя.   Българите наказаха политиците с негласуване. Казаха ни - не ви харесваме, посочи Нинова.   Не успяхме да покажем, че сме различни, каза за резултата на БСП тя.  По повод критиките срещу нея, тя посочи, че БСП е в топ три на партиите в ПЕС по изборни резултати.   Социалистическата партия беше в центъра на общественото внимание с оставката на Нинова. Другата голяма оставка от изминалата седмица е тази на Цветан Цветанов.      ", "date": "2019.06.02", "title": "Нинова: Имам програма за БСП, нека, тези, които са против нея, излъчат лице - и народът да реши!"}
{"url": "http://epicenter.bg/article/Dimitar-Nikolov--Predstoyat-seriozni-analizi-i-promeni-v-strukturite-po-mesta/184663/2/0", "text": "Съобщиха ни за оставката на Цветан Цветанов на заседанието на групата след изборите. Лидерът ни Бойко Борисов му благодари за свършената работа и темата приключи. Мисля, че трябва да се отнесем с разбиране и уважение към решението на Цветанов и решението на Борисов. Изпълнителната комисия е органът, който и спрямо устава е ангажиран с управлението на процесите в партията.   Това каза Димитър Николов, зам.-председател на ГЕРБ и кмет на Бургас, в сутрешния блок на Нова тв.   Той коментира последните промени в ръководството на партията след евроизборите. ГЕРБ влезе изключително смутено в предизборната кампания заради многото скандали и негативи в началото на кампанията – зяви градоначалникът на Бургас.  Самочувствието на структурите бе на много ниско ниво. На финала, след като Бойко Борисов се ангажира лично с кампанията и пое ръководството, сме свидетели на добър резултата. ГЕРБ загуби около 100 хиляди гласа. Предстоят сериозни анализи по структурите в регионите в страната. Може би ще се разделим с някои от ръководителите по места. Имаме известни слабости в региона на Ямбол, Добрич и Плевен”, допълни Николов.", "date": "2019.06.02", "title": "Димитър Николов: Предстоят сериозни анализи и промени в структурите по места"}
{"url": "http://epicenter.bg/article/Tsiganski-orkestar-sviri-na-Borisov--quot-Batalyonat-se-stroyava-quot--Toy--Balgariya-ne-e-samo-zhaltite-paveta-/184679/2/0", "text": "Цигански оркестър изсвири на премиера Бойко Борисов \"Батальонът се строява\" в Котел. Борисов отново подкара джипа. Преди Котел той бе в Сливен и Нова Загора. Аплодира изпълнителите, а на придружаващите го каза: \"София не е само жълтите павета!\"   После премиерът посети Националното училище за фолклорни изкуства \"Филип Кутев\". Посрещнаха го децата, които са в седмичния интернат и заместник-директорът. Защо само заместници ме посрещат, директорите почиват ли в неделя, попита развеселен Борисов. Кметът каза, че имат амбицията да направят училището международно и да обучават деца от съседните балкански страни.   \"Ще учим съседите на \"Македонско девойче\", коментира Борисов.    Министър-председателят Бойко Борисов инспектира хода на ремонтите дейности в Националното училище за фолклорни изкуства „Филип Кутев“, съобщиха по-късно от правителствения пресцентър. Проектът е финансиран по Оперативна програма „Региони в растеж“ 2014-2020 г. и е на обща стойност почти 3.8 млн. лв.  В рамките на проекта ще бъде подменена дограмата, ще бъде изградена нова осветителна инсталация и мерки за подобряване на енергийна ефективност на вече съществуващите учебни корпуси и общежития, както и ще бъде осигурена достъпна среда за хора в неравностойно положение. Предвидено е и закупуването на специализирано оборудване в съответствие с нуждите на учениците. Проектът включва и изграждането на нова многофункционална зала. Символичната първа копка на ремонта бе направена на 24 май тази година, като срокът за изпълнение е до 15 януари 2020 г.  Заедно с премиера Борисов обновяването на Националното училище за фолклорни изкуства „Филип Кутев“ провериха министърът на образованието и науката Красимир Вълчев, финансовият министър Владислав Горанов, кметът на Котел Коста Каранашев.  Кметът Каранашев информира министър-председателя Бойко Борисов, че след като се въведат иновации в музикалното училище в Котел, то ще може да приема даровити деца от различни страни на Балканите. А преподавателският състав е най-добрият в страната. Премиерът Борисов обеща пълна подкрепа от страна на правителството по този проект. Министър-председателят отбеляза още, че идеята е по този начин учебното заведение да се превърне в балканско училище за музикални инструменти.  \"В Котел е изградена нова пречиствателна станция за питейни води. Чрез нея ще се реши проблемът с варовика и замътването на водата в града при обилни валежи. Стойността на проекта е близо 3 млн. лв.\", написа във фейсбук Бойко Борисов.   ", "date": "2019.06.02", "title": "Цигански оркестър свири на Борисов \"Батальонът се строява\"! Той: България не е само жълтите павета!"}
{"url": "http://epicenter.bg/article/Georgi-Svilenski--BSP--Horata-tryabva-da-razberat--che-problemat-se-kazva-Boyko-Borisov/184680/2/0", "text": "БСП загуби, правим анализи - къде и какви грешки сме допуснали. Истината, която трябва да бъде казана е, че голямата загуба е това, че българските граждани не излязоха да гласуват и така удариха шамар на всички политически партии. Хората ясно посочиха, че партиите трябва променят отношението си, модела си и политиките си. Това заяви зам.-председателят на ПГ на \"БСП за България\" Георги Свиленски по БНР, съобщиха от пресцентъра на партията.   По думите му от БСП са искали да приобщят по-широк кръг български избиратели, но не са успели да отворят ветрилото чрез периферния вот.  \"По-лошото е, че хората не видяха в никоя политическа сила алтернатива. Затова трябва да си направим изводи. За да се случи промяната в държавата, българското общество трябва да я поиска. Тя не може да се случи, докато хората седят вкъщи - пред телевизорите и в интернет пространството\", изрази мнение социалистът. Той призова гражданите да бъдат активни в политическия живот и изборите.  Той обясни, че промяна е нужна и тя е била заявена както от ръководството на БСП, така и от самата партия и от Националния съвет - става дума за обявен курс на промяна и нова политика.   \"Тази промяна се води нееднозначно през последните години. Друг е въпросът колко време е необходимо, за да се случи и кога ще се стигне до крайния резултат - една сериозна победа на парламентарни избори\", подчерта зам.-председателят на ПГ на \"БСП за България\". По думите му смяната на модела в България ще бъде трудна задача, защото интересите, които биха били засегнати са много големи и от БСП ги изпитват на гърба си ежедневно, а най-много ги е изпитала Елена Йончева.   \"За да спечелим местните избори, председателят на партията иска нов кредит на доверие от всички партийни членове. Корнелия Нинова иска подкрепа, за да може в рамките на следващите месеци да проведе такава политика в партията, която да изведе БСП като победител на предстоящите местни избори\", коментира още Свиленски.  По повод връщането на БСП в парламента, той заяви: \"Виждаме един парламент, в който ще се говорим повече за социална политика и доходи, за това- българските граждани да живеят по-добре. Няма как да не се отчете нашият принос, тъй като обикаляйки из страната, кандидатите за евродепутати от \"БСП за България\" и народните представители видяха проблемите по места, срещнаха се с избирателите. Обиколихме цяла България с \"Визия за България\" и още тогава констатирахме сериозните проблеми. Радваме се, че повече народни представители също са ги видели и това ще бъде темата на следващия парламентарен сезон\". \"Със стартовата ни позиция от европейските избори, амбициите ни са за победа на местните избори. Това зависи от работата ни на терен, на място, от общинските организации и областните структури, които ще проведат кампанията. Със смяната на Цветанов, не може да бъде сменен моделът на управление. Докато българските граждани не разберат, че проблемът се казва Бойко Борисов, те ще получават по някой Цветанов, който да реализира политиките на Борисов\", заключи Свиленски.", "date": "2019.06.02", "title": "Георги Свиленски: Хората трябва да разберат, че проблемът се казва Бойко Борисов"}
{"url": "http://epicenter.bg/article/Andrey-Slabakov-shte-rezhisira-v-ES-filma--Ne-iskam-da-bade-poveche-zritel-/184681/2/0", "text": "Режисьорът Андрей Слабаков, който беше избран с преференции за евродепутат от листата на ВМРО, бе гост в предаването \"Денят започва с Георги Любенов\" по БНТ. Той дойде в студиото заедно със съпругата си Ернестина Шинова.   Слабаков каза, че като част от гражданската квота на ВМРО не би правил никакви компромиси и, че не са му поставяни условия при издигането на кандидатурата му.  \"Този филм се казва, че не искам да бъда повече зрител. И смятам, че мога да направя доста по-добър филм от ЕС. Явно нещо са му сбъркани сценаристите или нещо има друго, защото цари някакъв невиждан хаос и бюрокрация, която на мен не ми харесва.  Не ми харесва това, че някакви проекти, европейски, които минават - минават на ниво документи. Тоест никой не се интересува какъв е проектът. Ако отговаря на някакви изисквания и после гледаме само документи. Според мен трябва да е обратното - първо гледаме дали проектът има смисъл и после искаме документи\", каза режисьорът-евродепутат. ", "date": "2019.06.02", "title": "Андрей Слабаков ще режисира в ЕС филма “Не искам да бъде повече зрител”"}
{"url": "http://epicenter.bg/article/Ekaterina-Zaharieva-pozdravi-balgarite-na-ostrov-Krit-za-parviya-im-sabor/184683/2/0", "text": "Вицепремиерът и министър на външните работи Екатерина Захариева поздрави българската общност на остров Крит по случай организирания там първи български събор.  „Поздравявам Ви за инициативата да отпразнувате българските бит и култура, както и да затвърдите връзката между сънародниците ни на остров Крит и България“, заяви Екатерина Захариева в поздравителен адрес към Сдружението на българите на остров Крит. Тя подчерта примера, който сънародниците ни дават, за родолюбие и сила на българския дух.  На 1 и 2 юни в рамките на събора сдружението е организирало изложба \"Нашата България\", включваща фотографии, атрибути и предмети на българското народно творчество и изкуство, традиции и култура. Както на всеки български събор, и на този има вкусна трапеза с традиционни български ястия, както и музика и народни танци. За децата от четирите български неделни училища е предвиден открит урок „Кой е Петко Воевода“.  На остров Крит в Гърция постоянно живеят около 15 000 българи, а 10 000 идват там като временно работещи, сочат данни на сдружението.", "date": "2019.06.02", "title": "Екатерина Захариева поздрави българите на остров Крит за първия им събор"}
{"url": "http://epicenter.bg/article/Silna-burya-vrahletya-stolitsata--ulitsite-se-prevarnaha-v-reki/184685/2/0", "text": "Мощна лятна буря удари София. Първоначално задуха силен вятър, последваха едри капки дъжд.  Бурята изненада много столичани, които се възползваха от слънчевия ден и топъл ден преди да завали.  Синоптиците бяха предупредили, че се задава дъжд. Следобед ще има краткотрайни, на отделни места интензивни валежи от дъжд, придружени с гръмотевици, временно усилване на вятъра и градушки.  Жълт код за интензивни валежи и гръмотевични бури и условия за градушки е обявен за 17 области в страната за днес. Това показва справка на сайта на НИМХ. Жълт код е обявен в областите Видин, Монтана, Враца, Плевен, Ловеч, Велико Търново, Габрово, Сливен, Стара Загора, Пловдив, Пазарджик, Смолян, Кърджали, София град, Софийска област, Перник и Кюстендил. В тези райони се очакват количества около 35 – 40 л/кв. м и повече. Припомняме, че снощи интензивни валежи предизвикаха наводнение в Хасково, като превърнаха улиците в реки. ", "date": "2019.06.02", "title": "Силна буря връхлетя столицата, улиците се превърнаха в реки"}
{"url": "http://epicenter.bg/article/Kmetat-na-plovdivskiya-rayon--Severen--Ralyo-Ralev-ostava-v-aresta/184696/3/0", "text": "Кметът на пловдивския район „Северен” Ральо Ралев остава в ареста, това реши Специализирания наказателен съд в София, предаде БТВ.   Мотивите са, че има данни за обосновано предположение за съпричастност към престъплението, съдържащи се основно в показанията на разпитани свидетели. Вчера зам.-главният прокурор Иван Гешев обяви, че Ральо Ралев е поискал подкуп от 60 хил. лв. от строителен предприемач. Другият обвиняем, соченият от прокуратурата за помагач – Иван Делевски, излиза под парична гаранция в размер на 60 хил. лв.", "date": "2019.06.02", "title": "Кметът на пловдивския район „Северен” Ральо Ралев остава в ареста"}
{"url": "http://epicenter.bg/article/Temenuzhka-Petkova-shte-uchastva-v-sreshta-na-visoko-ravnishte--Energiyna-sigurnost-v-regiona-quot--v-Sarbiya/184697/4/0", "text": "Министърът на енергетиката Теменужка Петкова ще участва в среща на високо равнище „Енергийна сигурност в региона“.  В рамките на събитието ще бъдат обсъдени политики за енергийна сигурност в региона на Югоизточна Европа, ролята на инфраструктурата за сигурността на газовите доставки, значението на международното сътрудничество за стабилността и сигурността на доставките, зеленият растеж като фактор за икономически ползи и инвестиции и др.  Форумът ще се проведе на 3-ти юни в град Белград, Република Сърбия.", "date": "2019.06.02", "title": "Теменужка Петкова ще участва в среща на високо равнище „Енергийна сигурност в региона\" в Сърбия"}
{"url": "http://epicenter.bg/article/Lyubomir-Levchev--Da-se-pishe-za-Botev-e-opasno-/183601/11/0", "text": "Да се пише за Ботев е опасно. Това знае всеки зрелостник. Ботев е първата тема, за която трябва да се подготвиш. Но съвсем не се знае кога ще възникне тази тема, за да провери твоята зрялост.  Може би днес?  Да се пише за Ботев е опасно. Думите се смаляват пред него, мигат и гаснат. И въпреки това неприятно явление, всяко време, всяка идеология, всяка промяна, всяка власт бързат да го обласкаят и присвоят. И се сипят пустословията, сякаш трябва да го заровят най-сетне напълно.  Но Ботев се извисява над всичко и си остава върховен. Дори бронзовият му бюст все още не е откраднат от предприемчивите герои на второначалното натрупване на капитали...  Най-великите българи нямат гроб. Ботев няма и смърт. От всички версии за гибелта му най-неправдоподобна е официалната. Затова е създадена цяла философия, че не трябва да се ровичка този въпрос. Заради самия български народ, който има нужда от легендата. И заради самия Ботев (!), като че ли той би искал да има един заблуден народ.  Ние съзнателно се заблуждаваме, че Ботев е бил много популярен и обичан приживе, след като добре знаем, че тогава в България почти никой не го е чувал, а между емигрантите е имал слаба поддръжка. Минавал е за един от младите екстремисти.  Слизайки на родния бряг, легендарната му чета пее песен от Стамболова, а не от Ботьова: „Не щеме ний богатства, не щеме ний жени...“  Ботев е типичен емигрант. С око на рис вижда истината отвън и отвисоко, но изповядва идеала за освобождаване „отвътре“ – със собствени сили. Никакви илюзии за помощ отвън „и най-малко от царска Русия“.  Но той силно желае да привлече вниманието на Европа към събитията, в които се впуска с такава гибелна страст. Може би там някъде ще го забележат.  Писмата, които пише от борда на „Радецки“, са послания на политически самоубиец.  Ботев е очевидна изкупителна жертва за съвестта на „външна“ България, която ще съществува след него и до днес.  Четниците изпълняват ефектния сценарий на великия поет, предназначен да събуди световното обществено мнение, само в първата му част.  Второто и последно действие е забулено в неевропейския балкански мрак.  Театралната тръба на четата не събужда никакъв благороден отклик, а само яростта на башибозука. Какво точно е станало след това, не ще узнаем никога. Знаем, че били разнасяни, набучени на щик, няколко глави.  И ние разнасяме една набучена на нашите писалки легенда.  С Ботев би трябвало да загине един идеал, непотвърден от историята.  Но тогава какво би останало от нас?  Едва след Освобождението с руско оръжие и кръв хъшовете, вече яхнали властта, решават да „направят“ Ботев национален герой. Решават, че това ще стане най-добре, като се забрави и загроби част от истината. Съвсем малка част от истината.  Но у Ботев всичко е малко, освен гениалността. Двайсет стихотворения. Двайсет и осем години...  Подбудите на тези, които градят легендата, са светли. Те строят мост между две епохи, но той се оказа много по-универсален. Така че и ние днес се опитваме да минем на другия бряг.  И всеки от нас носи формулата на Ботев със страшното неизвестно. Може би това е формулата на България. Хъшовете очевидно са ни превъзхождали.  Между тях не се намери нито едно мекере, което да рови невидимите кости на Ботев, както това стана с Вапцаров в наши дни.  Да се пише за Ботев е опасно.  Все така ли ще вървим с някакво благородно премълчаване в своето „Символ верую“? все така ли ще премълчаваме това, което не ни изнася в името на нещо много възвишено?  Чувал съм да казват: „Ако Ботев бе останал жив, той би имал съдбата на Стефан Стамболов.“ Това ми се струва абсурдно. Великата и тайнствена смърт на Ботев е далеч по-логична и обяснима от неговото раждане.  И все пак, ако Ботев бе останал жив след гибелта на своя идеал, би имал съвсем друга съдба. Точно тази съдба, която ние непрекъснато не можем да постигнем. А не можем да я постигнем, защото убиваме малки части от истината в името на някаква много светла идея.    През май 1941 г. навъсен работник идва при Вапцаров и му нарежда „Пишете за Ботев!“ (всъщност, работникът са били двама студенти). Цензурата дава съгласие, но стихотворението не е отпечатано. Въпреки това една година по-късно Вапцаров е разстрелян от несъществувалите фашисти.  При мен дойде една красива, усмихната журналистка (каква ли е всъщност?) и ми нареди същото.  Значи пак е дошло Рождество Христово Ботево. Поглеждам през прозореца – никаква пътеводна звезда. Нашият народ, като чуе думата „опашата“, мисли за лъжа, а не за звезда.   „Да пишеш за Ботев е опасно“ – това съм го писал няколко пъти, но все още съм жив.   Ако не в облак, Ботев е малко в сянка. Трябва да се забравят някои неща около него.  „Но той е талантлив – ще се оправи.“ Освен това неговият приятел Левски, чийто портрет краси днес официалните кабинети, не го изостави. Пък и Стефан Стамболов, който пак е влиятелен...   Нали Ботевата чета пееше „Не щеме ний богатства, не щеме ний жени…“ Мина време и цензурата редактира химна на хъшовете и той стана „Не щеме ний пари!“. Това от идеологическа и моралистическа гледна точка – добре… Но пък малко бие на перверзия.  Ако днес някоя чета или приятелски кръг (или не дай си боже, мафия) развее байрака, би трябвало да пее:  „Ний искаме богатства\".", "date": "2019.06.02", "title": "Любомир Левчев: Да се пише за Ботев е опасно! Най-великите българи нямат гроб.  Ботев няма и смърт!"}
{"url": "http://epicenter.bg/article/Korneliya-Ninova-nyama-alternativa/184661/11/0", "text": "  Корнелия Нинова няма алтернатива. Това не е само въпрос на БСП. Хората свикнаха с ярък, смел и благороден лидер на опозицията. ГЕРБ е пътник, отписан и от Тръмп. След излизането на предишния ми следизборен коментар изплуваха още митове, които не осъзнавах.   Всъщност Нинова няма алтернатива като лидер на опозицията срещу Борисов. Затова тя трябва да остане начело на БСП и сигурно ще остане, защото доколкото разбирам, партийната маса й се доверява. Освен дежурният хейт на гербери и десни, който всъщност е най-добър атестат за нея, срещу й се надигна и истински вътрешнопартиен бяс, но той не получи подкрепа отдолу и бързо заглъхва.   Най-разбираеми са ми критиките в БСП срещу Нинова отдясно. От страна на противните охранени спекулантски муцуни – кредитни милионери-приватизатори на народното имане – като Георги Гергов, които са кръвно свързани с герберската мафия с бизнеса си и сами имат много от какво да се боят от една честна, прозрачна власт. Хората, които се оплакваха твърде силно от „негативната кампания“ на БСП, от разкритията на Елена Йончева, които уж били „контрапродуктивни“, се страхуват от антикорупционни разкрития.   Сега говорят, че самата Нинова била някога свързана с Гергов. Явно отдавна се е отвързала. И като си върне лидерския пост, ще може най-сетне да освободи партията от оловните феодални гири, които я теглят надолу. Затова Гергов така беснее. Това е и единствената чистка в БСП, която е абсолютно наложителна още този месец.   Свързани с прогерберската партийна олигархия са и апаратчиците с вече 30-годишен стаж, които смътно помним като „млади“, но остаряха, без никога да произведат ни една политическа новина. Яркият профил на Нинова начело на БСП е жива обида за целия им живот, „изхвърлен като каса в дъното на коридора“, подъл удар от друго измерение. Може ли на трезва глава да си представим някой от тези апаратчици в обувките на Нинова? Единственият „мъж“ в ръководството на БСП е жена. Благородното поведение на Нинова след загубата (колкото и условна да беше тя) е пример, останал засега без подражание.   По-малко разбираеми са ми критиките отляво, от симпатични интелектуалци като Даниела Пенкова, заложили на абсолютно непозната радикална лява кандидатка, спечелила 360 гласа. При положение, че центристката БСП е подложена от трийсет години на бесен антисоциалистически пропаганден натиск, който плаши и пъди хората от нея, какви са шансовете на радикално левите кандидати? Такива, каквито ги видяхме на изборите. Българите са бедни, но не особено леви по манталитет. Нинова ли е виновна?   Неразбираема ми е критиката на партийния доайен Георги Пирински. Той има забележителни, неоспорими качества на международник. Първи би трябвало да подкрепи бащински Нинова след изборите. За достойната й борба срещу ГЕРБ и достойното й поведение след загубата. Не много разбираема ми е и критиката на принципната социалистка Албена Шавел, която чета с интерес и която досега бореше червените олигарси, а сега в хор с тях сваля Нинова. Неразбираема ми е позицията на журналистката Калина Андролова, която харесвах. Зловиди ли й се победата на колегата й Иво Христов? Неизповедими са пътищата на човешката душа. Така някога завиждаше Морийн Дауд на колегата си колумнист от „Ню Йорк Таймс“ Пол Кругман, когато получи Нобел по икономика като реверанс към Обама.   Сергей Станишев отне гласове от БСП   Мит, който се споделя и от Нинова. Станишев обаче взе над 30 хиляди преференции, втори в това отношение след любимката на народа Йончева. Нещо явно недоразбират критиците му. Той беше успешен премиер, може би дори най-успешният след 1991 г., вкара България в ЕС, БСП в ПЕС, харесван е в „Европа“, за което явно му завиждат, пък и за трети път го избират начело на ПЕС. Това не е без значение. България може реално да присъства в „Европа“ само чрез своята левица. Както е било още след 1933 г. Какво „дясно“ могат да допринесат в „Европа“ напористата евроселянка Неделчева-Габриел или празноглавата, макар мила буржоазка Паунова-Майдел? Йончева, Христов сега ще бъдат силно ляво попълнение в Европарламента.   Срещу Станишев казват, че е за Истанбулската конвенция, но там има ужасно недоразумение в БСП. Българите не са против мерките срещу насилието по отношение на жените, за които става дума в конвенцията. Те бяха подведени да беснеят срещу митичните „джендъри“. Но нали не в „джендърите“, а в турбокапитализма е големият проблем на българите! Независимо дали „джендъри“ учат децата на извращения в училище или не, турбокапитализмът без всяко съмнение разрушава поминъка, семейството, обществото, училището. Не транссексуалната брадясала Кончита Вурст е проблемът на Европа, а глобалният турбокапитализъм. Ето това трябва денонощно да се разяснява на хората, а Нинова тук грешно избра да яхне вълната на заблудения популизъм. Възможният прилив на „атакистки“ гласове към БСП въобще не е достатъчен да оправдае това в дългосрочен план.   Социалистите винаги са били и за правата на жените. Освен че са за правата на експлоатираните. Те са по принцип рационални, не допускат подмяна на класовата политика с идентичностна джендърска или националистическа мъгла. Националистически, мачистки, религиозни и други „идентичностни“ залитания не са присъщи на социалистите.   Станишев е справедливо обвиняван за плоския данък, дето, няма спор, допусна огромна грешка. Плосък данък няма в нито една развита капиталистическа страна, той е отречен още от Адам Смит. Той е регресивен, несправедлив, деморализиращ, вреден за инвестициите и вътрешното търсене. Само в източноевропейски и други бантустани, хвърлени на разграбване на глобалистките финансови институции, плосък данък се въвежда експериментално да засили неравенството и охрани компрадорската олигархия.   Станишев е справедливо винен и за назначаването на Пеевски в ДАНС, и то, независимо от мотивите му, се оказа фатално за кабинета Орешарски и за спасяването на България от чумата ГЕРБ, което можеше да стане още в 2013 г.! Звучи като фантастика.   Въпреки това Станишев и хората, които му симпатизират, имат своето място в БСП. В нея трябва да има постоянен баланс между хората, харесващи Корнелия и Станишев, Велизар Енчев и Кристиан Вигенин. Но като лидер в борбата с Борисов и неговите съучастници в партията Корнелия просто няма алтернатива.   БСП не водеше позитивна кампания   След изборите Нинова посочи позитивните моменти в кампанията им, които тя най-добре знае, но останаха незабелязани. Но в кампанията определено имаше място и за повече „позитиви“. И докато лявата икономическа линия на европейската левица още не е избистрена, външната политика дава на БСП добра възможност да се очертае реална алтернатива на антибългарското компрадорство на ГЕРБ. Деликатен момент е натовската лоялност на армията и президента. Както и безспорната проевропейскост на самата БСП. Но по темите, по които в НАТО и ЕС няма единно мнение, БСП трябва да заема смела позиция в съзвучие с преобладаващото обществено настроение в България.   Разбира се, няма по-гореща тема от Русия. БСП не бива да се страхува открито да показва симпатия към нея и да се дистанцира от несправедливия, истеричен западен натиск срещу Москва да се откаже от суверенитета си. Не бива, дори без да го афишира излишно, да участва в антируски прояви и формати на НАТО и ЕС като злополучното посещение на Вигенин в Киев при Порошенко. Трябва постоянно да се атакува и казионната и седесарска българска русофобия. Трябва да търси постоянно и гъвкаво тематични съюзници по тези въпроси в ЕС и вътре в ПЕС. Още повече, те ще се променят. Това със сигурност ще й донесе изборни резултати.   Но, възхищавайки се на руското достойнство и твърдост, заедно с 80% от българите, БСП не бива да имитира всички руски особености. България, въпреки голямата ни културна и човешка близост, е страна, доста различна от Русия. България не е по византийски „православна“, не е по ордински високодуховна, самопожертвувателна и „съборна“ като Русия. Това са нашите исторически дадености. Имаме различни позиции по важни политически въпроси. Подходът на Русия към България не винаги е правилен. Това БСП трябва да обяснява търпеливо на руската страна.   Това беше първата загуба на Радев   Първата загуба на Радев (на ценно време) беше, когато не състави правилния служебен кабинет и остави Борисов на свобода и така отново на власт. Сега какво е загубил? Спад на популярност президентът няма. Той всекидневно напомня на властниците истинския дневен ред на България, критикува безобразията им. ГЕРБ се топи. Катастрофата им е неотвратима. Шансът на Борисов да стане президент е нулев. Преизбирането на Радев е сигурно.   ГЕРБ ще надживее Апартаментгейт   Няма. Апартаментгейт беше и си остава страшен за ГЕРБ, защото дойде от САЩ. Никакви други разкрития за корупцията на мутрите и лично на Борисов не хващат дикиш в условията на едноличната диктатура на вожда на всенародната партия-държава със собствен главен прокурор, послушни национални медии и „лиценз за убиване“ от ръководството на ЕНП. Думите ни, като в първото стихотворение на Манделщам за Сталин, не се чуват и на десет крачки. Кой разследва Барселона?   Личността на Цветанов, разбира се, няма никакво значение сама по себе си, освен може би като педагогически куриоз. Интересна е донякъде бъдещата му участ – ще бъде ли скоропостижно експедиран при Мишо Бирата или ще получи шанс да се надява да излезе от затвора преди края на живота си, като свидетелства чистосърдечно против Борисов.   Американската връзка в Апартаментгейт е брънка от веригата на действието на Тръмп срещу възприеманите от него като хора на Обама и на очертаващия се нов демократически кандидат-президент Джо Байдън американски посланици в Източна Европа и подведомствените им местни Куислинги като Порошенко – вече с три тежки обвинения в Киев, и Борисов. Интригата „Тръмп – с Русия, Байдън – с Украйна и подобните й“ се очертава да стане водеща тема в предстоящата предизборна борба в САЩ. Така намеква старата лисица Руди Джулиани. Тя бе наложена от враговете на Тръмп, но се изплъзва от ръцете им и започва да играе срещу тях.  ", "date": "2019.06.02", "title": "Валентин Хаджийски: Корнелия Нинова няма алтернатива"}
{"url": "http://epicenter.bg/article/Prezident-povozi-ruskiya-premier-Dmitriy-Medvedev-s-ryadkata-si--quot-Volga-quot-/184666/7/0", "text": "Интересен детайл от посещението на руската правителствена делегация в Туркменистан бе разпростран в интернет.   Оказа се, че президентът на страната Гурбангули Бердимухамедов има класическа Волга ГАЗ-21 с необичаен изумруден цвят и именно с нея той посрещна руския премиер. Любопитен факт също така бе, че лидерът на Туркменистан се намираше зад волана на редкия автомобил. Медведев и Бердимухамедов първо се разходиха с колата през столицата Ашхабад.", "date": "2019.06.02", "title": "Президент повози руския премиер Дмитрий Медведев с рядката си \"Волга\" (ВИДЕО)"}
{"url": "http://epicenter.bg/article/Obviniha-Neymar-v-iznasilvane/184694/8/0", "text": "Скандал избухна в Бразилия след обвинения срещу Неймар в изнасилване дни, преди отборът да започне участието си в Копа Америка.  Новината, че жена е подала сигнал в полицията в Сао Пауло, че е била изнасилена от него, е водеща в страната. Не е ясно дали бившият вече капитан няма да бъде изваден от състава за турнира. Според информацията, двамата са се срещнали в парижки хотел на 15 май, като Неймар - пак по думите на бразилската дама, е бил видимо пиян.  Запознанството им е станало в Инстаграм, а комуникацията им се е развивала седмици наред в чат в WhatsApp. В обвинителния акт пише, че футболистът я е принудил против нейната воля да \"влязат в сексуални отношения\".  Суперзвездата реагира на обвиненията, като се появи в седемминутно видео в Инстаграм, в което показа и части от чата с жената. В тях се виждат снимки по бельо, които тя му е изпращала. Неймар емоционално обясни, че бразилката го е преследвала и сама е пожелала да се видят в Париж, но нищо не се е случило между тях.  \"Оттук нататък смятат да разкривам всякакви такива комуникации пред медиите - ядосан бе нападателят на ПСЖ. Очевидно това е единственият начин да се пазя от такива капани. Това е петно върху мен и семейството ми, а нищо не съм извършил.\"  Бащата на футболиста го защити и категорично отсече, че не вярва нито на дума от обвинителката. Федерацията на Бразилия и селекционерът Тите още не са коментирали.    ", "date": "2019.06.02", "title": "Обвиниха Неймар в изнасилване"}
{"url": "http://epicenter.bg/article/Kitay-shte-se-bori-sas-SASht-do-pobeden-kray/184671/7/0", "text": "Китай е отворен за продължаването на търговските преговори със САЩ, но ако възникне необходимост, ще се бори до победен край. Това се казва в Бялата книга, в която е представена позицията на Поднебесната в търговската война с Вашингтон.  „Китай няма да се огъне под натиска и ще устои пред всички предизвикателства, които се появят на неговия път. Китай остава отворен за преговори, но ще се бори до край, ако има необходимост от това“, се подчертава в официалния документ.  В Бялата книга също така се казва, че Китай никога няма да направи отстъпки в принципните въпроси по време на търговските преговори със САЩ. В нея се отбелязва, че Пекин и Вашингтон трябва да уважават избраните курсове и пътища за развитие, а също така „фундаменталната система“.  „С приемането на едно споразумение не е възможно да се решат всички съществуващи въпроси, трябва да се направи така, че споразумението да удовлетворява потребностите и на двете страни“, отбелязват авторите на Бялата книга.  Последният кръг китайско-американски търговски преговори приключи в средата на май без резултат на фона на поредното повишаване на американските мита за китайските стоки. САЩ повишиха митата с 10% до 25% на китайския внос на обща стойност около 200 милиарда долара.  Американският президент Доналд Тръмп също така нареди да се започне процес на повишаване на целия останал китайски внос, което се оценява на около 300 милиарда долара. В отговор Пекин от 1 юни повиши митата за вноса на американски стойки за 60 милиарда долара.   ", "date": "2019.06.02", "title": "Китай ще се бори със САЩ до победен край"}
{"url": "http://epicenter.bg/article/Liderat-na-germanskite-sotsialdemokrati-podava-ostavka/184676/7/0", "text": "Андреа Налес, лидерката на Германската социалдемократическа партия, която влиза в състава на германското правителство, обяви днес намерението си да подаде оставка след катастрофалното представяне на формацията на европейските избори миналата неделя, предадоха световните агенции, цитирани от БТА. Налес напуска както председателския партиен пост, така и лидерския пост на партийната фракция в парламента. Тя каза, че утре ще информира за решението си партийното ръководство, а във вторник и партийната парламентарна група. На евроизборите социалдемократите останаха на трето място зад Зелените, които за първи път излязоха на втора позиция на подобен вот. На първо място се наредиха Християндемократическият и Християнсоциалният съюз.  Допитвания показват, че подкрепата за социалдемократите е на най-ниските си нива в историята на партията.  \"Вече не разполагам с подкрепата да изпълнявам длъжността си\", призна днес Налес. В разпространеното днес нейно изявление се посочва, че утре тя ще се оттегли официално от партийния лидерски пост, а във вторник от председателския пост на парламентарната група на социалдемократите. ", "date": "2019.06.02", "title": "Лидерът на германските социалдемократи подава оставка"}
{"url": "http://epicenter.bg/article/Nay-malko-10-ubiti-v-izraelskite-udari-v-Siriya/184677/7/0", "text": "Най-малко 10 души са убити при ударите, които Израел нанесе тази нощ по позиции на сирийската армия. Сред убитите има 3 сирийски военни и 7 военни на съюзниците на Дамаск, които са чужда националност, съобщава сирийският Център за наблюдение на правата на човека, предаде Франс прес.  Това беше втора подобна атака за по-малко от една седмица, допълва агенцията. \"След като взе на прицел покрайнините на Дамаск, Израел поднови агресията си, като изстреля няколко ракети по източната част на провинция Кунейтра, при което бяха убити 3 сирийски военни и бяха ранени 7 сирийски военни\", заяви източник от сирийските въоръжени сили по-рано днес.   Същевременно сирийският Център за наблюдение на човешките права каза, че не е в състояние да уточни каква е националността на чуждите бойци. Те са загинали при ракетен обстрел, насочен срещу позиции близо до Дамаск, където освен сирийски военни има ирански сили и бойци на Хизбула.   От началото на конфликта в Сирия през 2011 г. Израел извърши няколко удара срещу режима на Башар Асад, но също и срещу съюзниците му - Иран и Хизбула. Новият удар идва в момент на ескалация на напрежението в Близкия изток между Иран и САЩ.  Израелският премиер Бенямин Нетаняху каза днес, че е наредил ударите да бъдат нанесени след изстрелване на сирийски ракети и снаряди по територията на Израел.   ", "date": "2019.06.02", "title": "Най-малко 10 убити в израелските удари в Сирия"}
{"url": "http://epicenter.bg/article/V-SU-se-provezhda-pismeniyat-izpit-po-zhurnalistika/184656/2/0", "text": "На 2 юни 2019 г. с писмен изпит по журналистика и с изпити по немски език и по философия и социални науки започва втората кандидатстудентска сесия за учебната 2019/2020 г. на Софийския университет „Св. Климент Охридски“. Писменият изпит по журналистика има за цел да оцени способността на кандидат-студентите да създават цялостен и завършен писмен текст (аргументативно есе) по зададена тема.  Темите за писмения изпит са от съвременния обществен, политически, икономически и културен живот, отразен в българския периодичен печат, радиото, телевизията, интернет. Изпитната комисия формулира темите непосредствено преди изпита. Изпитът започва с изтеглянето на една тема от кандидат-студент, контролно се отварят поне още две теми.  Писменият изпит продължава три астрономически часа. Кандидатстудентският изпит по немски език е писмен.  Той има продължителност 4 часа и се състои от следните елементи: тест (А и Б) (Test A und Test B), с който се проверяват лексическите и граматическите знания; текст за четене с разбиране (Leseverstehen); съчинение, свързано тематично с текста за четене с разбиране (дължина 200-220 думи) (Aufsatz); превод от немски на български език (около 1500 знака).  Кандидатстудентският изпит по философия и социални науки се основава на държавните образователни изисквания за предметния цикъл \"Философия\": Психология и Логика (IХ клас), Етика и Право (X клас), Философия (ХI клас), Свят и личност (ХІІ клас).  Изпитът е писмен, анонимен, в три части с обща продължителност от четири часа.  Първа част е писмена работа (философско есе) по зададен проблем; втората - анализ на философски текст и отговор на отворени въпроси към него и третата част - решаване на тест от 25 задачи. ", "date": "2019.06.02", "title": "В СУ се провежда писменият изпит по журналистика"}
{"url": "http://epicenter.bg/article/Zhalt-kod-za-prolivni-dazhdove-i-buri-v-17-oblasti/184657/2/0", "text": "Жълт код за поройни дъждове и гръмотевични бури в неделя е обявен в 17 области на страната.  Най-сериозно от природната стихия ще бъдат засегнати Централна и Западна България. Единственото изключение ще бъде Благоевград, който ще бъде пощаден от пороите.  Очаква се да се изсипят до 40 литра дъжд на квадратен метър. Има също така условия за градушки.  Над Източна България ще преобладава слънчево време през по-голямата част от деня. По-късно след обед и там ще се образуват облаци и ще превали. Максималните температури ще бъдат между 22 и 27 градуса.      ", "date": "2019.06.02", "title": "Жълт код за проливни дъждове и бури в 17 области"}
{"url": "http://epicenter.bg/article/Moshtna-burya-udari-Haskovo-v-sabota-vecher/184658/2/0", "text": "Мощна буря удари Хасково в събота вечер. Десетки сгради и улици са наводнени.  Количеството паднал дъжд е бил 60 литра на квадратен метър в рамките на 40 минути.  Това е два пъти повече от нормата за валежи за един месец. Бурята е била придружена от градушка и силен вятър. Пороят е наводнил улиците и е блокирал града.  Няма информация за пострадали хора.  260 сигнала са получени на телефон 112 за наводнени обекти и закъсали автомобили.  При шест от случаите хората са искали евакуация, тъй като са попаднали във воден капан в колите си. Всички хора са изведени навреме по информация от пожарната.  Очаква се днес да бъде направено обобщение на щетите от проливния дъжд. ", "date": "2019.06.02", "title": "Мощна буря удари Хасково в събота вечер"}
{"url": "http://epicenter.bg/article/Danail-Kirilov--Mehanizmat-na-otstranyavane-shte-e-ednakav-za-Trimata-parvi-/184659/2/0", "text": "Аз смятам, че управлението е стабилно. Потвърдихме и управленската позиция, но най-важното потвърдихме, че получаваме необходимата подкрепа от нашите избиратели, тоест нашите политики получават подкрепаот българите. Те не се поддадоха на манипулациите, не се поддадоха на калните внушения на нашите опоненти. Българскрият избирател доказа, че е мислещ избирател, както и че е обективен в преценките и анализите си. Няма да повтарям какво сме направили досега, включително в това правителство, смятам, че българите виждат и подкрепят нашите усилия, каза в предаването „Офанзива с Любо Огнянов“, министърът на правосъдието Данаил Кирилов.   Аз с удивление във вчерашния ден се запознах с журналистически интерпретации на дебата във ВСС. Те бяха до такава степен изкривени и пречупени, че в един момент се запитах дали аз съм бил там и съм имал пряко и непосредствено впечатление. Аз изразих мнение и становище, което казах, че го правя с оглед на впечатлението от предишната ми позиция, с която се обхваща периода 2018 година.   Важното е ,че докладът е необективен. Не стана ясно също така за публиката кой точно е този доклад, защото от ВКС произлизат 2 доклада- този, който си е само на ВКС, докладът по член 111 от Закона за съдебната власт и обобщения доклад за всички граждански и наказателни съдилища по член 114 от Закона за съдебната власт. Този доклад, обобщаващия не би следва да бъде заразяван от тези, които са изцяло лични на председателя на ВКС и бих казал, че те са заразени от негови политически амбиции и преследват конфронтация в публиката.   През цялата минала година ние имахме възможност да взаимодействаме с отделни въдии в ВКС и това взаимодействие беше трудно, защото върховните съдии бяха подложени на определен натиск от ръководството на съда да не с оказва въздействие на законодателя. Това е една необяснима позиция и един изцяло неправилен подход. Ако направите преглед назад във времето, включително и на публични и национални конференции в Софийския университет, там имаше призиви да не се помага на парламента и на законодателството, защото в парламента ще игнорират становищата. Това първо не е вярно, второ, ако някое становище е останало без подкрепа, то просто е останало без подкрепа, каза още той.   Първата тема, която беше провокативно представена, това беше във връзка с публичността на присъдите постановени при наказателни дела с обществен интерес. Тъй като оспорването на пленуна на ВКС, измененията в наказателно-процесуалния кодекс пред конституционния съд, бяха безуспешни, той отхвърли всички искания на върховните съдии. Някак остана тази тема като внушение в обществото, че видите ли имало нещо непрозрачно. Присъдите били прозрачни за всеки, но съда не можел да представите мотивите по официален ред.   Всъщност това не е така, наказателният съд може широко да публикува и мотивите на присъдата, в момента в който лицето е задържано за изпълнение на наказанието. Тази мярка беше приета от правна комисия и респективно от пленарна зала в 44-ото Народно събрание, за да се преодолее избягването от изпълнение на наказанието, което беше системен проблем и тази мярка дава ефект.   По отношение на публичната релация - сега има осъдени на първа инстанция, които пък публично заявяват „Вие ще видите като стигнем до трета инстанция как най-висшия съд ще ни оправдае“, заяви Кирилов.   Това дело, което беше по гражданската конфискация, е от 2016г. Според ВАС решаване на тълкователно дело след 2 години дали е добре организирано и дали това е индикация, че резултатът по този дебат между върховните съдии е еднозначен? Не се говори и за това, че това дело приключи изненадващо. Приключи точно преди Коледа и така че в рамките на 10 дни бяха прекратени поне 3 знакови производства срещу трима олигарси, някои от тях, които са и медийни собственици. Не смея да изпратя официално запитване до КПКОНКПИ, за да ги попитам официално за общия брой на прекратени производства за тези 10 дни, категоричен беше министърът на правосъдието.   От техническа страна проектът беше завършен като работа от мен и екипа, който съм избрал да работи по този въпрос във вторник вечерта. Към момента осъществяваме финално съгласуване, което е на правно техническо ниво. Имаме готовност да представим, коментираме и обсъждаме този проект. Тук обхващаме всички аспекти на отговорността. Стремежа ни е бил да направил уредбата изчерпателна. Дали сме си сметка, че конституционната рамка е установена в основния закон на Република България.   Разделили сме на три правни режими на отговорността. Едната хипотеза касае в случаите, когато имаме наказателно производство, тоест имаме данни за извършено престъпление. В тези случаи доразвиваме действията, които се извършват от разследващите органи, така че за да се преодолеят всякакви съмнения за зависимост и невъзможност да се проведе такова разследване.   Предвидили сме механизъм на временно отстраняване по отношение на някой от Тримата големи.   Има се предвид някой от двамата председатели или главния прокурор. Нашият стремеж е да деперсонализираме изцяло дебата по този въпрос. Режимът е равен и едва към за тримата. При временното отстраняване, първоначалният момент е в момента на привличането на обвиняем. Когато е привлечен като обвиняем един от Тримата, тогава разследващият орган чрез апелативен прокурор уведомява ВСС, който действа по начина, по който сме разписали и сме предвидили мярката временно отстраняване да бъде взета с квалифицирано мнозинство , каза още Данаил Кирилов, относно проекта за отговорностт на председателя на върховния административен съд, на касационния съд и главния прокурор.   За административни нарушения не би следвало да се предлага този режим, а общия който е към магистратите въобще. В този случай би следвало да бъде налице хипотезата предвидена в конституцията, тоест ако е грубо нарупението на служебните задължения или съществено е оронен престижа на съдебната система, в тези случаи би могло пак ВСС да поиска прекратяване предсрочно на мандата, каза още той.  ", "date": "2019.06.02", "title": "Данаил Кирилов: Механизмът за временно отстраняване ще е еднакъв за Тримата големи"}
{"url": "http://epicenter.bg/article/Kiril-Dobrev--/184662/2/0", "text": "Корнелия Нинова въвежда нов стил в БСП с подаването на оставка след изборна загуба, заяви в предаването \"Тази неделя\" по БТВ зам.-председателят на БСП Кирил Добрев. И поясни, че след десет изборни загуби на социалистическата партия през годините, не са били подавани оставки.   Зам.-председателят на БСП обясни, че също е искал да си тръгне, но Изпълнителното бюро преценило, че това ще направи лидерът.   \"Нинова е част от Националния съвет и е нормално като загубиш изборите, да подаде оставка. След всички загуби досега, нямаме нито една подадена оставка. Тя въвежда нов стил в политиката. Аз също нося отговорност. Декларирах и подадох своята оставка, но ръководството на партията прецени, че единствената оставка, която трябва да се даде, е тази на Корнелия Нинова като лидер\", бяха точните думи на Кирил Добрев.    Ако изборите бяха местни, в 200 общини щяхме да бъдем на балотаж! Ако резултатът ни беше лош, Борисов едва ли щеше да прави чистка в ГЕРБ, посочи още Добрев. И отговори на въпроси, свързани с оставката на втория човек в ГЕРБ - Цветан Цветанов. \"Цветанов ще ми липсва. Политическият сезон на обстрелване на трофеи е открит. Той е ясно опровержение на това, че \"целта оправдава средствата\", каза още Добрев.    Цецо е история в българската политика. Цецо е изключително коректен. На Борисов ще му е трудно. С отсъствието на Цветанов ще ни е значително по-лесно, подчерта Кирил Добрев.   \"Да изпуснем за пореден път победата - много боли. Вложихме много енергия и усилия да спечелим. Казвам го като човек, който работи денонощно. Явно нещата не се получават. Още от първия ден, когато седнахме да говорим, казахме, че по-голям враг от ГЕРБ е ниската избирателна активност. Тя дава винаги предимство на управляващите, защото партии като нашата, са изправени пред един силен административен ресурс\", каза в началото на разговора в студиото зам.-председателят на БСП Кирил Добрев.   Според Добрев първата грешка на партията е допусната още в началото на кампанията. \"Всички скандали подействаха като пожарникарско одеяло. Не дадохме шанс на хората да ни подкрепят\", смята той.   Според Кирил Добрев казусът \"Станишев\" е много сериозен. \"От една страна той е председател на ПЕС, но от друга страна имаме много различия - не само по Истанбулската конвенция. Сергей намери своето място в избираемата зона. Но никой не ходи на гости на хора, които се карат. Ще им ходите ли на гости? При него това се получи. Благодарение на цялата кампания срещу него, той изкара преференции и извади вътрешнопартийния вот\", е прочитът на Кирил Добрев.  ", "date": "2019.06.02", "title": "Кирил Добрев: Нинова въвежда нов стил в БСП с подаването на оставка след изборна загуба"}
{"url": "http://epicenter.bg/article/Anton-Hekimyan-specheli-golyamata-nagrada-za-televizionnna-zhurnalistika-Sveti-Vlas-2019/184667/2/0", "text": "Носител на голямата награда за телевизионна журналистика и публицистика „Свети Влас“ за 2019 година е Антон Хекимян.   Той получава приза заради всекидневното отстояване на високи професионални критерии.   На церемонията, която традиционно се провежда в „българското Сен Тропе“, курортът Свети Влас, беше връчена и специална награда на Милен Цветков за цялстно творчество и проявена гражданска и професионална смелост в отстояването на журналистическите стандарти. За девети пореден път пет-членно жури, председателствано от професор Ивайло Знеполски отличи за журналистически постижения още и Александър Марков и Мая Димитрова от БНТ.   Милена Милотинова от „България он еър“ получи специална индивидуална награда за последователен принос към отразяването на европейската тематика в телевизизонната журналистика.   Общо бяха номинирани 19 телевизионни журналисти и предавания, представляващи, според журито най-доброто от националната телевизионна продукция за периода март 2018 – март 2019 година. Преди събитието се проведе и традиционната гореща обзорна дискусия на телевизионната продукция през годината и дебати по основните проблемни кръгове пред бранша. Преди награждаването, по случай 2 юни, бяха поднесени венци пред барелефа на Христо Ботев в нарочна церемония, включваща военен духов оркестър и представителна част на Военно-морските сили на Република България. Досегашните носители на Голямата награда „Свети Влас“ за телевизионна журналистика са Бойко Василев, Мартин Карбовски , Миролюба Бенатова, Добрина Чешмеджиева, Елена Йончева, Емил Кошлуков, Сашо Диков и Диана Найденова. Носители на Специалната награда са били Тома Томов, Нери Терзиева, Господари на ефира, БНТ-такси, „Малки истории“, Десислава Ризова, Росен Цветков и други Регламентът на наградите Свети Влас предвижда всички постъпления от спонсори и рекламодатели да се разпределят в наградния фонд, поради което церемониите по връчването не включват специални увеселителни програми, а присъстващите журналисти сами организират щурите и продължаващи до зори купони след церомонията в различни заведения на Марина Диневи. Инициатор на Наградите за телевизионна журналистика „Свети Влас“, е „Кръг 11“, създаден преди 10 години и обединяващ известни журналисти и интелектуалци. В момента в него членуват професор Ивайло Знеполски, Иван Гарелов, доц. Георги Лозанов, Копринка Червенкова, писателя Георги Тенев, преподавателя от Факуллтета по журналистика на СУ, Джими Найденов, журналистът и издател Антони Георгиев, композитотрът Стефан Димитров, дългогодишния директор на Народния театър, Павел Васев и Любен Дилов-син. Член на кръг 11 от самото му създаване беше и непрежалимият бай Петко Бочаров. ----- Деветите награди за телевизионна журналистика Свети Влас се осъществяват със спомоществувателството на Фонд „13 века България“, Диневи груп, Виваком, Технополис, Райфайзен банк, бизнесменът и бивш политик Стефан Личев, Грийн Лайф, Акронис, Тандем, Кока-Кола хеленик България и винарска изба Магура", "date": "2019.06.02", "title": "Антон Хекимян спечели голямата награда за телевизионнна журналистика Свети Влас 2019"}
{"url": "http://epicenter.bg/article/-Igri-na-shtastieto--e-temata-na-izpita-po-zhurnalistika-v-Sofiyskiya-universitet/184668/2/0", "text": "С писмен изпит по журналистика започва втората канидатстудентска сесия на Софийския университет за учебната 2019/2020 г.   В аудитория 272 на Софийския университет започна писменият изпит по журналистика, за който 348 кандидати са подали заявление за явяване.  Кандидат-студент изтегли темата „Игри на щастието“, по която ще пишат всички явили се днес на изпита. Бяха изтеглени и две контролни теми: „Шоуто трябва да продължи“ и „Дом и свят“. Това съобщиха от пресцентъра на СУ „Св. Климент Охридски“.   Проф. Ренета Божанкова, заместник-ректор на Алма матер, приветства кандидатите с добре дошли и изрази надеждата си да работят спокойно и съсредоточено и да покажат на авторитетната изпитна комисия добро познаване и разбиране на света, който ни заобикаля.  В балообразуването на бакалавърските програми по „Журналистика“ и „Връзки с обществеността“ влизат оценките от писмения и от устния изпит по журналистика. В специалност „Книгоиздаване“ ще се взима само по-високата оценка от двата конкурсни изпита и има възможност по избор за кандидатстване в тази специалност с оценките от матурите по „Български език и литература“, „История и цивилизация“, „Философски цикъл“ и чужд език.   ", "date": "2019.06.02", "title": "„Игри на щастието“ е темата на изпита по журналистика в Софийския университет"}
{"url": "http://epicenter.bg/article/Predsedatelyat-na-TsIK--Neobhodima-e-postoyanna-izborna-administratsiya/184669/2/0", "text": "Необходима е постоянна изборна администрация, каза в интервю за БНР председателят на ЦИК Стефка Стоева.  „За това е необходимо решение на парламента, но аз лично бих ги предложила“, каза Стоева в предаването „Неделя 150“ на програма „Хоризонт“. Тя обаче направи уговорката, че първо е необходим сериозен и задълбочен анализ на изборите и в момента е рано да се правят заключения за необходими промени в изборното законодателство.  Според нея квадратчето „Не подкрепям никого“ вече няма смисъл, след като отпадна санкцията за задължително гласуване.  Важното е в крайна сметка е, че „като цяло изборите преминаха законосъобразно. Сигналите и жалбите не бяха много, не бяха и за тежки нарушения“, допълни председателят на ЦИК.  „Факт е, че не се възползват много хора от машинното гласуване“, посочи Стефка Стоева. „Не са много гражданите, които са гласували машинно. Само 158 968 души общо са се възползвали, т.е. 7,59 процента“.  В секциите с машинно гласуване те са над 27%, останалите са гласували с хартиена бюлетина, сочат данните на ЦИК.  Най-важното е, че въвеждането на машинното гласуване трябва да следва гарантирането на сигурността на вота, особено с оглед на предстоящите местни избори, допълни председателят на ЦИК. Стоева припомни, че на предишните избори машинното гласуване е било под един процент.  „Успяхме да се справим с въвеждането на машинното гласуване въпреки кратките срокове. Изпълнихме закона въпреки огромните трудности“, каза Стоева.  Председателят на ЦИК коментира и гласуването в чужбина.  „В чужбина гласуваха малко над 25 хиляди българи. Откриването на секции извън страната е напълно оправдано. Това е начинът за връзка на сънародниците ни с родината“. ", "date": "2019.06.02", "title": "Председателят на ЦИК: Необходима е постоянна изборна администрация"}
{"url": "http://epicenter.bg/article/Iskren-Veselinov--VMRO-shte-iska-pregled-na-koalitsionnoto-sporazumenie-za-upravlenieto/184670/2/0", "text": "ВМРО ще поиска преглед на споразумението, по което работи управляващата коалиция, заяви пред БНР Искрен Веселинов, заместник-председател на партията и на парламентарната група „Обединени патриоти“.  „Смятам, че това е нормално. Ние сме по средата на мандата и ако нещо не върви, трябва да заявим, че не върви и да търсим решение на проблемите. Това е първото, което трябва да се направи и всичко оттам насетне ще последва естествено“, каза той в интервю за предаването „Неделя 150“ на програма „Хоризонт“.  Веселинов определи като „логичен“ резултата на ВМРО на европейските избори, „като резултат от работата, която партията свърши в парламента и управлението“. „Тръгнахме без тревога към тези избори“, каза още той.  Причината за съществуването на формата „Обединени патриоти“ беше да се извади ДПС от властта.  Веселинов каза още, че единодействие в така наречената „малка коалиция“ няма от есента на миналата година.  „Нямаме намерение да поставяме въпроса за това споразумение, но имаме намерение да разберем съществуват ли партньорите ни като такива. Бихме инициирали такава среща, ако видим желание за съвместна работа. Инициирахме достатъчно поводи, но без конкретен резултат“.  В същото време Веселинов определи като „нормална“ комуникацията с ГЕРБ.  ", "date": "2019.06.02", "title": "Искрен Веселинов: ВМРО ще иска преглед на коалиционното споразумение за управлението"}
{"url": "http://epicenter.bg/article/Parvan-Simeonov--Rezultatat-ot-izborite-pokaza-nezhelanieto-na-balgarite-za-rezki-dvizheniya/184672/2/0", "text": "Основните изводи от евроизборите са свързани с нежеланието на хората за резки движения, каза пред БНР Първан Симеонов от „Галъп интернешънъл“. Социологът настоя в предаването „Неделя 150“ на програма „Хоризонт“, че агенцията е предоставила точна информация в изборния ден.  „Икономиката се възприема по-добре в сравнение с други периоди. Това се потвърди пряко. Настоящата политическа картина не се радва на голяма популярност. Търсят се нови опции, но те липсват и това способства за по-ниската избирателна активност, която наблюдавахме“, каза Първан Симеонов.  По думите му около 2 млн. гласували не са толкова ниска активност, която все пак е била по-ниска, отколкото на предишните евроизбори.  „Първо, нямаше нови опции. На предходните беше г-н Бареков, преди това - формациите на Ковачки. Вотът за независими кандидати показва търсене на нови опции. В момента има стагнация. Грозноватата кампания също способства за ниската активност. Трябва да се има предвид също, че на евроизбори не може да се очаква чак толкова висока активност“, обясни Симеонов.  Основните опозиционни сили не успяха да убедят хората, че биха били добри управляващи, отбеляза социологът.  „Има вътрешни размествания в партиите. В ГЕРБ си личат лагерите, които един ден ще спорят за наследството на Борисов. Има мъртво вълнение и пренареждане и в ДПС. В БСП Нинова ще търси разместване, партиите се опитват да се рестартират...“  Етническият вот също не е константна величина, посочи социологът.  „ДПС си дава сметка, че апетитите за контрол на този електорат стават все по-големи. ГЕРБ има нелоши проценти и в селата - опитва се да се вкорени в територии, които досега са били неприсъщи за нея“.  На въпрос за резултата ВМРО Симеонов отговори, че той не е изненада. „Двама се карат, трети печели“ - това е формулата за историческия резултат за формацията, смята социологът.  По думите му е успяла и „Демократична България“, включително защото в преференциалното състезание по-пълно се оползотворява нишата.  „Част от успеха ѝ се състои и в екзитпола. Започнаха и агитация в изборния ден и направиха силен финален спринт. По всичко личи, че социологията влияе“, подчерта Симеонов. ", "date": "2019.06.02", "title": "Първан Симеонов: Резултатът от изборите показа нежеланието на българите за резки движения"}
{"url": "http://epicenter.bg/article/Hristo-Ivanov--Predsrochni-parlamentarni-izbori-sa-neizbezhni/184673/2/0", "text": "Предсрочни парламентарни избори прогнозира пред БНР съпредседателят на „Демократична България“ и лидер на „Да, България“ Христо Иванов:  „Има наченки на дълбоко преструктуриране на българския политически пейзаж“, каза той в интервю за предаването „Неделя 150“ на програма „Хоризонт“.  „Тук става дума за подготовка на предаване на щафетата в ГЕРБ, което е дълбоко преструктуриране. По същия начин стоят нещата и в БСП. Този шумен и сложен политически процес, който ще се случва през следващите месеци, неизбежно ще доведе до предсрочни избори, защото който и да надделее, ще иска да валидира своя успех“, обясни Христо Иванов.  Според него резултатът от евровота показва, че „Демократична България“ е несъмненият гравитационен център в демократичното пространство.  Формацията ще се фокусира върху подготовката си за местните избори и ще търси партньорства на локалната политическа сцена, каза още Иванов. ", "date": "2019.06.02", "title": "Христо Иванов: Предсрочни парламентарни избори са неизбежни"}
{"url": "http://epicenter.bg/article/Borisov-kam-grazhdani-v-Sliven--Kogato-BSP-i-DPS-govoreha-protiv-saniraneto--vie-malchahte-/184674/2/0", "text": "Министър-председателят Бойко Борисов инспектира реновирани инфраструктурни обекти в град Сливен, съобщиха от пресцентъра на Министерския съвет.  Премиерът Борисов посети новото кръговото кръстовище на ул. „Розова долина“ в града, за което правителството отпусна над 2 322 000 лв. без ДДС. Кметът на Сливен Стефан Радев заяви, че 400 000 хиляди лева са спестени от обществената поръчка за кръстовището. „За първи път някой кмет да спести от ремонти. Останалите пари ще ви ги оставим за детска градина“, заяви Бойко Борисов. Градоначалникът на Сливен подчерта, че без силни финанси няма как да има силни общини.  Министър-председателят Бойко Борисов видя и санираните жилищни блокове в кв. „Сините камъни“, където има санирани 51 апартамента по Националната програма за енергийна ефективност на многофамилни жилищни сгради през миналата година.   „Сега почнаха всички да искат санирането. Когато БСП и ДПС говореха против санирането, вие мълчахте. Сега видяха, че има 3 милиарда лева излишък. Управлява се от добри стопани, затова държавата има излишък“, подчерта премиерът Борисов. Кметът също потвърди, че в града продължава да има голям интерес към програмата за саниране на сгради. „Всички се надяват да продължи програмата, за да се включат повече, никога не е правена такава голяма инвестиция“, допълни още градоначалникът на Сливен. Санирането продължава и в момента и по друга сграда в квартала, където живеят 230 души. В община Сливен са завършени 18 от одобрените за участие в програмата 51 сгради.  Премиерът Борисов видя и обновения парк по поречието на река Асеновска по ул. „Раковски“ - „Антим 1“ - ул. „Димитър Пехливанов“, за чийто пробив правителството отпусна 1,6 милиона лева. С предоставеното от Оперативна програма „Региони в растеж“ финансиране в размер на 2,2 млн. лв. са обновени 38 хил. кв. м обществени пространства по двата бряга на р. Асеновска и в ж.к. „Република“ в Сливен, които в продължение на години са били изоставени и дори опасни. Изградени са площадка за управление на детски велосипеди, велосипедни и пешеходни алеи и алея за бягане. Обособени са площадки за деца на различна възраст и с различни видове съоръжения, спортни площадки, фонтан с падаща вода и питейни фонтани. Монтирани са арки, беседки и перголи. Има ново осветление и видеонаблюдение. Районът е озеленен. Обособени са нови паркоместа.  Министър-председателят Борисов беше информиран и за ремонта на зала „Асеновец“ в града, за който Министерският съвет даде 1,4 милиона лева. Сградата не е обновявана от построяването й през 70-те години.  „Над 40 хиляди деца, които никога не са ходили на училище, ги вкарахме в класните стаи. Тази програма работи много добре“, заяви министър-председателят Бойко Борисов при посещението си в ремонтираната детска градина в гр. Сливен. Учебното заведение се обновява с 1,1 млн. лв. по Оперативна програма „Региони в растеж“. В нея има 140 деца и една група за деца със специални потребности. „Обмисляме да направим и безплатна храна за детските градини“, допълни още премиерът Борисов пред учителите в детското учебно заведение. От ръководството на детската градина коментираха, че заведението не е ремонтирано от 30 години. Те изразиха задоволството си пред премиера от обновяването на сградата.", "date": "2019.06.02", "title": "Борисов към граждани в Сливен: Когато БСП и ДПС говореха против санирането, вие мълчахте!"}
{"url": "http://epicenter.bg/article/Ninova--Dnes-pochitame-Hristo-Botev--Ostanal-nerazbran-za-vremeto-si-i-stanal-velikan-za-badeshteto-/184675/2/0", "text": "\"Днес почитаме Христо Ботев. Останал неразбран за времето си и станал великан за бъдещето. Малко да имахме от неговата вяра днес, десетима да имахме с неговата сила сега, България би била друга. Прекланям се пред характера и смелостта на Ботев. С ясното съзнание, че \"свестните у нас считат за луди\", той дръзко заявява своя избор-свобода или смърт. Падна за свободата, но е жив завинаги.\" Това написа във фейсбук лидерът на БСП Корнелия Нинова във връзка с 2 юни - Денят на Ботев. И пусна снимка от тържествата пред паметника на Ботев във Враца на 1 юни вечерта.  ", "date": "2019.06.02", "title": "Нинова: Днес почитаме Христо Ботев. Останал неразбран за времето си и станал великан за бъдещето!"}
{"url": "http://epicenter.bg/article/Hamid-Hamid--Rezultatat-ot-evrovota-pokaza--che-nyama-nuzhda-ot-predsrochni-izbori/184678/2/0", "text": "Резултатите от евровота показват, че няма нужда от предсрочни избори. Това каза заместник-председателят на парламентарната група на ДПС Хамид Хамид в предаването „Неделя 150“ по БНР. Хамид каза също, че ДПС е подготвило „Програма за ускорено догонващо развитие на България“.  Сред мерките, заложените в нея, е лансираната през седмицата идея на депутати от ДПС за намаляване на ДДС за хляба, лекарствата и книгите. Хамид каза още, че ДПС ще лансира идея „как да отървем инвеститорите от Зеления октопод, който изнудва инвеститори“. Освен това ДПС продължава да настоява за експертен кабинет, който да управлява в рамките на сегашния парламент.", "date": "2019.06.02", "title": "Хамид Хамид: Резултатът от евровота показа, че няма нужда от предсрочни избори"}
{"url": "http://epicenter.bg/article/Boyko-Borisov-pak-e-na-pat-/184664/2/0", "text": "Премиерът Бойко Борисов отново е на път. Посети Сливенска област и се включи на живо във Фейсбук, още докато е на път. Заедно с него пътува министърът на образованието Красимир Вълчев, който обяснява какво се планира за училищата в областта. Борисов провери ремонта на стария път София - Бургас. Става въпрос за 23 км отсечка на пътя, който води от Нова Загора, през Стара Загора до Черноморието.  \"Този път не е ремонтиран от 20 години\", коментира премиерът.   „Най-много катастрофи ставаха тук и се избиваха, а сега отдолу минава магистралата. Този път целия до Сливен го ремонтираме, за да може да го ползват хората. Беше много разнебитен. Сега дървета, канавки, основно покритие - всичко се изрива и се преасфалтира наново. Няма събота, няма неделя - всичко работи, защото гонят графици“, каза Борисов. По време на видеото се вижда как премиерът разговаря с един от работниците, който обяснява, че ремонтираният участък е с дължина от 23 км и е от Сливен до границата с Област Стара Загора. „Два пласта асфалт, фрезовани, почистване на канавки, почистване на храсти и млада гора - пълно. От 20 години не е ремонтиран този път“, посочва премиерът.   На въпрос на Борисов дали фирмата плаща добре и навреме, той отговаря положително. „Така се прави път и после викат „Асфалта не се яде“. Колко работни места са това? Сливенска фирма - това са работни места, днес поне 100 човека работят тук“, заяви Борисов.   Първата спирка на премиера бе в Нова Загора, където бе в училище. След това той продължи за Сливен.   „Значи бъдещото време го оставям за БСП. Те говорят в бъдеще време“, прекъсна го Борисов, докато шофира. В групата е и министърът на финансите Владислав Горанов „Като гледам и тук булевардите сме ги направили“, посочи той, стигайки до града.   В Сливен премиерът се разходи с колата из града, провери санирането, снима се с граждани. Кметът на града Стефан Радев бе с премиера. Гражданите си казваха желанията, да се направят пейки и от двете страни на улиците, например, Борисов веднага ги възлагаше на Радев. \"Кмете, чу ли?\", обърна се неколкократно към него министър-председателят. А хората питаше: \"Доволни ли сте от кмета?\"   За визитата си в града премиерът написа във фейсбук следното: \"В Сливен посетих множество обекти, които се обновяват. Запознах се с ремонта на обновена детска градина в града. В областта по оперативни програми са сключени общо 18 договора на стойност 46 млн. лв. Със средствата, освен обновяване на градската среда, се финансира също модернизацията на 9 училища и детски градини, в които се образоват близо 2300 деца, и 5 социални обекта, които ще осигурят грижи в процеса на деинституционализация за 265 лица. Кръговото на „Розова градина“ е изградено със средства от правителството-почти 3 милиона лева и е много важно за града. В града по Националната програма за енергийна ефективност на многофамилни жилищни сгради са завършени 18 от одобрените за участие в програмата 51 блокове. Още 14 са в етап на строителство. За останалите са обявени обществени поръчки. В квартал \"Република\" е изграден чисто нов пробив на улицата, за който правителството отпусна 1,6 милиона лева. С близо 2 млн. 200 хил. лв. е обновено поречието на р. „Асеновска“. В града се обновява и зала „Асеновец\", която не е била ремонтирана от построяването й през 70-те години.\"    След Сливен Борисов подкара за Котел. В Града на стоте войводи до Борисов бе и министърът на земеделието Десислава Танева, която като депутат представляваше Сливенски регион в Народното събрание.   От пресцентъра на Министерския съвет разпространиха съобщение за визитата на Борисов в Нова Загора. \"В последните години се направи много за образоването. Увеличението на заплатите и материално-техническото обновяване правят учителите по-мотивирани и по-спокойни\". Това споделиха преподавателите и ръководството на Професионалната гимназия по селско стопанство в Нова Загора пред премиера Бойко Борисов.   Министър-председателят посети учебното заведение, чиято сграда и физкултурен салон са изцяло санирани по Оперативна програма „Региони в растеж“ със средства в размер на 1,3 млн. лв.  Това, което сме обещали, го изпълняваме. За образованието министър Владислав Горанов дава пари без да се замисля, отбеляза премиерът Борисов и подчерта, че ще продължи да се изпълнява програмата и ангажимента за увеличение на учителските заплати.  Гимназията също е спечелила по проект средства от МОН за WiFi мрежа и интерактивна дъска. Това трябва да го има във всяко училище, категоричен беше министър-председателят, а преподавателите отбелязаха, че това допълнително мотивира учениците и те работят с удоволствие.  В учебното заведение се обучават общо 315 ученици по специалностите Автотранспортна техника, Организация на туризма и свободното време, Селски туризъм, Лозаро-винарство, Механизация на селското стопанство, Производство на хляб и хлебни изделия.  11 деца са върнати за постоянно в класните стаи в резултат на работата по механизма за включване в образователната система. Допълнително училището ще получи 26 000 лв. за работа с деца от уязвими групи.  Министърът на образованието Красимир Вълчев отбеляза, че гимназията в Нова Загора е една от общо 140-те професионални учебни заведения, които се ремонтират по ОП „Региони в растеж“. Този програмен период са приоритизирани професионалните училища, заяви министърът и добави, че в областта са отпуснати общо 15 млн. лв. европейски средства.   След Сливен Борисов подкара към Котел.   Заедно с кмета на града Коста Каранашев министър-председателят Борисов инспектира нова пречиствателна станция в Котел. Чрез нея ще се реши проблемът с варовика и замътването на водата в града при обилни валежи. Стойността на проекта е близо 3 млн. лв.   Новата пречиствателна станция за питейни води в Котел е по проект на общината. Чрез нея ще се реши проблемът с варовика и замътването на водата в града при обилни валежи.  „Пречиствателната станция е готова, работи на автоматичен режим, тестваме я“, информираха премиера Борисов от ръководството на съоръжението. Министър-председателят добави, че са изградени над 70 такива обекта.  „Едно голямо благодаря на правителството и на премиера, затова че ни подкрепи в това важно начинание. Котел е възникнал, благодарение на тези три извора, който са близо до нас. Това ни дава живот“, каза кметът на Котел Коста Каранашев.  Станцията ще пречиства 200 куб. метра вода на час от карстовия извор на р. Изворска, който снабдява града, чрез реагентна обработка и филтриране през бързи пясъчни филтри. След това водата ще се обеззаразява, с което ще се гарантира високото й качество.  Стойността на проекта е близо 3 млн. лв. За изпълнението му от бюджета на Министерството на регионалното развитие и благоустройството от 2017 г. досега са осигурени малко над 2,5 млн. лв. Предстои остатъкът от средствата също да бъде предоставен на местната администрация.  „България не е само жълтите павета, животът го има и тук“, заяви по време на инспекцията премиерът Борисов.    ", "date": "2019.06.02", "title": "Борисов пак подкара джипа! Проверява училище в Нова Загора, улици в Сливен и Котел (ВИДЕО, СНИМКИ)"}
{"url": "http://epicenter.bg/article/Tramp-iska-Velikobritaniya-da-napusne-ES-bez-sdelka/184690/7/0", "text": "Американският президент Доналд Тръмп заяви, че Великобритания трябва да излезе от ЕС без сделка, ако не може да осигури исканите от нея условия, и да включи Найджъл Фарадж в преговорите, съобщава БНР.  Утре Тръмп започва 3-дневно държавно посещение в Лондон.  Найджъл Фарадж трябва да участва в преговорите на британското правителство за Брекзит, а страната трябва да напусне блока без сделка, като не плати 39-те милиарда паунда от сметката по развода, казва Доналд Тръмп в интервю за „Сънди таймс“.  След като вчера американският президент заяви, че Борис Джонсън ще бъде „отличен лидер“ на Консервативната партия, днес Тръмп изтъкна, че лидерът на партията „Брекзит“ Фарадж има много какво да предложи в преговорите с ЕС.  Според Тръмп, ако Лондон не получи каквото иска от Брюксел, Обединеното кралство трябва да напусне без споразумение.  Тръмп пристига утре в Лондон на държавно посещение, като през първия ден е предвиден обяд с кралица Елизабет Втора, следобеден чай с принц Чарлз и Камила и държавен банкет в Бъкингамския дворец.  Срещу визитата на Тръмп на Острова има голямо недоволство. Лидерът на лейбъристите Джеръми Корбин заяви, че ще бойкотира банкета в Бъкингамския дворец заради „расистките и женомразки възгледи“ на Тръмп, а в статия в „Обзървър“ кметът на Лондон Садик Хан нарече „фашистка“ реториката на Тръмп. ", "date": "2019.06.02", "title": "Тръмп иска Великобритания да напусне ЕС без сделка"}
{"url": "http://epicenter.bg/article/Kruizen-layner-blasna-turistichesko-korabche-vav-Venetsiya--ima-raneni-/184692/7/0", "text": "Най-малко петима души са пострадали, след като круизният лайнер MSC Opera се сблъска с малкия катер за туристически разходки River Countess край кея Сан Базилио във Венеция, съобщават вестник „Република“ и БГНЕС, цитирани от Нова телевизия.  „Около 8.30 часа местно /9.30 часа българско/ време при извършване на маневра възникна технически проблем на MSC Opera. Двигателят на лайнера отказа, капитанът на кораба веднага информира за повредата“, съобщи компанията-оператор.  След отказа на техниката два буксира са се опитали да помогнат, но не са успели, което в край сметка е довело до сблъсъка. В туристическия катер е имало 130 пътници, четирима от тях са ранени. На круизния лайнер има един пострадал, съобщава вестникът. На мястото на инцидента има медици, спасители и служители на правоохранителните органи.  Агенция АНСА информира, че двама от ранените са настанени в местна болница с леки наранявания.  Венецианските власти обещаха, че преминаването на круизни лайнери в близост до площад „Свети Марко“ ще бъде окончателно забранено. Проблемът с гигантските круизни лайнери, които посещават Венеция, е много наболял, но до момента не можеше да бъде разрешен. ", "date": "2019.06.02", "title": "Круизен лайнер блъсна туристическо корабче във Венеция, има ранени "}
{"url": "http://epicenter.bg/article/Lava-i-pepel-v-nebeto-nad-Sitsiliya--vulkanat-Etna-napomni-otnovo-za-sebe-si/184695/7/0", "text": "Вулканът Етна отново се събуди, бълвайки лава и пепел в небето на Сицилия, предаде Франс прес, цитирана от \"Канал 3\".  Изригването, започнало в четвъртък, днес е по-малко интензивно, но продължава да представлява проблем за сигурността на туристите, които се изкачват по склоновете на вулкана с височина 3295 метра. Последното изригване на Етна, който е най-високият активен вулкан в Европа, беше през декември.  Новото изригване не представлява засега заплаха за обитаемите зони в близост, нито за летището на град Катания.  ", "date": "2019.06.02", "title": "Лава и пепел в небето над Сицилия, вулканът Етна напомни отново за себе си"}
{"url": "http://epicenter.bg/article/Tramp--Nikoga-ne-sam-narichal-Megan-Markal-zlobna/184698/7/0", "text": "Американският президент Доналд Тръмп опроверга фалшивата новина, че е нарекъл съпругата на британския принц Хари \"злобна“ заради нейни изказвания по негов адрес в миналото.  \"Никога не съм наричал Меган Маркъл \"злобна“. Всичко това е дело на лъжливите медии... Ще се извинят ли Си Ен Ен, \"Ню Йорк Таймс“ и останалите? Съмнявам се в това!“, написа стопанинът на Белия дом в Туитър.  По-рано британският вестник \"Сън“ и редица други чуждестранни медии съобщиха, че Тръмп е нарекъл херцогинята на Съсекс \"злобна“ заради нейни предишни изказвания по адрес на американския лидер.  Преди да се омъжи за принц Хари Меган Маркъл беше много критична спрямо Доналд Тръмп.     ", "date": "2019.06.02", "title": "Тръмп: Никога не съм наричал Меган Маркъл злобна"}
{"url": "http://epicenter.bg/article/Malu-Drayer-shte-e-noviyat-vremenen-lider-na-sotsialdemokratite-v-Germaniya/184700/7/0", "text": "Малу Драйер, министър-председател на федералната провинция на Германия Рейнланд-Пфалц, временно ще поеме задълженията на председателя на Социалдемократическата партия на Германия (ГСДП) на мястото на Андреа Нелес, която в неделя обяви оставката си от поста на лидер на СДП и ръководител на нейната фракция в Бундестага. Това съобщи вестник Bild, цитирайки собствените си източници, предава TACC.   Днес ръководството на партията ще обсъжда ситуацията. Задълженията на ръководителя на фракцията на ГСДП в Бундестага ще бъдат временно изпълнявани от сегашния заместник на Налес - Ролф Мютцених. Налес обяви оставката си от поста председател на СДП и ръководител на фракцията в Бундестага в светлината на провала на партията на европейските избори, в които социалдемократите заеха трето място в Германия, като загубиха около 12 процента в сравнение с 2014 година. Освен това, за първи път от повече от 70 години СДП загуби парламентарните избори във федерална провинция Бремен, където християндемократите отбелязаха победа.    ", "date": "2019.06.02", "title": "Малу Драйер ще е новият временен лидер на социалдемократите в Германия"}
{"url": "http://epicenter.bg/article/Evrokomisiyata-shte-poiska-ot-Chehiya-da-varne-17-miliona-i-400-hilyadi-evro-evrosubsidii/184705/7/0", "text": "Европейската комисия ще поиска от Чехия да върне 17 милиона и 400 хиляди евро, изплатени неправомерно под формата на субсидии на холдинг, контролиран от премиера Андрей Бабиш, съобщава АФП, цитирана от БНР.  Това твърдят чешки медии, като се позовават на проект на доклад от одитна проверка, извършена в началото на тази година по поръчение на Комисията.  При одита е било установено, че милиардерът Бабиш е продължил да получава постъпленията от холдинга \"Агроферт\" дори след като през февруари 2017-а го прехвърлил на два попечителски фонда. Това го е поставило в конфликт на интереси, тъй като в качеството си на политик е вземал меродавните решения за разпределението на еврофондовете.  Самият премиер отхвърли твърденията в чешкия печат като \"мръсна лъжа\". Бабиш увери, че финансите на \"Агроферт\" са изрядни и че няма да се наложи Чехия да връща пари на Евросъюза. ", "date": "2019.06.02", "title": "Еврокомисията ще поиска от Чехия да върне 17 милиона и 400 хиляди евро евросубсидии"}
{"url": "http://epicenter.bg/article/Merkel--Pravitelstvoto-shte-prodalzhi-da-raboti/184706/7/0", "text": "Германският канцлер Ангела Меркел увери, че нейното правителство ще продължи работата си, въпреки оставката на лидера германските социалдемократи Андреа Налес, която се оттегли от всички постове в партията.  “Това, което искам да кажа от името на правителството е, че ще продължим работата си с цялата си сериозност и чувство за отговорност,” подчерта Меркел по време на среща на своята партия ХДС в Берлин.  По-рано консервативната коалиция ХДС/ХСС изрази надежда, че ГСДП няма да напуснат управляващата „голяма коалиция“.  „Андреа Налес ни информира тази сутрин за намерението си да подаде оставка. Приемам това за сведение и го уважавам”, заяви председателят на ХДС Анегрет Крамп-Каренбауер. Тя определи Налес като силна личност и надежден партньор.  „Надявам се, че ГСДП колкото е възможно по-скоро ще решат кадровите си въпроси и това няма да навреди на работоспособността на коалицията. Сега не е време за партийни и тактически размишления. Ние както и преди сме привърженици на запазването на „голямата коалиция“, подчерта Крамп-Каренбауер. „Желаем да служим на своята страна, провеждайки добра правителствена политика“, добави тя.  От своя страна, лидерът на ХСС Маркус Зьодер призова социалдемократите да осъзнаят своята отговорност пред Германия. „Очакваме, че ГСДП ще внесе своя принос за съхраняването на стабилността на правителството“, каза той в интервю за агенция ДПА. Зьодер също така се надява, че на Налес „не лежи основната отговорност за резултатите на ГСДП на евроизборите“.  Андреа Налес обяви, че подава оставка като председател на ГСДП, а също така се оттегля и като ръководител на парламентарната група на социалдемократите в Бундестага. Решението й бе взето само седмица след провеждането на изборите за Европейски парламент. На него социалдемократите претърпяха срамно поражение. От втора политическа сила те се свлякоха на трето място, загубвайки в сравнение с евровота през 2014 г. 12%. Освен това, ГСДП за пръв път от над 70 години загуби изборите в Бремен, където победата остана за християндемократите.  В същото време стана ясно, че временен председател на ГСДП ще стане премиерът на федералната провинция Рейнланд-Пфалц Малу Драйер, а парламентарната група ще бъде поета от Ролф Мютцених. /БГНЕС, АФП и ТАСС  ", "date": "2019.06.02", "title": "Меркел: Правителството ще продължи да работи"}
{"url": "http://epicenter.bg/article/Gratskite-konservatori-pechelyat-ubeditelno-mestniya-vot/184707/7/0", "text": "Приключиха местните избори в Гърция. Анализаторите очакват, че консервативната десница ще спечели столицата Атина, втория по големина град Солун и областта Атика, предаде Франс прес.   Причината за тази голяма победа се корени в тежките икономически реформи, които извърши правителството на Алексис Ципрас. Те имаха дисциплиниращ ефект и бяха изключително непопулярни сред населението.  “Нова демокрация” се надява да повтори на общинските избори своя успех от миналата седмица, когато спечели евроизборите с 9% преднина пред СИРИЗА на премиера Алексис Ципрас. Този неочаквано слаб резултат го накара да обяви провеждането на предсрочни парламентарни избори, които трябва да се състоят на 7 юли, три месеца преди редовните избори.  „Надеждата се завърна. Това е отмъщение срещу… популизма на Ципрас“, написа водещият опозиционен вестник „То Вима“.  Ципрас призова гласоподавателите да изберат прогресивните кандидати, след като гласува в работническия квартал на Атина “Кипсели”.  Костас Бакоянис, бивш областен управител, се очаква да спечели кметския стол в Атина от левицата. На първия тур той получи 42% срещу 25% за неговия опонент от СИРИЗА Насос Илиопулос. „Атина днес не просто сменя своя кмет, градът сменя епохата“, прогнозира Бакоянис, след като гласува.  Костас Бакоянис е член на най-влиятелната гръцка политическа династия Венизелос-Мицотакис от Крит. Неговият дядо е любимият министър-председател на гърците Константинос Мицотакис /1990-1993 г./. Майка му е Дора Бакояни /2006-2009 г./ бивш външен министър и кмет на Атина /2003-2006 г./. Чичо му е Кириакос Мицотакис, който в момента е лидер на „Нова демокрация“ и най-вероятно следващият министър-председател на страната.  В провинция Атика, която включва столицата, консерваторът Йоргос Патулис е на път също да спечели. На първия тур той победи кандидата на СИРИЗА Рена Дуру с 37,6% срещу 19,7%.  Във втория по големина Солунски регион консерваторът Апостолос Дзидзикостас вече победи на първи тур с 62% от вота.  В Гърция се проведе вторият тур на местните избори. Гърците трябва да изберат кметове на 229 общини и префекти на 7 региона. На първия тур вече бяха избрани кметове на 107 общини в цялата страна и префекти на шест региона – Централна Македония, Западна Македония, Тесалия, Епир, Южни Егейски острови и Крит. На Крит победи досегашният губернатор на острова Ставрос Арнаутакис от СИРИЗА. В останалите пет региона победа удържаха представителите на опозиционната „Нова демокрация“. /БГНЕС и АФП ", "date": "2019.06.02", "title": "Гръцките консерватори печелят убедително местния вот"}
{"url": "http://epicenter.bg/article/Sled-80-g--Rusiya-izvadi-originala-na-tayniya-pakt-mezhdu-SSSR-na-Stalin-i-Germaniya-na-Hitler/184689/11/0", "text": "След 80 години Русия за пръв път публикува съветския оригинал на пакта Рибентроп-Молотов от 1939 г. между СССР и хитлеристка Германия.   Двете тоталитарни държави си разпределяха тайно сферите на влияние, като установиха обща съветско-германска граница с подялбата помежду им на Полша. Впоследствие СССР напада Финландия и присъединява териториите на Литва, Латвия, Естония, Бесарабия.  В СССР съществуването на секретния протокол към договора за ненападение се отричаше. Той беше открит през 1992 г. и за пръв път се публикува една сега.  Сайтът на фондация \"Историческа памет“ за пръв път публикува сканиран оригиналния Договор за ненападение между Съветския съюз и нацистка Германия от 23 август 1939 г. и секретното допълнение към него. Публикацията се появи на сайта на 31 май.  Сканираният документ е предоставен от фонда на Историческия и документален департамент на руското външно министерство.  Договорът за ненападение, подписан от външните министри Молотов (СССР) и Рибентроп (Германия), е дълъг само две страници, тайният допълнителен протокол към него, който разпределят зоните на влияние между СССР и хитлеристка Германия в Източна Европа - страница и половина. Самият пакт е бил публикуван незабавно след подписването, информацията за допълнителния протокол се е пазела с гриф \"строго секретно“, макар че много скоро е изтекла чрез дипломатически кръгове.  През 1948 г. секретният протокол по фотокопията на незапазилия се германски оригинал са публикувани в сборник на Държавния департамент на САЩ \"Нацистко-съветските отношения. 1939-1941 г.“. В СССР, обаче, съществуването на тайния протокол, съхраняван в архива на ЦК на КПСС, категорично се е отричало.  През 1992 г. след разсекретяването на протокола, той е бил открит от историка Дмитрий Волкогонов. Върховният Съвет и германския Райхстаг не са били запознати с текста на \"Секретният допълнителен протокол“, той не е бил ратифициран от парламентите и де юре е лично споразумение между Хитлер и Сталин, който е присъствал на подписването му.    ", "date": "2019.06.02", "title": "След 80 г. Русия извади оригинала на тайния пакт между СССР на Сталин и Германия на Хитлер"}
{"url": "http://epicenter.bg/article/-Vzglyad----Vav-voynata-sas-S-400-SASht-ponasyat-mnogo-zagubi/184693/11/0", "text": "С-400 се превръща в най-силното геополитическо оръжие на Русия - не военно, а конкретно политическо средство за промяна на разпределението на силите в света. По-точно, дори индикатор за това как се променя ситуацията на световната шахматна дъска. Самият факт на продажбата на нашата противовъздушна ракетна система във всяка страна води до неща, които са много по-сериозни от постъпленията в руския бюджет на милиарди долари и задълбочаване на военно-техническото сътрудничество с тази конкретна страна. След като миналата година Съединените щати приеха Закона за противодействие на враговете на Съединените щати чрез санкции (CAATSA), в който Конгресът задължи правителството да се противопостави на износа на руски модерни оръжия, Щатите почти автоматично започнаха да заплашват страните, които се решиха на такива покупки. Особено когато става дума за съюзници или такива, свързани със сериозни военни договори с Америка. И този натиск води до факта, че тези страни са принудени да се определят. В резултат на това САЩ получават публично отблъскване и огромни загуби на имидж. Всъщност, едно нещо е, когато отслабването на тяхното влияние се случи в мълчание, а съвсем друго, когато в отговор на ултиматум ви се отговори - \"това не е ваша работа\".   Това означава, че политиката на активно противопоставяне на продажбите на С-400 води до факта, че САЩ вредят на себе си, а не на Русия. И сега почти по едно и също време има три новини за С-400, две от които потвърждават тази тенденция. Първият се отнася до факта, че САЩ по същество признават безсмислието на заплахите срещу Турция, която това лято може да получи С-400. В разговор с Ердоган Тръмп се съгласи да сформира съвместна техническа група, която да проучи опасенията на САЩ относно съвместимостта на F-35 и C-400.   Тоест, Вашингтон направи първата стъпка към изоставянето на собствените си заплахи да лиши Анкара както от снабдяването с невидимия самолет, така и от участието в неговата производствена програма. В продължение на няколко години Щатите активно притискаха Турция да откаже да закупи C-400, заплашвайки я както със загубата на договори за F-35, така и различни други наказания, включително членството в НАТО (макар че турците са нужни повече на Алианса, отколкото той на тях).   Изнудването на Турция не доведе до нищо - Ердоган не възнамеряваше да се предаде. В резултат на това Тръмп ще трябва да даде заден ход (въпреки че той не е заплашвал лично, действайки предпазливо). Сега американците ще трябва да се съгласят, че турците обещават да поставят F-35 и C-400 в различни райони - така че самолетите да не са в зоната на покритие на ракетните системи. Всъщност - пълно поражение на САЩ.   Втората новина е свързана с друг договор за C-400, сега с Индия. Тук Щатите също се опитват да се намесват. И ако по-рано американските конгресмени предимно говореха по темата на споразумението, подписано от Путин и Моди , то в четвъртък се включи и Държавният департамент, макар и чрез устата на своя анонимен високопоставен представител, но повече от конкретно.   Както пише Times of India, говорител на Държавния департамент заяви пред репортери, че не е съгласен, че решението на Делхи да купи C-400 от Москва \"няма значение\": „Този представител не се съгласи с мнението, че закупуването на системата С-400 от Русия няма да има никакви последици, ако тази страна увеличи военните си покупки в САЩ. „Не съм съгласен с това. С-400 е важен, защото има санкции съгласно закона \"За борба с враговете на САЩ чрез санкции\". Това е важно и защото такива доставки възпрепятстват бъдещото високотехнологично сътрудничество ”, заяви представителят на Държавния департамент. Сделката за С-400 може да доведе до налагане на санкции от страна на САЩ в съответствие със закона \"За борба с враговете на Съединените щати чрез санкции\", който беше приет от Конгреса на САЩ за противодействие на оръжейни покупки от Русия. Той заяви, че ако Индия реши да закупи системата за противовъздушна отбрана С-400 от Русия, това ще има сериозни последици за двустранните военни връзки.   „Можете да видите много сериозния разговор с нашия партньор на НАТО Турция. Същите проблеми ще възникнат, ако Индия реши да закупи системата С-400 ... Ние не смесваме системи, които използват най-модерните технологии. Закупуването на С-400 създава определени заплахи. Затова тече този разговор сега с Турция. Отбелязвайки, че няма никакви изключения от закона CAATSA, служителят каза, че има разпоредба, която позволява изключение от президента.   „Всеки случай ще бъде разглеждан индивидуално. Но ми се струва, че основният въпрос е посоката, в която се водят военните отношения на Индия. С кого ще сподели най-модерните технологии и системи за подкрепа? Защото някои решения изключват други решения ”, заяви говорителят на Държавния департамент. \"Тъй като преговаряме за снабдяването с бойни самолети и други модерни оръжейни системи, решението на Индия относно С-400 ще повлияе на тези дискусии.\" Индия, чийто най-голям оръжеен партньор остава Русия през последните години, е сключила оръжейни договори със САЩ за 18 млрд. долара. Сега Щатите започват да я заплашват с отказ да доставят оръжие, което е полезно за него. Защото военно-техническото сътрудничество с Делхи е необходимо от Вашингтон, далеч не само по финансови причини. Основната цел е да се доближи до Индия като част от изградената от САЩ линия на сдържане на Китай в Азиатско-Тихоокеанския регион. Да се мисли, че Индия, която е била обвързана с Русия в продължение на шест десетилетия на най-близкото военно-техническо сътрудничество, ще отиде на демонстративно отхвърляне на вече подписано споразумение с Москва, означава да не се разбира нищо от геополитическото мислене на индийския политически елит. Защо тогава Щатите заплашват Индия, макар и анонимно? Няма рационален отговор на това, освен че от американският елит просто не могат да мълчат, дори когато им е изгодно. Но третата новина беше обръщане на темата с факта, че Русия е отказала на Иран в доставката на С-400. Това съобщава Bloomberg, цитирайки дори някои подробности за начина, по който се твърди, че е направено. В Москва „сензацията” беше опровергана, но успя да се разпръсне по целия свят, което, строго погледнато, беше целта на провокацията. Необходимо е да се забие клин между Техеран и Москва, като се разчита на факта, че преди десет години Русия, след като тръгна да затопля отношенията си със САЩ и Израел, постъпи не много честно със своя партньор и замрази доставките на С-300, договорът за който вече беше подписан. Но сега ситуацията е съвсем различна. И не само защото отношенията на Русия със САЩ са се променили. От 2015 г. Русия действа с Иран като „братя по оръжие” в Сирия, доставката на С-300 беше завършена през есента на 2016 г., политическите връзки на двете страни също станаха по-близки. Иран е на път да се присъедини към пълноправните членове на Шанхайската организация за сътрудничество. Сегашният опит на американците да развалят иранската сделка ще се провали, войната в Сирия ще приключи и ако Иран има нужда от С-400, той ще ги получи. Но сега няма искане или, съответно, отказ. Но има опит за въвеждане на смут в отношенията между двете страни. Особено впечатляващи са заглавията в стила \"Договорът за доставка на С-400е прекратен\" - не става въпрос за договор. В същото време най-тъжното за американците е, че когато бъде постигнато споразумение за доставката на С-400 в Иран, комплексите ще се намират не само в Турция и Сирия, но и в Саудитска Арабия, както и в Обединените арабски емирства. И двете страни вече са изразили интерес към закупуване на тези системи за противовъздушна отбрана. Освен това договорът със Саудитска Арабия е подписан през 2017 г., въпреки че конкретните дати все още не са договорени. Тази година ще се проведе посещението на Путин в Саудитска Арабия. И е повече от вероятно, че в хода на него ще бъде обявено точно кога саудитците могат да получат С-400. Дали крал Салман и принц Мохамед също ще бъдат наказани за сътрудничество с Русия? Дори е любопитно да разгледаме този казус, като се има предвид, че саудитците, които оттогава са престанали да разглеждат Вашингтон като владетел на света след времето на Обама, обещават на Тръмп да си купят американски оръжия на стойност почти 100 млрд. долара.   Като се има предвид броят на страните, които се интересуват от доставката на С-400, сега руските производствени възможности са основният лимитиращ фактор. Уви, ограничен. Но те ще растат заедно с нарастващото влияние на Русия в света и падането на влиянието на Съединените щати, които сами по себе си допринасят за това, опитвайки се да застанат на пътя на руските \"четиристотки\".    ", "date": "2019.06.02", "title": "„Взгляд“ : Във войната със С-400 САЩ понасят много загуби"}
{"url": "http://epicenter.bg/article/Tsveta-Karayancheva-prisastva-na-Praznika-na-rozata-v-Kazanlak/184686/2/0", "text": "Председателят на Народното събрание Цвета Караянчева присъства на Празника на розата в Казанлък и на ритуала „Розобер“ в розовите градини край града. Тя се включи в празничното шествие в центъра на Казанлък. Това съобщиха от пресцентъра на Народното събрание.   „За поредна година сме в тази благодатна равнина, в долината на тракийските царе, на розата, на древните традиции и на динамичното бъдеще“, заяви Цвета Караянчева в приветствието си към жителите на града. Тя им благодари за трудолюбието и гостоприемството, за това, че поддържат своите традиции и ги предават на идните поколения.  Председателят на парламента пожела на младите хора да останат тук не само заради любовта към родния край, но и защото имат възможности за работа, образование и култура.   ", "date": "2019.06.02", "title": "Цвета Караянчева присъства на Празника на розата в Казанлък"}
{"url": "http://epicenter.bg/article/Hilyadi-se-prekloniha-pred-podviga-na-Botev-na-vrah-Okolchitsa/184687/2/0", "text": "Въпреки лошото време хиляди българи се събраха на връх Околчица във Врачанския Балкан, за да се включат във всенародното поклонение пред паметта на Христо Ботев, съобщи БНР.  Тези огнени слова пише Христо Ботев преди 143 години, малко преди да поеме към героичния си подвиг за освобождението на Отечеството ни и да намери славната си гибел по стръмните склонове на Врачанския балкан.  Срещу гъста мъгла, студен ветрец, а и ръмящ дъжд се изправиха днес около 1000 родолюбци от цяла Българи, за да бъдат част от всенародното поклонение на връх Околчица.  Официалната програма започна с молебен за България, отслужен от Врачанския митрополит Григорий.  С рапорт бе обявен успешният край на 73-тия национален туристически поход Козлодуй-Околчица. 1400 души от цялата страна, предимно деца и млади хора, извървяха в последните 5 дни 120-километровия път на Ботевата чета и съпреживяха героичното ѝ дело.  Именно към децата и младите бяха насочени и думите на кмета на Враца Калин Каменов, който призова да ги възпитаваме в дух на родолюбие и патриотизъм.  За вдъхновението да бъдеш на 2-ри юни на Околчица ето мнението на някои от ентусиастите тук:  „За мен Ботев е един от героите на България, които са множество, но той е един от най-известните, с най-добра кауза - да освободи България от османската империя с несравнима храброст“.  „Той е човек, който показва как трябва да се отнасяме към родината, да се сме готови винаги са саможертва, винаги да помагане на ближния“.  „Само докато обичаме нашата родина и докато смятаме, че можем да оправим нещата, само тогава ще се оправим и ние“. Денят на Ботев бе честван в цялата страна.   С военен ритуал и общоградски празник във Велико Търново беше открит паметник на Христо Ботев. След 41 години прекъсване достояние на обществеността отново е бюстът на Ботев, който е бил поставен в района на казармите на 18-и Етърски пехотен полк, когато в града е била дислоцирана Школата за запасни офицери „Христо Ботев“. След това монументът е бил демонтиран и съхраняван от военните, които го дариха на общината.  \"Велико Търново е свързан с живота на Христо Ботев през неговите съпруга и дъщеря. Градът е първият, който след Освобождението чества официално 2 юни като Ден на Ботев и загиналите за свободата на България\", посочи при откриването на паметника на поета и революционера кметът Даниел Панов и призова за обединение в името на децата:  „Нека погледнем децата и младите хора. Нека нашата кауза бъде да създаваме условия за тяхното все по-добро бъдеще. Бъдете сигурни, че по този начин ще усетим силно духа на Ботев и българските герои“.   143-та годишнина от героичната гибел на Христо Ботев бе отбелязана с митинг поклонение в родния му град Калофер. На церемонията присъстваха десетки жители и гости на града.  Военнослужещи положиха гирлянда на славата на извисяващия се над града мемориален комплекс „Христо Ботев“, а хората изкачиха стълбите до паметника, за да сведат глави в минута мълчание с преклонение пред подвига на поета революционер и с почит към всички герои, загинали за свободата на България.  Трябва да бъдем горди българи, да се гордеем с историята, да се гордеем с името на Ботев и други герои, които са дарили живота си за България.  Това е огромно възхищение, почит и признателност.  Преди митинга-поклонение от двора на националния музей „Христо Ботев“ с военни почести бе изнесено знамето на Ботевата чета.  В словото си пред присъстващите на церемонията зам.-министърът образованието Таня Михайлова подчерта, че Ботев ни е необходим, за да буди примирените и задрямали духове, да изостря нашата чувствителност и да издига националното ни достойнство.", "date": "2019.06.02", "title": "Хиляди се преклониха пред подвига на Ботев на връх Околчица"}
{"url": "http://epicenter.bg/article/Kal-i-razruha-ostavi-v-Haskovo-potopat/184688/2/0", "text": "Кметът на Хасково Добри Беливанов свика Кризисния щаб на заседание днес, за да се отчетат щетите от поройния дъжд снощи, съобщиха от общината.  В заседанието участваха представители на Пожарна, Полиция, Общинска полиция, ВиК. За по малко от час в Хасково снощи се изсипаха 62 литра дъжд на квадратен метър.  Няма бедстващи или пострадали хора, няма прекъснати пътища до села в общината. Всички улица в града са проходими, допълниха от кметството.  От пожарната продължават да отводняват мазета, асансьорни шахти и подземни гаражи. Повече от 20 отводнявания са извършили от снощи до днес служителите на пожарната. Отстраняват се паднали дървета, обясниха още от кметството.  При снощния потоп на много места имаше закъсали и отнесени от водата автомобили. Бурята събори и огради, като една от тях падна на улица \"Кавала“, а отломките затвориха булевард \"България“, който беше разчистен от багер на \"Екопрогрес“. В Хасково имаше прекъсвания на електрозахранването. Без ток са били селата Узунджово и Нова Надежда.  От общината информираха, че към дежурния са подадени 110 сигнала. Наводнил се е и салон, където е имало сватба. Пороят е отнесъл решетките на шахти по булевард \"Васил Левски“ и асфалтова настилка на места из града. Предстои да бъде направена ревизия на всички шахти в Хасково.  Установено е и пропадане на част от мост над дере по булевард \"Никола Радев“. Свлякла се е земна маса в продължение на около 6-7 метра от тротоара на пътя, подкопан е с около 20 сантиметра и асфалтът. Това е наложило ограничаване на движението в този участък на платното, защото има вероятност да пропадне.", "date": "2019.06.02", "title": "Кал и разруха остави потопът в Хасково "}
{"url": "http://epicenter.bg/article/Bilyana-Petrova--Zaplashiha-me-s-ubiystvo--zashto-nikoy-ne-razsledva-signala-/184691/2/0", "text": "Кога ще се разследват сигналите, които ние с г-жа Иванчева сме пускали? Подадох сигнал за заплаха за убийство срещу мен. Не знам до арменския поп ли да пиша вече? Защото всички работят срещу нас, но никой не иска да разследва кой нас ни разследва и тормози!   Това заяви осъдената на първа инстанция на 15 години лишаване от свобода заради поискан подкуп Биляна Петрова пред БТВ. Бившият зам.-кмет на \"Младост\" бе гост в предаването \"Тази неделя\".  Искаха от мен да твърдя, че съм броила парите в заведението, защото в противен случай няма да видя детето си, признава Петрова. \"Вече търсим за част от репресиите срещу нас правата си в Страсбург. Продължаваме да имаме нови и нови основания, за които ще има нови дела. За съжаление осъдителни присъди срещу България ще се плащат от всички българи, а не от хората които са нарушили правата ни\", каза Петрова. Тя поясни, че присъдата срещу нея и Иванчева не е окончателна и все още не е влязла в сила. \"Продължаваме нататък\", заяви Петрова, Към момента те са под домашен арест и за участия в студио се изисква специално разрешение от съда за напускане на домовете за няколко часа. \"Една година продължава този сценарий. Не мога да кажа, че не ми се отразява всичко това\", каза още в началото на разговора Петрова. По думите ѝ продължава и сагата с административните бъркотии със наследника на Иванчева на кметския стол в район \"Младост\" след задържането им. На първа инстанция е потвърдено като незакономерно отстраняването на Петър Кърджилов, който Иванчева е посочила като свой заместник. Причината Петрова да има възможността да говори пред bTV като поискано право на отговор, след като преди една седмица при участието си в същото студио Александър Ваклин, който е основен свидетел срещу Иванчева и Петрова, обяви, че спи спокойно и, че е свършил това което е трябвало да се свърши. Петрова коментира СРС-та, които са приети от съда, но не им е обърнато внимание. В тях самият Ваклин коментира на една от срещите, когато си говорят с Дюлгеров, за възможността да ги \"закарат на Витоша\" , което е заплаха за физическа разправа с тях. Според друг разговор, станал известен по време на делото, Ваклин е коментирал, че \"Борисов и Цветанов бъркат, че я търпят, ако я карат така София ще се напълни с Иванчеви\", допълни още Петрова. По думите ѝ съдът на две три места твърди в мотивите си, че Ваклин не говори истината. Съдът казва, че е обезпокоително, че Ваклин не си спомня с кой е говорил за 15 хиляди лева, както и че има разлика в твърденията на Ваклин и служителят на ДАНС.  Над 50 пъти Ваклин е излъгал още от досъдебната фаза. \"Откъде има тези пари Ваклин? Той няма такива доходи и не плаща данъци. Защо това не се проверява?\", попита Петрова. \"Не се чувствам виновна, нито аз, нито доколкото знам Иванчева, не сме искали подкуп за нас или за когото и да било друг\", каза накрая Петрова. Тя коментира още, че срещу бившия пиар на \"Младост\" Петър Кърджилов и адвокат Ирен Савова се повдигат обвинения. Кърджилов ще трябва да отговаря пред съда защото е реагирал емоционално в залата и е извикал \"Мафия\" след произнасянето на присъдата която изпраща Иванчева за 20, а Петрова за 15 години в затвора. На въпрос дали това, което споделя не е информация, която е само по делото, Петрова показа списък на 131 получатели, до които Специализирания съд е изпратил на имейл с пълните мотиви на съда, в които има личните данни на всички. \"Това е грубо нарушаване на законите\", заяви Петрова и допълни, че са сезирани институциите и за това нарушение на правата им според Закона за защита на личните данни. ", "date": "2019.06.02", "title": "Биляна Петрова: Заплашиха ме с убийство, защо никой не разследва сигнала?"}
{"url": "http://epicenter.bg/article/Borisov-pak-zagovori-za-komunistite-/184684/2/0", "text": "Премиерът Бойко Борисов обикаля района на Котел. И след Соколарци на път за Ябланово отново заговори за комунистите и възродителния процес. Коментира, че са плашили хората, че ГЕРБ ще им вземе земята и ще им смени имената. \"Каквото са правили комунистите, за нас го приказваха\", коментира премиерът.   И продължи за пенсиите. Финансовият министър Владислав Горанов се обади от задната седалка, че се повишават. \"Вдигаме ги с близо 6%, като се вдигне икономиката - и с повече\", добави финансист №1.   В селото го посрещна кметът на Ябланово от ДПС Велин Георгиев. Гид по време на обиколката му бе кметът на Котел Коста Каранашев. Районът е смесен. И спомняйки си за възродителния процес, Борисов коментира: \"Ако не са били тогава толкова силни НАТО и Варшавския договор, тук е щяло да бъде Косово!\"   \"В деня, в който се прекланяме пред героите и Ботев, трябва да имаме наум, че само толерантността е спасявала България от това, което ни се е случвало\", каза още министър-председателят във видеото, публикувано във фейсбук. Борисов инспектира ремонтирания път в село Ябланово. „Преди не можеше да се мине тук от дупки, а сега каква панорама, каква красота. Сега хората идват си, ходят си, пътуват си спокойно и са доволни и щастливи. И това е най-верният начин да живеем в толерантност\", коментира Борисов.   И продължи: \"И в днешния ден – когато се прекланяме пред паметта на загиналите за освобождението, пред героите, пред Ботев, винаги едно наум трябва да имаме, че само толерантността е спасявала България от това, което ни се е случило. Защото тук, на тези места, са изселвани десетки хиляди български мюсюлмани, давали са жертви. И е много поучително да го има в учебниците по история. Ако тогава не са били НАТО и Варшавският договор толкова силни, Косово щеше да е тук, в България, по време на този процес. А сега по селата – аз нарочно ги питам как се казват хората, и все са мюсюлмански имена. И как ни се радват и как ни обичат. А ги лъжеха, че като дойдем ще ги изселим и ще бутнем джамиите. Плашеха ги, че ние ще направим това, което комунистите направиха. А ние им направихме пътища, канализация, животновъдство, поминък и т.н.“ Министър-председателят спря колата, в която бе заедно с кмета на Котел Коста Каранашев, министъра на образованието и науката Красимир Вълчев, министъра на финансите Владислав Горанов и министъра на земеделието, храните и горите Десислава Танева, в центъра на селото. И изслуша желанията на хората за ремонт на част от улиците, за които твърдят, че различните кметове през годините не са направили нищо.   „То, ако всички бяха правили по една магистрала, нямаше сега да правим шест заедно“, посочи Борисов, след като чу хората.   Искаме не само главните улици да се правят, казаха хората. Министър-председателят се обърна към придружаващите ги: Кметските наместници ще направят списък и догодина като дойда, ще има!   \"ГЕРБ-еджия съм, на тези, които ни вършат работа, на тяхна страна съм\", каза жена от селото.  Министър-председателят пък я попита дали тук е идвал друг премиер.   На искания на мъже от селото да се изгради стадион и спортна зала, Борисов посочи: „Залата ще ви я направим, за друго не обещавам“. Но първо ги разпита колко вдигат от лег. Министър-председателят заръча на земеделския министър Десислава Танева да обърне внимание на хората в селото, които имат над 800 овце, и да им помогне да си решат проблемите.    По-късно Борисов написа във фейсбук:   На тръгване от селото си купи току що набрани гъби.  , написа във фейсбук той. И пусна селфи с жената, от която ги купил.   В смесените райони битката между ГЕРБ и ДПС е огромна, защото се надпреварваме кой ще направи повече за хората, изтъкна Борисов по време на посещение в друго котелско село - Филаретово. И тук той бе заедно с кмета на Котел Коста Каранашев и министъра на финансите Владислав Горанов.  Кметът Коста Каранашев обясни, че от 1986 г. в селото не е имало асфалтирана улица. „Предстои ни откриване на пенсионерски куб, а по един проект сме осигурили и безплатна медицинска помощ – ще идва една медицинска сестра по график и бабите и нуждаещите се ще получат всичко, от което имат нужда. За всички с доходи под 340 лв. има осигурена и безплатна юридическа помощ“, каза още той. Каранашев уточни, че всяка година във Филаретово се правят по няколко улици и тази година ще се продължи в същия дух. В отговор на искане на хората от Филаретово да се поставят легнали полицаи премиерът Бойко Борисов заяви: „Като имаше дупки, колите караха бавно. Направиха асфалта – сега дай да направим легнали полицаи. Те дупките играеха тази роля. Само пари харчим“.   Пред журналисти Борисов заяви, че е доволен от това, което е видял по време на обиколката си. „Но минавам да чуя хората, а не аз да съм доволен. Вчера видяхте световната агенция „Стандард енд Пуърс“ какво дава за България - стабилност, много добри инвестиции на правителството - именно в инфраструктурата, която хората желаят. Защото хората от предишното село, в което бяхме, нямат вода в чешмата – не могат да сготвят вкъщи, не могат да се изкъпят“, коментира Борисов.   „Понеже много в София се спекулира с ГЕРБ и ДПС – има ли други партии тука, в смесените райони, освен ГЕРБ и ДПС? Няма други партии и битката е огромна. И то не за друго, а защото се надпреварваме кой ще направи повече за хората. Нашата кметица тук спечели точно с 1 глас при повторното преброяване. Така че на жълтите павета много обичат да говорят политолози и социолози, но нека да дойдат да видят хората“, каза още Борисов.   На въпрос как ще коментира изказванията на лидера на БСП Корнелия Нинова от сутринта Борисов отговори: „Не искам да се занимавам с нея“.    ", "date": "2019.06.02", "title": "Борисов пак заговори за комунистите на път за Ябланово, пита - тук друг премиер идвал ли е? (ВИДЕО)"}
{"url": "http://epicenter.bg/article/Prolivni-valezhi-i-gramotevitsi-v-sledvashtite-24-chasa/184699/2/0", "text": "През нощта и в понеделник ще се развива купеста и купесто-дъждовна облачност и на много места, главно в Западна и Централна България, ще има валежи и гръмотевични бури, с временно усилване на вятъра. Остава повишена вероятността за локални интензивни явления и градушки.  Жълт код е обявен за 9 области в Западна и Централна България. Предупреждението е за областите Видин, Монтана, Враца, Плевен, Ловеч, Пловдив, Пазарджик, София-област и София-град. В тези райони се очакват още валежи, придружени и с гръмотевици. В източните райони ще е почти без валежи. Там ще има и повече слънчеви часове, ще духа слаб юг-югоизточен вятър, а температурите ще са по-високи.  Преобладаващите максимални температури ще са между 21 и 26 градуса. Атмосферното налягане слабо ще се понижи, но ще остане близко до средното за юни.  В планините ще се развива купеста и купесто-дъждовна облачност и на много места ще има краткотрайни валежи от дъжд с гръмотевични бури. Ще духа слаб до умерен вятър от юг-югоизток. Максималната температура на височина 1200 м около 16 градуса, на 2000 м - около 9 градуса.  По Черноморието облачността ще е променлива, почти без валежи. Ще духа слаб до умерен вятър от изток-югоизток. Максималните температури на въздуха ще са до 24-26 градуса. Температура на морската вода е 16-22 градуса, а вълнението на морето ще е 1-2 бала.  Към края на седмицата вятърът ще стане северозападен, след това север-североизточен, ще остане слаб. Валежите в западната половина от страната ще намалеят, но ще се увеличи вероятността за превалявания на изток. Температурите слабо ще се повишат.  ", "date": "2019.06.02", "title": "Проливни валежи и гръмотевици в следващите 24 часа"}
{"url": "http://epicenter.bg/article/Protestnoto-shestvie-sreshtu-Natsionalnata-strategiya-za-deteto-stigna-do-Ministerski-savet/184701/2/0", "text": "Протестното шествие срещу Националната стратегия за детето стигна до Министерски съвет. Това съобщи репортер на Агенция „Фокус“. Протестиращите скандират „Долу ръцете от нашите деца“. Полицейското присъствие в района е засилено. На 24 април документа бе замразен по предложение на премиера Бойко Борисов, но недоволството не спира.   Прояви на недоволство срещу замразения документ има и във Варна, Велико Търново и други градове.   Временно е спряно движението на трамваите в района на Съдебната палата заради протеста.   Протестиращите се събраха при НДК и оттам тръгнаха към Министерски съвет, откъдето ще поемат към пл. „Народно събрание“. Заради лошото време шествието ще бъде по-кратко от предвиденото. Очаква се следващата седмица да се проведе повторен протест.   Протестиращите срещу замразената стратегия настояват за отхвърляне на документа, участие на гражданите и родителите в написването на нов подобен документ, връщане на отнетите незаконно деца, оставки в агенцията за защита на детето, прехвърляне на телефона за подаване на сигнали от деца за тормоз „в ръцете на държавата“, излизане на България от Норвежкият финансов механизъм и финансиране на бедни семейства, възпрепятствани да отглеждат нормално децата си, наравно с приемните семейства. От социалното министерство не веднъж заявиха, че протестите срещу стратегията нямат основание, тъй като работата по проекта е спряна.   ", "date": "2019.06.02", "title": "Протестното шествие срещу Националната стратегия за детето стигна до Министерски съвет"}
{"url": "http://epicenter.bg/article/Tsiganka-ot-Kotelsko-kam-premiera--Ey--umiram-si-za-toz-Boyko--bee-/184702/2/0", "text": "На път към котелското село Тича циганка се зарадва на премиера Бойко Борисов, който, заедно с кмета на Котел Коста Каранашев, мина с джипа през махалата и разговаря с местните при неделната си обиколка из страната. Министър-председателят направи стрес-тест на кметове, обиколи 7 населени места, пусна клипа във фейсбук.   \"Ей, умирам си за тоз Бойко, бее! И като гледам телевизията викам - \"Само ний сме!\", приближи се тя без притеснение до отворения прозорец на тойотата на премиера. Борисов шофираше сам, а в колата бяха още министрите Владислав Горанов и Десислава Танева. Преди това Борисов запита група от местните дали на изборите са били на гъби или са гласували, и обеща на връщане да си купи от тях гъби и да се снимат.  \"Посетих село Ябланово. Само толерантността може да спаси България. Защото ето тук, по тези места, са изселени хиляди мюсюлмани\", отчете във Фейсбук премиерът.  \"Нарочно ги питам как се казват, за да видят хората, че са само мюсюлмански имена. Лъжеха ги, че ще дойдем, ще ги изселим, ще им съборим джамиите. А ние им направихме пътища. Като се стабилизира индустрията ще вдигнем и пенсиите\", написа Борисов.   Министър-председателят обиколи Сливен, Нова Загора, Котел и селата из Котелския Балкан, навсякъде се спираше и разговаряше с местните.   \"Посетих и селата Филаретово и Соколарци. Доволен съм от това, което видях, исках да чуя и какво мислят хората\", написа по-късно в социалната мрежа Борисов.   В много от селата го посрещаха с хляб и сол, а сред множеството имаше и облечени с тениски на ГЕРБ.    ", "date": "2019.06.02", "title": "Циганка от Котелско към премиера: Ей, умирам си за тоз Бойко, бее! (ВИДЕО)"}
{"url": "http://epicenter.bg/article/Krasimir-Karakachanov--VMRO-nyama-da-iska-poveche-vlastovi-ministri/184703/2/0", "text": "ВМРО няма да иска повече властови позиции, но ще разгледаме състоянието на \"Обединени патриоти\". Това каза Красимир Каракачанов, вицепремиер и министър на отбраната, в разговор с Илиана Беновска в седмичното обзорно политическо предаване „Беновска пита“ по Канал 3 и Радио К2. Илиана Беновска се свърза с Красимир Каракачанов по телефона и му честити празника 2 ри юни. Тя цитира Ботйовата мисъл, част от коментара й: „Днес за днес политиката в света е такваз, каквато винаги си е била, демек, както казва старата пословица: „Атовете се ритат, магаретата теглят“ и го попита за неговото тълкувание от днешна гледна точка за България и кои са атомите и кои са магаретата. Беновска припомни думите на Борисов, който е казал, че и магаре да е бил вързал на изборите преди 10 години, той е щял да стане депутат.   „Преди 10 години много неща се случваха, но преди 3 години видяхте на президентските избори това не се осъществи, което означава, че в политиката правилно е казал Ботев – това е, каквото е. А именно, за всяка една позиция или грубо казано за народната любов, трябва да се бориш.“, отговори министърът на отбраната. Той добави, че това, което Борисов е научил 2016 година от президентските избори, когато Нинова е овладяла БСП с помощта на Георги Гергов, Красимир Янков и други фактори, тя тези неща не ги е научила и 2 месеца по-късно се е разправяла с хората, които са я направили председател, по начина, по който Сталин се е справил с всички, които са му помагали да се издигне след смъртта на Ленин. „Аналогията в червената история е много фрапантна“, завърши той. Беновска честити успеха на ВМРО и пожела на Каракачанов да продължават да постигат нови успехи с националната отговорност, която да им бъде като знаме напред. Той припомни, че това им е мисията и може би заради това са постигнали този успех. Каракачанов отбеляза, че повече от 20 години, от когато ВМРО е в политиката, тя не е променяла своята идеология и каузи. „Това, което днес става реалност чрез държавното управление, ние го говорим в някои от случаите 10-12-15 години и хората го виждат. А именно необходимостта от това да се възроди българската армия, да се даде приоритет на образованието и на патриотичното възпитание на младите хора, да се предприемат мерки срещу циганизацията на държавата. Всичко това ние го говорим отдавна и хората виждат, че започва да се случва, особено през последните 2 години, от когато ВМРО е в коалиция с Обединени патриоти във властта.“, заяви събеседникът.  Беновска попита какви изводи трябва да си направят първите хора в държавата след евроизборите като започна с Бойко Борисов.   Каракачанов каза, че изводите са за всички и те са, че хората се интересуват не от това какво са написали партиите в програмата си за управление, а от това какво изпълняват и кои от проблемите на хората се решават. Точно заради това ВМРО ще прегледат своята програма, за да видят какво е изпълнено и какво не, с какво изостава. В тази връзка водещата попита събеседника си дали коалицията са си направили преглед на програмата и дали са отбелязали какво трябва да отпадне и да се допълни. „За падане няма нужда да пада нещо, защото ние просто трябва да седнем с колегите от ГЕРБ и да видим какво сме изпълнили за тези две години.“, отговори Каракачанов и каза, че част от работата се върши. Той даде за пример образованието и това, че са се увеличили драстично учителските заплати.    Водещата го прекъсна и му каза, че днес Борисов е направил „воаяж“ в централната част на България по училищата по отношение на направените инвестиции, за да се подобрят условията за учене и качеството на образованието. Каракачанов се съгласи и допълни: „Но това, с която се изостава е вкарването на децата, особено тези от маргиналните общности, в училище.“ Той каза, че трябват малко по-твърди мерки спрямо родителите, за да посещават децата училище.  В тази връзка Беновска отбеляза, че заради евроизборите той е забавил влизането на стратегията за циганите и предположи, че сега ще я входират в Министерски съвет и ще искат да влезе в Народното събрание. Каракачанов каза, че има една единствена причина за това – че по време на предизборната кампания част от хората и политическите опоненти на ВМРО биха казали, че вкарва стратегията предизборно. Беновска припомни обвиненията на Валери Симеонов, че Каракачанов по този начин си купува ВМРО, имайки предвид цигански гласове. Водещата поясни, че спирайки тази стратегия, циганите са решили да ги омилостивят и са дали техните гласове като дар, за да смекчат санкциите. Събеседникът каза, че Александър Сиди може да каже коя от партиите в Обединени патриоти има цигански гласова и че това не е ВМРО. Според екзит половете и проверката на изборните резултати показват, че 0,03% или около 4500 гласа са цигански в резултатите на ВМРО. Каракачанов каза, че един от колаиционните им партньори, който най-много говори срещу купуването на цигански гласова има този брой гласове само от 5 секции. На въпрос на водещата кой е това, той й каза да я провери и че й дава тема за размисъл. Беновска попита дали това е Валери Симеонов, но Каракачанов отрече и каза, че Волен Сидеров най-много говори, че ВМРО е купувала цигански гласове.  Беновска попита кога внасят Стратегията за циганите официално. „Като се върна в София в първия разговор с премиера Борисов ще уточним кога е датата, на която ще я вкараме.“, отговори вицепремиерът. Той допълни, че тя трябва да влезе, защото обществото очаква държавата да предприеме мерки за това да се реши проблемът с неинтегрираните цигани.    Беновска попита дали това, че ще направят преглед на коалиционната програма на Обединени патриоти, означава, че ще искат да преразгледат споразумението си с ГЕРБ и с партньорите в ОП с оглед на това, че от 4те партии в коалицията единствено ГЕРБ и ВМРО имат евродепутати. Каракачанов подчерта, че не иска да преразглеждат програмата, а да направят преглед на свършеното от програмата за управление между ГЕРБ и ОП. Беновска каза, че е разбрала това и отново повтори въпроса си. Министърът на отбраната обясни, че става въпрос за преглед на свършеното и несвършеното и това, че те имат много добър резултат и са първи в ОП, няма да бъде основание да искат преразглеждане на властовите позиции. „ВМРО няма да иска повече властови позиции“, повтори той и каза, че не това им е била целта. Беновска каза, че чисто пропорционално баланса на позиции на областни управители, шефове на агенции, зам.министри и дори вицепремиери може би не е вече справедливо от днешна гледна точка с оглед резултатите от изборите. Каракачанов каза, че това няма значение и всички хора на споменатите позиции, ако си вършат работата добре, следващия път и те ще бъдат оценени от българския народ. Водещата попита дали категорично няма да преразглеждат ОП и няма да преразглеждат квотите и властовите позиции между ОП и ГЕРБ и дали и двете са верни или само второто. „Квотите във властта няма да ги преразглеждаме и въобще няма да повдигаме този въпрос. Но ще разгледаме какво е състоянието в ОП, дали въобще има такава коалиция ОП.“ Беновска учудено попита: „Няма ли?“   Каракачанов даде за пример предизборната кампания и действията на една от партиите в ОП и попита дали това е коалиция или формации, които воюват помежду си. Беновска попита: „Кога ще има среща на силите ВМРО-НФСБ-АТАКА?“, а събеседникът й отговори, че това ще стане като му дойде времето, както е казвал един български премиер. На коментар на водещата, че времето може да дойде и догодина, вицепремиерът каза, че няма да чакат чак толкова и че юни месец е времето. „Ще чакате колко още?“, попита Беновска, но Каракачанов припомни, че тепърва започва първата седмица след евроизборите и че от понеделник нататък всеки ден е възможно. „Вие ли ще бъдете инициатора на тази среща, защото до колкото виждам готовност няма у другите лидери Симеонов и Сидеров?“, попита водещата, а той отговори, че това е много добра идея. Беновска предложи още една добра идея – да бъде открита пред медиите тази среща, но събеседникът й отказа, защото някои от нещата, които ще си кажат няма да бъдат лицеприятни за пред медиите.  „Какво си казахте с Борисов след резултатите, когато се видя, че Вие имате двама, а те имат шест?“, попита водещата. Красимир Каракачанов сподели, че първо са си честитили и че въпреки някои трудности в ГЕРБ-ОП, коалицията работи и е спечелила доверието на избирателите. Беновска го попита как гледа на това, че Борисов се е лишил от най-близкия си в управлението на партията. Вицепремиерът каза, че не се е месил и това са вътрешнопартийни решения, които те си взимат. „Ако аз реша да взема решение във ВМРО, няма кой да ми се намеси, както и аз не се меся на никоя друга партия във вземането на вътрешни решения, особено когато става въпрос за кадрови решения.“, подчерта той.  Беновска попита събеседника си какво предвижда, че ще се случи на общо политическо ниво предвид предстоящия конгрес на БСП и предстоящия форум на ГЕРБ. „ГЕРБ на техния конгрес ще си отчетат резултатите и мисля, че ще продължат да вървят напред, докато при БСП ще има сериозна битка и тя няма да приключи сега на 15ти 16ти юни. Битката в БСП ще продължи, защото въпреки цялата атмосфера на омраза и напрежение, което беше създадено от БСП в обществото, БСП загубиха и то доста грозно тези избори. Тоест обществото не хареса и не одобри подобно поведение на конфронтация, омраза, защото това нещо го гледаме 25-26 години.“, заяви Красимир Каракачанов.  Ще свири ли Брегович на конгреса на БСП?  Във връзка с това, че миналата година Горан Брегович свири на БСП на Бузлуджа, Беновска попита дали тази година Георги Гергов няма да се сети да го покани на конгреса да свири по друг повод, защото оркестърът му е за сватби и погребения. Каракачанов отговори: „Аз първо не бих поканил сръбски музикант да ми чалгосва на мероприятие на ВМРО. Това е мероприятие на лош вкус и липса на патриотизъм.“ Той припомни историята на Бузлуджа, където се е сражавал Хаджи Димитър, а относно подтекста на въпроса каза: „Ако искат да поканят някой да им изпълнява музика, свързана с тъжни ритуали, могат да поканят примерно берковската духова музика.“  Последните въпроси на Беновска към събеседника са й за коментар на връщането на Делян Пеевски в парламента и прошката, която поиска Ахмед Доган. Каракачанов каза, че ДПС също са постигнали добър резултат, въпреки че са основния политически опонент на ВМРО. „Това е някакъв знак, от който може би ще последва нещо друго.“, добави той.  „Къде е президентът Радев, защо затихна? Загуби ли и той заедно с Корнелия?“, попита водещата, а вицепремиерът каза, че това зависи от начина на тълкуване. Фактът, че неговият сътрудник е бил изместен преференциално е може би някакъв знак от избирателите на БСП. Каракачанов си призна, че не се е замислял сериозно по тази тема.  Беновска благодари за разговора и го попита къде се намира в момента. Стана ясно, че Каракачанов е по път за Варна, защото вчера и днес освен Ботевата чета, се отбелязва още една чета, която през Априлското въстание е влязла на територията на България през Дунав, а именно четата на Таньо Войвода. Каракачанов каза за финал, че другата седмица започват две големи международни учения, които започват след 10ти юни – на Шабла стрелбите и на полигона в Ново село. Той се обърна към българите да не се притесняват, ако виждат военна техника в следващите дни в Южна България, защото машините ще се придвижват към полигоните. Ученията ще траят една седмица.   ", "date": "2019.06.02", "title": "Красимир Каракачанов: ВМРО няма да иска повече властови министри"}
{"url": "http://epicenter.bg/article/Halil-Letifov--DPS--Shte-napravim-vsichko-vazmozhno-na-mestnite-izbori-da-razshirim-geografiyata/184704/2/0", "text": "\"Имаме резерви към ВМРО, относно националната реторика. Не сме големи гурута, но следим политическата ситуация и от какво има нужда народа. От тук нататък трябва да има много работа. За мен е много важно да се даде повече възможност на общините, местната власт трябва да е по-силна\". Това заяви в предаването \"Беновска пита\" Халил Летифов, депутат от ДПС.  \"Ще направим всичко възможно на местните избори да разширим географията. Ще бъдем активни, липсата на диалог е огромен проблем, националните партии трябва да си говорят една с друга, защото точно липсата на такъв промени избирателната активност и много хора се отказаха да гласуват\", допълни Летифов.  След местните избори партията ще свика конгрес, уточни още той.  ", "date": "2019.06.02", "title": "Халил Летифов, ДПС: Ще направим всичко възможно на местните избори да разширим географията"}
