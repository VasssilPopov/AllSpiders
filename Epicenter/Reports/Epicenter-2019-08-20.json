{"url": "http://epicenter.bg/article/Okolo-1000-sa-svobodnite-mesta-za-uchiteli-v-Sofiya--Plovdiv-i-Varna/190804/2/0", "text": "Около 1000 са обявените свободни работни места за учители преди началото на новата учебна година в трите най-големи града на страната – София, Пловдив и Варна, съобщава БНР.    Свободните работни места за учители в София към момента са над 600, обясни пред \"Хоризонт\" началникът на регионалното управление по образованието Ваня Кастрева:    \"Например на 19 август са обявени 50 работни места в системата. Най-голям дефицит има на начални учители, след тях се нареждат детските учители, следват учителите по чужди езици, след тях са учители по български език и литература, по математика, по информационни технологии\".    В Пловдив свободните работни места за учители са близо 300, а във Варна – над 110. Незаети педагогически позиции са обявени на интернет страниците и на останалите регионални управления по образованието в страната.   Натовареността на учителите с административни задължения и агресията сред децата са част от причините за отлива на педагози, коментира пред Радио Кърджали Румяна Профирова – председател на Регионалната синдикална организация \"Подкрепа\":    \"Натоварени са учителите с много бумащина. Децата са изключително агресивни. Децата не са мотивирани да учат, трудно се работи\", допълни Профирова. ", "date": "2019.08.20", "title": "Около 1000 са свободните места за учители в София, Пловдив и Варна"}
{"url": "http://epicenter.bg/article/Raychev--Vsyaka-predizborna-kampaniya-prechi-na-upravlenieto--Bitkata-prez-oktomvri-shte-e-za-Sofiya/190732/2/0", "text": "„Всяка предизборна кампания пречи на управлението” – това заяви политологът Андрей Райчев след скорошното изказване на Валери Симеонов във връзка с предстоящите местни избори и евентуалната раздяла на Обединени Патриоти от ГЕРБ.   В студиото на „Тази сутрин” по бТВ експертът обясни, че партията на бившия вицепремиер е изчерпана откъм стратегически въпроси, като са останали само тактически.   Според Райчев в рамките на 2 години те са преследвали свои стратегии, които са поддържали малката коалиция. Освен това лидерът на „Атака” Волен Сидеров от няколко месеца има отделни отношения с Борисов, различни от тези с лидера на ВМРО Красимир Каракачанов и Валери Симеонов.   По думите на политолога Красимир Каракачанов е постигнал голяма победа на европейските избори през май, тъй като успя да вкара свои депутати без коалиция.   Райчев изтъкна, че именно този успех е разместил пластовете в отношенията на ВМРО с Обединени Патриоти.   „Изказванията на Симеонов са подготовка за местните избори. Всички чакат този вот и края на прокурорската кампания, защото след това ситуацията ще бъде нова и ще има ново поведение на всички партии”, допълни още Райчев.   По думите му главната битка по време на изборите ще е за София, като в Пловдив също ще има ключов момент за ВМРО.   Въпреки че все още нямат обявени кандидатури, експертът смята, че действията и поведението на настоящият кмет на столицата Йорданка Фандъкова и Мая Манолова, ще са важни за кампанията.   Според политолога Слави Трифонов и представената от него партия няма да има физическата възможност да се яви на местните избори в страната. Освен това Трифонов има по-сериозно влияние в останалата част на страната, отколкото в София.   След като за първи път ГЕРБ ще се яви на избори без Цветан Цветанов, експертът посочи, че партията ще набляга на представянето на нови кадри. ", "date": "2019.08.20", "title": "Райчев: Битката през октомври е за София. Действията на Фандъкова и Манолова са важни за кампанията"}
{"url": "http://epicenter.bg/article/Shefat-na--quot-Speshna-pomosht-quot--v-Sliven-s-podrobnosti-za-poslednite-minuti-na-ubitata-7-godishna-Kristin/190736/2/0", "text": "Започва вътрешна проверка в Центъра за спешна медицинска помощ в Сливен. Тя ще покаже дали екипът на линейката е действал адекватно при транспортирането на малката Криси до болницата.   Роднини на момиченцето обвиниха лекар от „Спешна помощ” в немарливост.   Д-р Мариета Божидарова, която е завеждащ ЦСМП - Сливен обясни, че в момента се събират обяснения на екипа, извършил спешното повикване.   Тя заяви, че при установени нарушения ще бъдат взети мерки според Кодекса на труда, предаде  bTV .   След обвинения, че не е присъствала медицинска сестра в линейката при транспортирането на малката Криси, лекарят подчерта, че по стандарт екипа трябва да е при пациента и за момента отказа коментар, тъй като предстои изслушване.   По думите на д-р Божидарова бабата на детето е била „вкопчена” в детето и е отказала тя да бъде приета в болница, преди да дойдат родителите ѝ.   Също така обясни, че от момента на приемане на повикване за дете в тежко състояние, до приемането му в спешното отделение са изминали 26 мин.   Очаква се да има резултати от изслушванията в рамките на утрешния ден. ", "date": "2019.08.20", "title": "Шефът на \"Спешна помощ\" в Сливен с подробности за последните минути на убитата 7-годишна Кристин"}
{"url": "http://epicenter.bg/article/Simeon-Nikolov--Kvotata-na-politicheski-naznacheniya-v-diplomatsiyata-otdavna-e-nadhvarlena/190750/2/0", "text": "\"Българското дипломатическо дружество не за първи път обръща внимание на някои порочни практики\". Това каза пред БНР Симеон Николов от Българското дипломатическо дружество във връзка с писмото им относно назначаването на бившият шеф на КПКОНПИ Пламен Георгиев за български генерален консул във Валенсия. В тази позиция назначението на Георгиев е наречено бедствие.   \"Не акцентираме върху личността, а върху принципния въпрос, който тук е спазването на закона и грижата за кадровото обезпечаване и състоянието на дипломатическата служба, за водене на политики и отстояване на националния интерес\", уточни Николов в предаването \"Преди всички\" по програма \"Хоризонт\".   Той цитира чл. 65, ал. 2 от Закона за дипломатическата служба, според който са необходими най-малко 2 години работа в Министерството на външните работи, за да бъдеш назначен на такава длъжност. \"Това е политическо назначение, няма спор\", категоричен беше Николов и добави, че според чл. 24, ал. 2 \"назначеното лице, което не е от състава на дипломатическата служба, трябва да е изявена личност, която се ползва с безспорно добро име и авторитет в България, а реакциите в обществото свидетелстват за съвсем друг случай\".   По думите му квотата на т.нар. \"политически назначения\" отдавна е надхвърлена и посочи, че 8 от 15-те генерални консули са такива. \"Загуби се средният ешелон в МВнР. Той вече е съставен от външни хора на дипломатическата служба, без необходимата подготовка и опит и се прекъсва връзката на предаване на опит между по-старите и по-младите. Създаде се една каста от постоянни посланици, които, без да се връщат в България, прелитат от една страна в друга\".   Николов припомни, че в Закона за дипломатическата служба има изискване за владеене на език и коментарите, че това не е задължително, не са верни. Той добави, че генералният консул е официално лице, което представлява България и затова изискванията са големи.   Симеон Николов не допусна Испания да откаже отиването на Пламен Георгиев във Валенсия.    / в Шанхай, Дубай и Торонто/. Само 7 обаче са служители на МВнР, заедно с тези 3–ма / Истанбул, Битоля, Валенсия и Лос Анджелис/.    / Одрин, Петербург, Солун, Ниш, Милано, Мюнхен, Ню Йорк. Тоест, ако за цялата дипломатическа служба политическите назначения се движат между 25–27%, то само при генералните консули, именно защото се назначават от правителството, този процент е 51%!   Най–много политически назначения е имало преди и след смяна на правителства. Вярно е, че може да се помисли и за  ,  , въпреки, че това ще е трудно да се постави в рамка, но каква полза, като и сега не се спазва законовото ограничение до 20% и изискването кандидатът да е с добро име и авторитет в обществото.   В МВнР има периодичен нормален и рутинен процес на смяна след изтичане на мандата. За посланическите назначения и постоянните представители в международните организации се внасят предложения от министъра на външните работи, предварително съгласувани с президента. Правителството взема решение, а президентът издава указ.  .   Междувременно обаче се създаде   които след политическо назначение и един мандат зад граница  вече се определят сами като  ”, което е смешно. Вследствие на това е и общият спад на качеството на работата, на информациите, на инициативите и крайните резултати.   Същевременно се създава нова  . Това са посланици, които прелитат от държава в държава, без да се завърнат първо в страната и престоят 2 години в МВнР, както първоначално бе записано в Закона. Стигна се до куриозния факт посланици да се съгласяват да бъдат понижени и заемат място на генерален консул в друга държава, но да не се завърнат в България. Имаше период, в който управляващите и опозицията  – непозната практика в други страни, където националните интереси не са „наши” и „ваши”. Въпрос на балкански манталитет и култура.    е този, който на базата на солиден опит и високи лични качества тихо и упорито постига целите си, а не този, който се назначава със скандали и дискусии по медиите. Нито един от обсъжданите в медиите  кандидат –дипломат не е показал запомнящи се резултати.   Свидетели сме били на назначения на генерални консули, само защото имали бизнес с определена страна. В по–далечното минало от прехода имаше и назначаване на жена в арабска страна с доста консервативен режим. Имахме посланик, чийто опит се ограничаваше до продавач на леки автомобили в София. Отказвано ни е предложение за посланик във Ватикана, заради това че лицето е автор на книга с неморално съдържание. В практиката има  случай счетоводителка от групировка да стане дипломат, посланик последователно в две страни, без да се връща в България. Или на медицинска сестра, която заминава за чужбина без висше образование и без владеене на чужд език, но през последните 7 години не се е завръщала в България, а на сайта на последното по ред посолство е посочено, че има 3 висши образования и 1 докторантура. Отделна тема са почетните консули. Тя изплува отново след съобщенията за скандала в Македония с лице, на което българската страна е предлагала да стане почетен консул, но македонската е отказала, заради репутацията му.   Порочната практика оставя впечатление, че не качествата са водещи. Освен това, създава  , вследствие на което при всеки следващ случай ще възниква въпрос, как за едни може, а за други не може. Така графиката на изискванията пада все по–надолу и по–надолу.   Сред някои среди има странно и неадекватно разбиране, че ако си търкал депутатска скамейка, или си приближен на управляващите, вече си достоен кандидат за дипломат. Дипломацията обаче е изкуство и от владеенето му зависят понякога жизненоважни неща за държавата и бъдещите ни отношения, сигурност, инвестиции, проекти. . Всеки дипломат, но най–вече посланикът и генералният консул олицетворяват страната. Необходими са много дълбоки познания за съответната държава, нейната история, култура, политика, икономика, външна политика, добро познаване на международните проблеми. Кандидатът трябва да притежава аналитични способности, да е иновативен и умее да се справя в критични ситуации. Но най–вече да е търсен пратньор в дипломатичеснкия корпус, да умее да убеждава и печели привърженици за определена обща политика и българска кауза. Да е добър ръководител, защото от екипа му зависи най–много. За всичко това е необходим богат опит както в страната, така и в чужбина. Тъй като конкретният повод е назначаването на генерален консул, трябва да се има предвид, че за разлика от посланика, той трябва да притежава и много добра тясна специализация, най–добре юридическа. Генералният консул има грижата за българите, живеещи в съответната страна, а техните проблеми не са нито малко, нито лесни. Нещо повече, българите в чужбина почти навсякъде са разделени и е много трудно да се постигне единство. Положителното е, че поне за църква и училище в повечето случаи успяват.   Досегашните грешки в кадровата политика на МВнР доведе до това, че липсва средният ешалон и е прекъсната врзъката между поколенията. А средният ешалон, доколкото го има, в голема степен е съставен вече от външни на Дипломатическата служба хора.   В крайна сметка,  нивото на дипломацията ни зависи не само от човешкия материал, с който разполагаме и неговата професионална подготовка, а и от политиците, които сме избрали да определят законите и правилата на играта. Странното е, че те като че ли не разбират, че  Ако Пламен Георгиев е толкова ценен за премиера, как ще се намерят места в дипломатическата служба за всички останали подобни от кохортата на управляващите?   По отношение на БДД обаче е необходима една забележка. То не е фокусирано само върху тези кадрови проблеми и нарушаване на закони и наредби. Основната му дейност включва лекции, семинари, медийни прояви, участие в различни форуми самостоятелно или в сътрудничество с други организации, сериозни анализи по важни международно–политически въпроси и проблеми на сигурността и много други.", "date": "2019.08.20", "title": "Симеон Николов: Квотата на политически назначения в дипломацията отдавна е надхвърлена"}
{"url": "http://epicenter.bg/article/Ninova--Lambo-e-schupil-stava-pri-padane--predstoi-mu-operatsiya-/190755/2/0", "text": "  Това написа във фейсбук лидерът на БСП Корнелия Нинова.", "date": "2019.08.20", "title": "Нинова: Ламбо е счупил става при падане, предстои му операция!"}
{"url": "http://epicenter.bg/article/Poslanichkata-na-Velikobritaniya--Mnogo-dobre-rabotim-s-Ivan-Geshev-/190765/2/0", "text": "Посланикът на Великобритания у нас от 2015 година - Н. Пр. Ема Хопкинс, даде уверението си, че България разполага с пълна подкрепа и може да очаква съдействие от британска страна във връзка с мащабната хакерска атака срещу Националната агенция за приходите (НАП).    \"Едно от нещата, с които се занимаваме, е да оказваме подкрепа всяка държава да решава такива проблеми от своя собствена гледна точка. Напълно разчитаме на нашите български колеги. Също така те могат напълно да разчитат на нашата помощ по отношение на експертизата и на възможностите, с които можем да им окажем помощ. България не е единствената страна, в която инфраструктурата е заплашена и ние ще направим всичко възможно, за да помогнем тази заплаха да не излезе и, примерно, да заплашва и нашите граждани\", заяви Н. Пр. Ема Хопкинс      Британският посланик у нас коментира и най-актуалната тема, свързана със съдебната система за тази година – избора на нов главен прокурор. По думите на Н.Пр. Хопкинс, тя е останала с много добри впечатления от работата на настоящия зам.-главен прокурор и единствен кандидат за следващ \"обвинител №1\" Иван Гешев.    \"Аз мисля, че това е вътрешен въпрос на България. Аз съм се запознала с господин Гешев. От моите оперативни колеги знам, че ние много добре работим с господин Гешев, особено при криминални случаи\", коментира Хопкинс.    Преди месец посланикът на Великобритания имаше среща и с правосъдния министър Данаил Кирилов по отношение на анонсирания от него законопроект за изменения на Наказателно-процесуалния кодекс (НПК) и Закона за съдебната власт (ЗСВ), касаещи търсенето на отговорност на т.нар. \"трима големи\" в правосъдието – председателите на Върховния касационен съд (ВКС) и на Върховния административен съд (ВАС) и главният прокурор. В тази връзка Хопкинс подчерта, че е \"лично заинтересована\" какви ще бъдат финалните изменения и, че следи развитието по въпроса.    \"Естестествено аз лично съм заинтересована как ще се разреши този въпрос, защото това е извънредно важен момент. Още повече, че тук е намесена и българската Конституция и мисля, че като държава – членка на ЕС ще остане наш партньор при всички аспекти на въпроса\", посочи британският посланик у нас.    На 23 юли се навършиха и 140 години дипломатически отношения между България и Великобритания. Относно това дали дипломатическата история ще има значение за това какво ще се случи с правата на българските граждани на острова след Брекзит, посланик Хопкинс коментира:    \"Наистина имаме задълбочени и много богати отношения. С удоволствие заявявам, че можем да допринесем за тяхното укрепване, затвърждаване, задълбочаване и обогатяване, независимо от това дали сме в Брюксел или не. Ние искаме българите да останат и много сериозно държим на това. В момента се работи върху една схема, според която всички българи, които са се възползвали от тази схема за начина на оставане, могат да продължават да използват положението. Искаме българите да дойдат, защото всяка година много от тях, които идват, имат някакъв принос. Бихме искали тази тенденция да продължи и през 2020-2021 г. Работим много сериозно с българските си колеги (за правата на британските граждани у нас - б.р.) и те въведоха едно законодателство, по силата на което британските граждани могат да се радват на същите права и същото положение. Ние сме много доволни, защото това е едно взаимно споразумение на огледални отношения\".    В неделя в „Сънди таймс“ публикува документ според който Великобритания ще бъде засегната от \"недостиг на гориво, храни и лекарства, ако напусне Европейския съюз без споразумение, а също така е заплашена от нарушаване на работата на пристанищата и твърда граница с Ирландия\". Това показват документи на британското правителство /т .нар. „Операция Yellowhammer“/.    „Това, което докладва \"Сънди таймс\", отразява сегашната, актуалната работа на британското правителство по въпроса за споразумението и трябва да ви кажа, че много внимателно и прецизно се разглеждат всички аспекти, не само на търговията, но и на всичко останало, за да сме сигурни, че действаме по начин, който може да бъде предсказуем. Естествено, че никой не знае точно какви условия ще се появят, но ние бихме искали да предотвратим всеки възможен лош резултат, защото действително това, което е необходимо, е да консултираме и бизнеса, и хората за това как да действат. Освен това е необходимо едно вторично законодателство, което да обвие в правилна рамка всичко, което ще се прави“.    Посланик Хопкинс не очаква обрат по темата „Брекзит“ заради проучването на в. \"Индипендънт\", че само 34% искат премиерът Джонсън да осъществи Брекзит без споразумение на 31 октомври, а 49% го призовават или да отложи, или изцяло да отмени Брекзит, или да проведе нов референдум по темата:    „Нашето правителство, което сега е оглавявано от Борис Джонсън, много ясно подчерта, че на 31 октомври ние напускаме, излизаме от Европейския съюз със или без сделка. Естествено, че е за предпочитане да го напуснем със сделка, но смятаме, че това е един въпрос, който трае вече доста дълго време“.    Великобритания оценява реакциите на България по случая Скрипал, каза дипломатът и изтъкна че София „много сериозно подкрепи действията на Хагската организация за забрана на химическите оръжия. За да можем да продължим в същата посока, ние се нуждаехме от тази подкрепа. Да не говорим, че България подкрепи и санкциите на Обединените нации в случая с Русия“.    Преди да стане първата жена-посланик на Великобритания в София, Н.Пр. Ема Хопкинс е ръководила кампанията на британското правителство за спиране на сексуалното насилие във военни зони. Тя коментира първата Световната конференция за свободата на медиите, която се проведе в Лондон неотдавна:    „Нашата позиция е, че за демокрацията свободата на медиите е от критична важност. Това означава, че и правителствата, и индивидите, и бизнесът трябва да въздействат, за да осигурят това“.   ", "date": "2019.08.20", "title": "Посланичката на Великобритания: Много добре работим с Иван Гешев "}
{"url": "http://epicenter.bg/article/Vezhdi-Rashidov-se-sreshtna-s-Danail-Kirilov/190767/2/0", "text": "Председателят на парламентарната Комисия по културата и медиите Вежди Рашидов проведе днес работна среща с министъра на правосъдието Данаил Кирилов. Това съобщиха от Комисията по културата и медиите. Двамата обсъдиха задълбочаването на сътрудничеството между законодателната и изпълнителната власт в борбата с нелегалния трафик на културни ценности и с фалшифицирането на произведения на изкуството и на артефакти. Вежди Рашидов запозна Данаил Кирилов с резултатите от срещите си в Бундестага в Берлин и в Камарата на депутатите в Рим.   \"Засилването на сътрудничеството между европейските страни в борбата с трафика на ценности и с фалшификатите е много важно, защото този проблем засяга сигурността на всяка страна. Европейският опит дава добра основа за нови законодателни инициативи, за изработването на които трябва се направят работни групи. Свидетел съм, че Европа все повече се тревожи и от проблема с фалшивите новини, затова тази тема ще става все по-актуална за всички страни членки\", каза по време на разговора Вежди Рашидов. Двамата обсъдиха и необходимостта от привличането на още по-широк кръг от експерти в борбата с нелегалния трафик на културни ценности и с фалшифицирането на произведения на изкуството. Вежди Рашидов и Данаил Кирилов се обединиха около идеята, че е необходимо изграждането на единен европейски стандарт за борба с трите явления, който да намери отражение в националното ни законодателство. За обсъждането на бъдещите законови промени ще бъде привлечен широк експертен състав, включващ представители на МВР, прокуратурата и Министерство на правосъдието.  ", "date": "2019.08.20", "title": "Вежди Рашидов се срещна с Данаил Кирилов"}
{"url": "http://epicenter.bg/article/Fandakova-ispektira-izgrazhdaneto-na-metrostantsiya--quot-Miziya-quot-/190773/2/0", "text": "Започва поетапното отпушване на движението при ремонтите в „Овча купел“. В понеделник беше пуснато движението при \"Околовръстния път\". Това обяви кметът на София Йорданка Фандъкова, която инспектира строителството на бул. „Президент Линкълн“, преасфалтирането и изграждането на тротоари по ул. „Житница“ и изграждането на метростанция 15, предаде БГНЕС, цитирана от Нова телевизия.  „В кв. „Овча купел“ са най-големите инвестиции, които правим през последните години. Изграждаме 4 км с четири метростанции от метрото тук на стойност 100 млн. евро“, заяви Фандъкова и припомни, че в началото не е имало осигурено финансиране и тя е поела риска да осигури такова от общината, но в последствие са успели да защитят проект пред Европа и да получат средства по ОП „Транспорт“ и така съфинансирането е станало малко под 40 млн.    Конструкцията на метростанцията е изградена, като в момента текат довършителни дейности и предстои полагането на релсите. Самата станция ще има пет изхода като е предвидено на три от станциите да бъдат изградени буферни паркинги с капацитет по 200-240 автомобила всеки. Успоредно със строителството на метростанция 15 тече и изграждането на метростанция 18 в „Горна баня“, където метрото ще прави връзка с влаковете за Перник.    Наред със строителството на метростанциите тече и реконструкцията на три големи улици и булеварда в квартала.    „Президент Линкълн“ е наново изграден, след изграждането на метротунела. Участъкът е почти готов и очаквам участъкът да бъде изцяло завършен преди 15 септември. След ремонта булевардът е изцяло нов, с нови тротоари и ново осветление. Заедно с него се изгражда и новата улица „Централна“ с пробив, която започна преди месец и очаквам в началото на следващата година да бъде готова. Очаквам и възстановяването на ул. „Монтевидео“, който е в последния участък след завършването на метростанцията“, обобщи кметът и добави, че в средата на следващата година очаква тези 4 км от метрото да бъдат напълно завършени.  Изцяло се обновява и ул. „Житница“, която години наред беше в ужасно състояние. От едната й страна се изгражда и тротоар, какъвто досега нямаше.    „Тя е почти готова и очаквам и да стане готова преди 15 септември. В този райони, само в последните години, над 10 км. основни улици и булеварди сме обновили и продължаваме работа. Довършихме две училища, предстои изграждането нова детска градина“, обяви Фандъкова.    На въпрос защо транспортният тунел при „Красно село“ не работи, кметът отговори, че това ще се случи, когато приключи работата по ул. „Житница“.    „Имаме огромни проблеми с отчуждаването. Остана една къща, на чиято собственичка предоставихме общинско жилище, но тя все още няма желание да излезе от къщата си“, обясни забавянето Фандъкова и добави, че винаги когато се стигне до отчуждаване се започват съдебни битки, които забавят изпълнението на проектите.    Попитана дали причината не е заради сбъркан проект, кметът каза, че това е спекулация и общината се доверява на доказан екип от експерти, които изграждат метрото и пътната инфраструктура в града.    „Тунелът като конструкция е готов от 5-6 м, но е необходимо да се изградят инженерните мрежи, канали, водопроводи, топлопроводи, електромрежи, които в момента се правят. Когато приключи и това отчуждаване тогава ще бъде доизграден профилът на ул. „Житница“ и ще бъде пуснато движението. Там имаше 13 имота за отчуждаване“, каза директорът на „Метрополитен“ инж. Стоян Братоев.    Той поясни, че по регулационен план тунелът е широк 9 м и подчерта, че съществуващото застрояване не позволява той да бъде разширен.  ", "date": "2019.08.20", "title": "Фандъкова испектира изграждането на метростанция \"Мизия\""}
{"url": "http://epicenter.bg/article/Botyo-Botev--Sluchayat--Negovan--nyama-svoy-analog-v-istoriyata-na-Balgariya/190721/3/0", "text": "Случаят „Негован” няма свой аналог в историята на България. Това заяви криминалистът Ботьо Ботев в сутрешния брок на Нова телевизия.    Рано е да бъде установена самоличността на намерените тела във водоем край Негован. Една такава ситуация е изключително сложна. Подчертавам, че случаи на разчленяване е имало много в България, но случаи с двойно убийство с разчленяване не сме имали в практиката. Ще има много спекулации по случая, обясни той.    По думите му по казуса „Негован” има да се направят много неща, но за много кратко време. „Това е огромна работа от един огромен екип – експерти, оперативни работници, следователи, прокурори и т.н. Този екип трябва да работи в синхрон. От тази гледна точка трябва да се уважат хората, които работят денонощно”, подчерта той.    Според Ботев извършителят на убийството и разчленяването на телата е имал сериозен мотив. „Подобни убийства – да убиеш, а след това да разчлениш, са свързани с една особено психология за действията на съответния извършител. Не трябва да се подценява и това, че да осъществява тези действия, той поема и определен риск да остави все повече следи и информация, т.е. той трябва да има сериозен мотив, за да извърши това”, каза криминалистът. ", "date": "2019.08.20", "title": "Ботьо Ботев: Случаят „Негован” няма свой аналог в историята на България"}
{"url": "http://epicenter.bg/article/Arbitrazhat-vav-Vashington--Resheniyata-na-BNB-po-kazusa--KTB--sa-zakonni/190714/4/0", "text": "Арбитражът във Вашингтон потвърди законосъобразността на предприетите действия и решения на Централната банка при разрешаване на случая с \"Корпоративна търговска банка\". Това съобщиха от Българска народна банка (БНБ).    Арбитражният трибунал се произнесе в полза на България по международното арбитражно дело, заведено от Държавния резервен фонд на Оман срещу Република България в Международния център за разрешаване на инвестиционни спорове във Вашингтон.  Претенциите на Държавния резервен фонд се основаваха на твърдение, че България е нарушила стандартите за третиране на чуждестранни инвеститори, установени в Договора за взаимно насърчаване и защита на инвестициите между България и Султанат Оман, чрез действията на българското правителство, Българската народна банка и българския съд, свързани с поставянето под специален надзор на \"КТБ\" АД, отнемането на лиценза на \"Корпоративна търговска банка\" и обявяването й в несъстоятелност, както и отказът да бъде предоставена ликвидна подкрепа или спасителен план под друга форма.    Държавният резервен фонд на Оман се отказа от исковете си без право да ги предяви отново, след като бяха представени доказателства и становища от представители на ръководството на БНБ, Министерството на финансите и водещи адвокатски кантори.   ", "date": "2019.08.20", "title": "Арбитражът във Вашингтон: Решенията на БНБ по казуса „КТБ“ са законни"}
{"url": "http://epicenter.bg/article/-quot-V-Balgariya-vsichko-e-pozvoleno-quot--germanska-televiziya-za-dvete-litsa-na-balgarskiya-turizam/190717/11/0", "text": "От \"Златните\" и Албена до Пловдив и Столипиново - документален филм на германската телевизия WDR пита: Как се справя България като туристическа страна? Ето впечатленията на авторите му:    Как се справя България като туристическа страна? На този въпрос, който задават още в началото на филма си, авторите се опитват да отговорят в продължение на 43 минути, след като са пропътували голяма част от Черноморието и са посетили Пловдив. Заключенията им не са еднозначни и в обобщение гласят: справя се горе-долу, но може и по-добре.        Документалният филм на Никол Конерт и Даниел Розенкранц от поредицата на германската телевизия WDR „Да пътуваш с взискателност\" започва с едно не особено привлекателно лице на българския туризъм: превъзбудени младежи, които още на летището в Баден-Баден са изпили безчет бири като старт към купона на Златни пясъци. „Майорка беше вчера, днес е България\" - приблизително така може да се преведе мотото, под което хиляди германски купонджии поемат към българския черноморски курорт. Във филма отчетливо изкристализират и двата главни мотива за този избор: евтиният алкохол и, цитат, „В България всичко е позволено!\". Клубове по кегли, местни футболни отбори, абитуриентски класове - главно такава е германската публика, която поема към Златните. Във филма виждаме как младежите смучат със сламки алкохол от колективна кофа, как танцуват край басейна, подгрявани от треторазредни германски звезди и как накрая си татуират за спомен „Буле\" (съкратено за България). Главният организатор на групата от Баден-Баден, нещо като диджей с артистичен псевдоним Ике, не пести похвалите за Златни пясъци: \"Те копират Майорка, но не се изхвърлят и си знаят мярката\", казва той.    Авторите на филма невинаги уцелват най-верния тон, но се стремят да бъдат обективни. Зрителят остава с впечатлението, че черноморският туризъм в България процъфтява, а плажовете са пълни, като в същото време вижда и цената: ниско заплащане на обслужващия персонал, който е принуден да живее в лоши условия, и презастрояване на крайбрежието. Проблемите със строителството на Алепу и Корал, „мъртвият град\" край Царево, изоставен в недостроено състояние от избягали руски инвеститори, трудната борба за опазване на екологичното равновесие - зрителите могат да си създадат доста обективна картина за всичко това, включително и с помощта на български събеседници: еколожката Мирослава Петрова и разследващия журналист Асен Йорданов. И най-вероятно в съзнанието на всеки, гледал филма, ще останат такива фрази като: „Незаконното строителство е масово\" и „Според Трансперънси, България е най-корумпираната страна в ЕС\".  С противоречиви чувства авторите на документалния филм разказват и за Пловдив като европейска културна столица. Чудесен град с древна история, с разнообразна и красива архитектура, със своя специфична атмосфера, струва си да се види - гласи първоначално посланието. По-нататък обаче филмът ни отвежда и в Столипиново, „най-голямата бедняшка колиба в Европа\", както го наричат авторите: безработица и необразованост, липса на перспектива, незаконни сметища, дискриминация, неизпълнени от години политически обещания… Любопитно е, че ромите в документалния филм говорят турски - факт, който авторите на филма подминават навярно като второстепенен. Освен това специално в Столипиново те залитат и към някои повърхностни обобщения и квалификации, повлияни от разпространените еднопланови клишета, които виктимизират ромите. Разбира се, повече от конфузен е фактът, че заместник-кметът на града дори не знае за един проект в рамките на културната столица, който бил заплануван в Столипиново, но така и си останал само на хартия.        В края на филма зрителите научават за друг културен проект: български и германски студенти по изобразително изкуство с много фантазия и остроумие сътворяват инсталации по плажа на Корал, за да привлекат повече обществено внимание към такива проблеми като презастрояването, замърсяването и екологичното равновесие. Проблеми, които в курорта Албена не съществуват, твърдят авторите на филма. Този български курорт те представят като единствен безусловно положителен пример, защото там няма ново строителство, използват се възобновяеми енергии, опазва се резерватът Балтата, туристите получават плодове и зеленчуци от биоферми в околността, а дори обслужващият персонал е доволен от положението си. Албена е място за семеен туризъм, много по-привлекателно от пиянския купон само на 15-ина километра на юг, в Златни пясъци - така може да се обобщи посланието на филма. Авторите му твърдят, че България иска да привлича по 9 милиона туристи годишно. Но този план не е особено реалистичен, смятат те.    ", "date": "2019.08.20", "title": "Германска телевизия за двете лица на българския туризъм: В България всичко е позволено!"}
{"url": "http://epicenter.bg/article/Kevork-Kevorkyan--Aleya---pravo-kam-nebeto-/190747/11/33", "text": "В наскоро появилата се на български биография на Ален Делон /“Ангел и хулиган“, Венсан Киви/ срещнах една забележителна фраза на Антоан дьо Сент-Екзюпери /“Земя на хората“/.  Тя ми изглежда безценна, особено днес. Ето я: „Величието на един занаят може би се корени преди всичко в това, че обединява хората: има само едно истинско богатство и то е отношението помежду им“.    Разбира се, авторът й изобщо няма предвид телевизията - но пък сякаш тъкмо за все по-мизерния телевизионен занаят тя изглежда напълно на място.  Мизерен занаят, зависим, робски дори - обаче дори и само някакви огризки от достойнство да са останали в него, те, все пак, биха могли да свързват криво-ляво хората, за да не остават те сами в скотската си отчужденост, наложена им покрай цялостния упадък в годините на Прехода.    Упадък на човещината, преди всичко. Скоро ще търсим в тълковния речник пояснение за тази дума.  И може би ще научим, че „човещина“ е да подхвърлиш 40 лева към коледните пенсии на бедняците.    Всъщност, това понятие и днес вече не съществува за политиците - не само в речника им, а и в цялостната им представа за Живота, доколкото изобщо я имат.    Тия дни Ирина Жерева /Би Ти Ви, Новините/ представи 92-годишния Станислав Димитров от село Градешница: градушка ударила и унищожила лозето му.  Нищо и никакъв сюжетец, обаче какъв невероятен език има този човек, можеш да го слушаш безкрайно: как скръбта връхлита внезапно и погубва радостта; как би искал Живота да е като филмова лента, която да върнеш назад - и да я спреш някъде по-рано, извън Бедата - и това да бъде Божи знак, за да вярваме…  Какъв е бил този човек, какво е работил, как е съхранил този език?  Какви хора имаме, които имат таланта именно да обединяват - трябва да ги показват непрекъснато, гласовете им ще са противоотровата срещу бездушното слово, с което ни говорят, особено политиците.    Та те обикновените хора говорят по-красиво дори на прасетата си - отколкото ония дърдорят „посланията“ си - кому, защо - няма никакво значение… Може би вече ви досаждам с възторга си от хора като бай Станислав, но пак не можах да се сдържа.    А ония, докато дърдорят, да вземат да съборят мостовете на Кольо Фичето - та да не продължаваме несмислено да се самозалъгваме с новите си „строители“.  Събаряйте, събаряйте - това е в природата на Прехода, защото го пробутваха хора без елементарни сръчности.  Само на НДК още не са посегнали, понеже няма да има къде да си правят помпозните конгреси.    Нямаха късмета и Мемориалът на Бузлуджа да падне от само себе си - та сега охранените им бузи се зачервиха от шамара, който им удариха американците от фондацията „Гети“ - с дарението си за проучването на Мемориала с оглед на запазването му.  Нашите развалячи гузно си затраяха, никой не благодари на фондацията.  И какво да й кажат - че са майстори-къртачи, обаче иначе демократи…    Вече една вело-алея не могат да направят като хората - открили една преди три-четири години, уж експериментирали с някакви материали и сега тя е в окаяно положение, ще обявяват конкурс за ремонта й.  Все експериментират, днес некадърността минава за експеримент.  Най-главният експеримент беше самият Преход - радвайте му се до насита.    Една алея не им е по силиците, вие искате цяла държава да стопанисват. По-добре да я заколят някак наведнъж.  Клането е над всичко - над сръчността, над предвидливостта, над грижовността.    Шефът на Българския енергиен холдинг си подал оставката - поискали му я, докато бил в отпуск, на плажа. „И какво направихте?“ - пита храбрата репортерка. „Ами, останах си на плажа“. Ха-ха, хи-хи.  Едва по-късно стана ясно, че човека го натирили, понеже не скрил истината - а тя е, че за осем месеца държавата е загубила един милиард лева от евтиния ток, който се изнася в чужбина.    „Държавата“ обаче мълчи, тя винаги мълчи в подобни случаи, стопаните й предвидливо онемяват, скоро ще онемеят и ония, които все още се осмеляват да питат за истината.    Оная вело-алея пък се превръща в метафора: Тръгва от Надежда/квартала и се препъва в собствените си дупки, става част от общото суркане и препъване.    Тия дни и Туркменистан ни подхвърли една идейка – не става дума за газа, с който ще ни залее, стига Руската Мечка да легне на другата си кълка; без нея и от Луната да потече газ, пак няма да стигне до нас - това пропусна да ни съобщи бившият американски посланик Уорлик, този комедиант на диверсификацията.    Все пак, от Туркменистан лъхна нещо оптимистично: видяхме внушителните им морски комплекси ала Дубай, в които не се мяркаше нито едно човешко същество.  Строиш, ремонтираш - и никой не ти се пречка в краката.    Може и най-дългата в света вело-алея да построиш - вертикална, право към небето. От експериментален материал, невидим.  Чудна идейка за нашите \"строители\".    Вход към алеята - само за избрани.  За тях - лесен път за Възнесение.    ***        *** ", "date": "2019.08.20", "title": "Кеворк Кеворкян: Алея - право към небето "}
{"url": "http://epicenter.bg/article/Balgarski-bandi-darzhat-prostitutsiyata-i-trafika-na-hora-v-noshten-Berlin-/190735/7/0", "text": "Подземният свят на германската столица Берлин е разпределен на сфери на влияние. Българските банди държат \"нощния живот\" - проституцията, търговията с хора и сводничеството. Престъпният свят действа организирано. Бандите прилагат насилие, перат пари с нелегален бизнес и правят опити да подкупват дори държавни служители. Анонимността на големите германски градове и добрата транспортна инфраструктура правят градове като Берлин особено привлекателни за подземния свят, пише \"Берлинер Курир\", цитиран от \"Дойче веле\".    Полицията в Берлин, Федералната полиция, Федералната криминална служба и митниците са образували през миналата година общо 59 следствия срещу различни престъпни групировки. От проверените общо 462 души, заподозрени в криминални деяния и съучастие в организирана престъпност, повече от половината са чужденци (289), посочва и \"Берлинер цайтунг\".    Най-многочислени сред тях са българите (45), следвани от турците (42) и гражданите на Руската федерация, като в случая става дума предимно за чеченци. \"Берлинер Цайтунг\" пише, че тъкмо те са прочути с това, че извършват много тежки престъпления, свързани с насилие.    Следствените органи констатират, че през последните години в света на организираната престъпност има истинско \"разделение на труда\". Бандите са \"специализирани\" в различни сфери на дейност - от пране на пари, грабежи и контрабанда с наркотици до проституция и търговия с хора.    Престъпните групировки от Армения, Литва, Полша и Сърбия се занимават например главно с кражби и престъпления срещу собствеността. Контрабандата и търговията със стоки и наркотици е в ръцете на бандите от Германия, Македония, Сърбия, Турция и Руската федерация. С търговия на хора, проституция и сводничество се занимават най-вече престъпни групи от България, Германия и Румъния, пишат медиите.    \"Билд онлайн\" посочва, че докато сред заподозрените за организирана престъпност най-много са българите, то по отношение броя на престъпните групировки най-многобройни са германските. През миналата година в Берлин са разследвани 18 престъпни групи, чиито членове са предимно лица с германски паспорт - голяма част от тях са членове на престъпните арабски кланове.    В официалната статистика за Берлин няма данни за разследвани деяния на италианската мафия, но според експерти като Сандро Матиоли от сдружението \"Мафия - не благодаря\", италианската мафия със сигурност присъства в подземния свят на Берлин. Матиоли твърди, че нейните членове се занимават предимно с пране на пари, най-вече чрез покупки на недвижими имоти.    Малко данни има и за престъпността на азиатските банди, които активно занимаваха полицията в началото на 1990-те. По онова време виетнамската цигарена мафия действаше открито и брутално. За разлика от арабските кланове или чеченците, които и до днес извършват показни убийства и брутални актове на отмъщение, повечето банди от света на организираната престъпност предпочитат да действат без да вдигат много шум.    \"Те инвестират в строителството и икономиката и се опитват да оказват влияние дори над държавната администрация\", казва Михаел Бьол от Съюза на германските криминални служители. През 2017 година са разследвани общо пет случая, в които престъпници са опитали да оказват влияние над политиката, медиите, правосъдието, държавната администрация или бизнеса. А през 2018 в Берлин вече са били регистрирани 11 подобни следствия. Според депутата Марсел Луте, този факт показва, че отровата на организираната престъпност прониква все по-дълбоко.  ", "date": "2019.08.20", "title": "Български банди държат проституцията и трафика на хора в нощен Берлин "}
{"url": "http://epicenter.bg/article/Eltan-Dzhon-zashtiti-prints-Hari-za-upotrebata-na-chastni-samoleti/190733/10/100", "text": "Поп звездата сър Елтън Джон защити британския принц Хари и съпругата му Меган Маркъл от критиките за честа употреба на частни реактивни самолети, пише Би Би Си.    Елтън Джон каза, че той е дал на Хари, Меган и малкия им син Арчи своя частен самолет, за да \"поддържат високо ниво на силно необходима защита\".    Кралското семейство беше критикувано, след като стана ясно, че за 11 дни са пътували с частен реактивен самолет четири пъти, включително до дома на Елтън Джон в Ница. От Бъкингамския дворец отказаха коментар.    Елтън Джон написа в социалните мрежи: \"Много съм натъжен от днешните изкривени и злонамерени публикации в пресата около графа и графинята на Съсекс и тяхното частно посещение в дома ми миналата седмица. Принцеса Даяна, майката на Хари, беше една от най-скъпите ми приятелки. Изпитвам дълбоко чувство на дълг да защитавам Хари и семейството му от ненужна намеса от медиите, каквато допринесе за ненавременната смърт на Даяна.\"  Елтън Джон написа още, че е искал да даде на Хари и Меган спокойствие и сигурност в своя дом.    Критиките към Хари са на фона на негови речи и статии за това, колко е важно човечеството да се бори с климатичните промени.    Елтън Джон каза, че е платил допълнителната такса, наричана \"въглеродна компенсация\" (carbon offset), която позволява на пътниците на частни джетове да внесат пари за природозащитни каузи, като компенсация за употребата на самолетите.    Средствата се използват за засаждане на дървета и инсталиране на слънчеви батерии.    Източник: БГНЕС", "date": "2019.08.20", "title": "Елтън Джон защити принц Хари за употребата на частни самолети"}
{"url": "http://epicenter.bg/article/Domashna-saltsa-s-domati-i-magdanoz/190788/9/37", "text": "4 кг меки червени домати  5-6 глави чесън  2 връзки магданоз  сол  3-4 таблетки аспирин Доматите се се смилат. Магданозът се реже на ситно. Скълцва се чесънът.   Всичко се обърква, като към сместта се прибавя доматеният сок заедно със стрития аспирин и солта.   Разбърква се добре, насипва се по буркани, които се прибират на хладно и тъмно място.   Да ви е вкусно!", "date": "2019.08.20", "title": "Домашна салца с домати и магданоз"}
{"url": "http://epicenter.bg/article/Parviyat-film-na-Barak-i-Mishel-Obama-tragva-v-Netfliks-i-po-kinata/190734/10/100", "text": "Първият филм, купен и разпространяван от Барак и Мишел Обама, беше показан в Лос Анджелис, преди да тръгне в онлайн платформата Нетфликс и по кината в САЩ, пише АФП. Филмът \"Американски завод\" разказва за това, как закрита фабрика на Дженеръл Мотърс в Охайо се открива наново, само че с китайски собственици.    Първоначално местните хора са ентусиазирани, че работните места се завръщат, но после се оказва, че заводът е пълен с китайски работници, дошли от родината и изоставили семействата си.    Китайците се отнасят зле с местните работници, а ръководството има редица много стриктни изисквания и който не ги изпълнява, бива уволнен.    Филмът беше наречен \"обърната глобализация\" от номинираните за Оскар режисьори Стивън Богнар и Джулия Райхарт, които правят филм за затварянето на завода през 2008 г., а сега се връщат в Охайо, за да снимат отварянето му с китайски собственици през 2014 г.    Барак и Мишел Обама гледали \"Американски завод\" на филмовия фестивал Сънданс през януари и решили да купят правата и да го разпространяват чрез компанията им Хайър граунд продъкшън.    \"Госпожа Обама каза, че филма й е напомнил за баща й, който дълги години е работил тежка, напрегната работа, за да издържа семейството.\", каза Райхарт.    Авторите на филма определят борбата за икономическо надмощие между САЩ и Китай като геополитическата тема номер едно на 21-ви век. Те смятат, че филма показва този сблъсък на човешко ниво.    Заснемането на \"Американски завод\" става и благодарение на китайския собственик на фабриката Као Деуанг, който дава на кинаджиите пълен достъп, от интерес към преодоляването на културните различия между американци и китайци и желание да покаже китайския капитализъм като успешен.   Източник: БГНЕС", "date": "2019.08.20", "title": "Първият филм на Барак и Мишел Обама тръгва в Нетфликс и по кината"}
{"url": "http://epicenter.bg/article/Volen-Siderov--NFSB-i-VMRO-se-opitvat-da-otkradnat-elektorata-na-ATAKA/190720/2/0", "text": "НФСБ и ВМРО се опитват да откраднат електората на АТАКА.  Това го казах във връзка с изявлението на Искрен Веселинов, че ВМРО нямат нищо против сътрудничество с АТАКА по места. Казал съм на нашите активисти да не търсят сътрудничество с тези две партии. Аз не поущрявам сътрудничество с ВМРО и НФСБ на тези местни избори.    Това заяви лидерът на АТАКА Волен Сидеров по Нова телевизия.  Той прогнозира игра от страна на двете партии.   „Атака” е против сътрудничество с НФСБ и ВМРО на тези местни избори, а вероятно и на всички други оттук нататък\", заяви лидерът на „Атака” Волен Сидеров в ефира на „Здравей, България” по повод на изказването на депутатът от ВМРО Искрен Веселинов, че нямат против да имат общи кандидатури по места.  „Симеонов и Каракачанов, които постъпиха по този подъл начин, няма как да се надяват на сътрудничество в местните избори. Те помежду си, може би, ще си сътрудничат, но там подозирам една игра от страна на двете партии. Те ще бъдат подпомогнати от Цветан Цветанов”, посочи Сидеров.    По думите му двете партии, с които до неотдавна бе в съюз, ще бъдат подпомогнати от Цветан Цветанов.    Ведната след срещата между двамата в Жеравна, Симеонов излезе в революционно изявление, каза Сидеров.  Имам данни за места в страната, където НФСБ и ВМРО ще бъдат подкрепени от структури на Цветанов.    По думите му Цветанов ще търси реванш.    Валери Симеонов отдавна твърдеше, че да - коалиция в ГЕРБ, но Борисов да не е премиер.  Важно е, че Каракачанов си мълчи, тоест не се разграничава от Симеонов, посочи Сидеров.  ", "date": "2019.08.20", "title": "Волен Сидеров: НФСБ и ВМРО се опитват да откраднат електората на АТАКА"}
{"url": "http://epicenter.bg/article/Neno-Dimov-s-komentar-za-pozharite-v-stranata-i-kachestvoto-na-vazduha/190725/2/0", "text": "Има замърсяване винаги когато горят такъв тип горски пожари или пожари от сметища. Това заяви министърът на околната среда и водите Нено Димов в сутрешния блок на БТВ.    \"Експерти не мерят всички видове замърсители, а определени показатели като фини прахови частици. Ако няма превишаване на нормите, значи че мерим определен кръг от показатели\", каза още той.    \"Сметището в Свищов е старо депо, което вече не функционира, има още 116 такива в страната. Те имат договор за техническа рекултивация\", допълни Димов.    \"Разчистването е работа на общината, незаконно е ако продължат да трупат боклук\", коментира министърът на околната среда и водите.    Кметът на Свищов потвърди, че няма опасност за хората от пожара и от вчера няма дим от сметището.    Нено Димов коментира и пожара край АМ \"Струма\":    \"Има действия от страна на прокуратурата, а ние сме наложили два акта\", заяви министърът.  ", "date": "2019.08.20", "title": "Нено Димов с коментар за пожарите в страната и качеството на въздуха"}
{"url": "http://epicenter.bg/article/Seriozna-opasnost-za-pozhari-v-8-oblasti-na-stranata/190726/2/0", "text": "Екстремален индекс за пожароопасност е в сила на места в осем области на страната. Това сочи справка на сайта на Националния институт по метеорология и хидрология (НИМХ).    Индексът обхваща територии от областите Монтана, Плевен, Враца, Велико Търново, Русе, Добрич, Ловеч и Пазарджик.    Екстремалният индекс означава, че са възможни бързо разпространяващи се много силни пожари с въвличане на дървесните корони.    В 18 области от страната има много голям индекс за пожароопасност. Индексът включва територии от областите Видин, Монтана, Враца, Плевен, Ловеч, Велико Търново, Добрич, Варна, Бургас, Пловдив, Кюстендил Перник, Русе, Хасково и София град и област.    Този индекс означава, че са възможни много силни пожари с частично или пълно въвличане на дървесните корони.  ", "date": "2019.08.20", "title": "Сериозна опасност за пожари в 8 области на страната"}
{"url": "http://epicenter.bg/article/Konsulat-ni-v-Chikago-zanese-podaratsi-i-sladkishi-na-momichetata-ot-kashtata-na-uzhasite-v-Misuri/190730/2/0", "text": "Българският генерален консул в Чикаго Иван Анчев посети двете осиновени в САЩ българчета, които бяха изведени от семейството си и са под закрила на Департамента за децата и въпросите на семейството в щата Мисури. Това съобщиха от пресцентъра на Министерството на външните работи.   Децата са в добро здравословно състояние и за тях се полагат специализирани социални и психологически грижи. Генералният консул е занесъл на момичетата български сладкиши, както и подаръци от българската общност в Чикаго.   Анчев се е срещнал с представители на социалните служби, които са изразили увереност, че децата бързо ще преодолеят травматичния шок.   По-нататъшната съдба на момичетата ще се реши от американските съдебни органи, като първото съдебно заседание е насрочено за 6 септември 2019 г.  ", "date": "2019.08.20", "title": "Консулът ни в Чикаго занесе подаръци и сладкиши на момичетата от къщата на ужасите в Мисури"}
{"url": "http://epicenter.bg/article/Borisov--Yordaniya-e-vazhen-partnyor-za-Balgariya-v-Blizkiya-Iztok-i-Severna-Afrika-/190738/2/0", "text": "Министър-председателят Бойко Борисов проведе среща с министъра на външните работи на Хашемитско кралство Йордания Айман Ал-Сафади. В рамките на разговора им премиерът Борисов отбеляза, че Йордания е важен партньор за България в региона на Близкия Изток и Северна Африка, съобщи Правителствената информационна служба.    Министър-председателят подчерта приятелските отношения между двете страни, както и много добрата степен на взаимодействие и сходство в политическите позиции по основни регионални и международни въпроси, споделяни от България и Йордания през последните години. Това е сближаващ фактор за поддържането на позитивен политически диалог между двете страни.    „Убеден съм, че настоящото посещение ще даде нов тласък в нашите двустранни връзки и ще допринесе съществено за по-динамично сътрудничество на всички нива“, заяви министър-председателят Бойко Борисов пред външния министър на Йордания.    Във фокуса на разговора им бе темата за Процеса „Акаба“, иницииран от краля на Йордания Абдулла II през 2015 г. с цел укрепване на международното и регионалното сътрудничество срещу опасностите от тероризъм, радикализация и насилствен екстремизъм.    Премиерът Борисов акцентира, че България високо оценява инициативите на краля на Йордания за борба с тероризма като най-важната част от тях са срещите от процеса „Акаба“. Българският министър-председател добави, че сме готови да разгледаме възможните форми на сътрудничество с процеса „Акаба“ в рамките на други формати като Процеса на сътрудничество в Югоизточна Европа или Берлинския процес.    Подчертана бе още ролята на Съюза за Средиземноморието, утвърдил се като ценен форум за политически и икономически дебат относно регионалното партньорство и интеграцията. Съпредседател на Съюза е Айман Ал-Сафади.    Министър-председателят Бойко Борисов посочи пред външния министър на Йордания, че през миналата година бе отбелязана 50-годишнина от установяването на дипломатически отношения между двете страни. Застъпено бе мнението, че сътрудничеството в сферите от общ интерес следва да се разширява.    Борисов и Ал-Сафади обсъдиха стимулиране на развитието на търговско-икономическите и инвестиционните отношения, както и установяването на по-близки контакти между бизнес общностите на двете страни.  ", "date": "2019.08.20", "title": "Борисов: Йордания е важен партньор за България в Близкия Изток и Северна Африка "}
{"url": "http://epicenter.bg/article/Alena--Slavi-dopusna-2-golemi-greshki--proektat-mu-tragva-s-falstart/190745/2/0", "text": "„Датата на старта на новия политически сезон 4-и септември е важна. Тя ще изисква непрекъснат анализ и осъзнаване на грешките, но планетите ще го „нареждат“. Всички материални мераци ще бъдат стопирани. Затова, когато става въпрос за това, кой какво иска, да се влиза в рамки“. Това каза пред БТВ астроложката Алена.    „Излизането на 28-ми юли на Волен Сидеров от Обединените патриоти е по време на ретроградния Меркурий. Това е добре за „малката коалиция“. ГЕРБ се опитва да създаде коалиция със СДС, което обаче донесе 2 места по-малко на партията. СДС подписаха коалиционно партньорство с „Гергьовден“. Откакто тази партия участва в сдружение, винаги води до разпад на партньорите си. Просто на такава дата е създадена“, каза още астроложката.    „БСП трябва да овладее първо себе си, а после централата на партията. Корнелия Нинова и Валери Симеонов са в година на ново начало. Предупредих Нинова да има търпение и да преодолява с такт противоречията с управляващите, но това не се случи. Слави Трифонов има мечта да създаде нов политически проект. Той направи две грешки – обяви края на предаването си в ретрограден Меркурий и открива проекта си на 15-и септември. Тогава негативно влияние имат три планети. Проектът му тръгва с фалстарт“, коментира Алена. Тя допълни, че на местните избори в София ще има изненадващи имена, които ще се кандидатират.  ", "date": "2019.08.20", "title": "Алена: Слави допусна 2 големи грешки, проектът му тръгва с фалстарт"}
{"url": "http://epicenter.bg/article/Stefan-Danailov-priet-e-po-speshnost-v-burgaskata-bolnitsa--Dokaraho-go-na-nosilka/190746/2/0", "text": "Актьорът и бивш министър на културата Стефан Данаилов бе приет в бургаската многопрофилна болница „Бургасмед”, предаде Флагман.бг.    Предстои операция за смяна на тазобедрена става на Стефан Данаилов, съобщиха от пресцентъра на лечебното заведение.   Той е със счупване на бедрена шийка. В момента се правят предоперативни изследвания. Пациентът ще бъде консултиран от екип от различни специалисти начело от най-добрия в тази област проф. Йотов и ще се положат всички необходими медицински грижи.   Според хирурга-ортопед д-р Лъчезар Томов състоянието на Данаилов не е критично. „Днес сутринта, някъде около 10.30 ч. Стефан Данаилов беше приет в „Ортопедично отделение“ на Многопрофилната болница за активно лечение „Бургасмед“, със счупване на тазобедрената става. Няма нищо критично в състоянието, той е във стабилно състояние, предстои му оперативно лечение. Към момента се правят изследвания в тази насокаи ще се реши кога ще бъде проведено оперативното лечение“, допълни д-р Томов.   Линейката, с която бе докаран до болничното заведение, пристига от хотел в Приморско.    Инцидентът е станал снощи, каза пред БНР неговият доведен син Росен Цанков:    \"Паднал е в апартамента. Повикана е веднага линейка. Болеше го. Аз и снощи говорих с него. Той каза: \"Не знам дали е натъртено, или е счупено. Ще видим утре\". Моят син е при него. Той е оператор и снима в Царево и е отишъл е при дядо си да го види\".   \"До няколко дни, след като бъде закупена тазобедрена става, той ще бъде опериран\", заяви още Росен Цанков. ", "date": "2019.08.20", "title": "Стефан Данаилов приет по спешност в бургаска болница! Докараха го на носилка, предстои операция"}
{"url": "http://epicenter.bg/article/Silviya-Zubeva-s-treta-godina-maychinstvo-/190739/10/100", "text": "Красивата учителка Силвия Зубева няма да се върне в клас и тази учебна година. Това съобщиха пред „Телеграф“ от столичното 119-о СУ, където тя преподава.    Зубева беше две години по майчинство, а сега си е взела и третата, която е неплатена. По информация на нейни колеги причината за решението й са плановете на нейния съпруг – волейболиста Тодор Скримов, да се завърне в първенството на Русия.    От есента 29-годишният посрещач ще играе за Енисей /Красноряск/, а Зубева ще го последва, за да бъде до него, заедно с дъщеричката им.", "date": "2019.08.20", "title": "Силвия Зубева с трета година майчинство!"}
{"url": "http://epicenter.bg/article/Angela-Merkel-nosi-edna-i-sashta-tunika-poveche-ot-20-godini--Snimki-/190744/10/84", "text": "Всеки има в гардероба си няколко любими дрехи, с които не може да се раздели... Някои от тях пазим с години, просто защото ни стоят добре, а други - защото притежават сантиментална стойност и са свързани с определен хубав момент от миналото, който сме изживели, носейки ги.     Германският канцлер Ангела Меркел също има такъв тоалет, който от време на време сваля от закачалката и облича за различни поводи. Става въпрос за шарена сатенена туника, наподобяваща кимоно, която е купила преди повече от 20 години. Светлосинята дреха с 3/4 широки ръкави и с десен от начупени цикламени и виолетови ленти, както и жълти ромбове, Меркел слага за първи път на официално събитие през 2002 г., макар според \"Дойче веле\" да е закупена преди това. Тогава се появява с нея на музикалния фестивал \"Вагнер\" в германския град Байройт. По-късно отново решава да я облече през 2008 и 2017 г., като само преди дни пак се спира на същия тоалет.   Още през 2014 г. немският таблоид \"Build\" забелязва повторението на облеклото и пише цяла статия, която носи заглавието \"Нашият канцлер остава верен на себе си\". В нея медията обяснява, че за разлика от повечето известни личности, които заемат тоалети от дизайнери, Меркел купува дрехите си сама, затова многократно се появява облечена по един и същи начин.   Тогава вестникът дори определя туниката на Ангела като символ на немската практичност, а в друга статия закачливо се уточнява, че дрехата е на достатъчно години, за да може \" \". Извън кръга на шегата, жителите на Германия адмирират канцлера за нейната постоянност.   А повторението на тоалети не е чуждо за никого, дори и за холивудските звезди. Понякога те дори се появяват на събития в дрехи, обличани от други известни личности.   Източник: Дир.бг", "date": "2019.08.20", "title": "Ангела Меркел носи една и съща туника повече от 20 години (Снимки)"}
{"url": "http://epicenter.bg/article/V-kolezha-skasali-Ed-Shiyran-po-muzika/190749/10/100", "text": "В колежа скъсали Ед Шийрън по музика, предаде БГНЕС. 28-годишната звезда е получил писмо от Академията по съвременно музикално изкуство в Гилдфорд, Съри. В документа се посочва, че е той е получил шест слаби оценки във всички сегменти на творческия процес на композирането, включително писането на текстове. Въпросното писмо е част от изложба, посветена на музиканта, в родния му град Ипсуич в Източна Англия. Ед се записва в колежа през 2009 година, но напуска година по-късно, заради ниския си успех и за да се фокусира върху музиката си. В училищен доклад от 2004 г. Шийрън е описан като „естествен талант“, чийто глас започва да мутира, но ще се развива.", "date": "2019.08.20", "title": "В колежа скъсали Ед Шийрън по музика"}
{"url": "http://epicenter.bg/article/Kit-Haringtan-vyarva--che-krayat-na--Igra-na-tronove--predstavya-sashtnostta-mu/190756/10/100", "text": "Изпълнителят на ролята на Джон Сноу Кит Харингтън в сериала \"Игра на тронове\" вярва, че краят представя истинската му същност, предаде БГНЕС. Краят на хитовата сага на HBO, чийто осми и последен сезон приключи в началото на годината, в който героят на Харингтън убива своята леля и любима Денерис Таргариен, след като тя превзема Железния трон с дракона си, беше посрещнат със смесени реакции от феновете.   Актьорът вярва, че краят на хитовата сага е реалистичен, тъй като показва „динамиката на дисфункционалното семейство“ на Джон и Денерис.   „Преди време беше казано, и аз съм съгласен с това, че „Троновете“ всъщност са разказ за дисфункционалните семейства. Те са за майките, братята и сестрите, но и за това как кръвните връзки ще се отразят на решенията, които вземаш. Това е върховният избор, който трябва да направи Джон. Той се изправя срещу някой, когото обича като мъж, който е свързан с него, но лоялността му е към хората и онази част от света, в която са корените му, към хората, които са го отгледали“, заяви Кит Харингтън. „Това е ужасният конфликт в една връзка: „Да остана или да си тръгна?“. Всички е трябвало да вземем подобно решение в един момент от живота си… но в случая е намесен нож“, допълва актьорът.   Харингтън заяви, че той и Емилия Кларк, която играе ролята на Денерис, са прекарали три седмици заедно, за да заснемат финалните сцени с Майката на драконите, и призна, че „емоционалният смут“, през който е преминала двойката, е бил „изтощаващ“.", "date": "2019.08.20", "title": "Кит Харингтън вярва, че краят на „Игра на тронове“ представя същността му"}
{"url": "http://epicenter.bg/article/Havier-Bardem--Okeanite-ni-sa-pred-katastrofa-i-nie-vsichki-sme-otgovorni-za-tova/190759/10/100", "text": "Призив за опазването на океаните отправи актьорът Хавиер Бардем от трибуната на ООН. Той е ревностен защитник на природата и участва в кампания на Грийнпийс за създаване на световна мрежа от защитени морски територии, в които да се възстанови подводният живот.   Хавиер Бардем е в Ню Йорк и заради предпремиерата на своя филм за експедицията му в Антарктида. Той изрази съжаление за изтеглянето на Съединените щати от Парижкото споразумение за климата. „Истината е, че нашите океани никога досега не са били под толкова голяма заплаха. Намираме се на кръстопът. Всички вие, в тази зала, стоите на кръстопът и носите огромна отговорност. Океаните ни принадлежат, но съдбата им сега е във вашите ръце. Инстинктът да защитаваме е една от най-благородните човешки черти, каза актьорът.   Източник: Нова.тв", "date": "2019.08.20", "title": "Хавиер Бардем: Океаните ни са пред катастрофа и ние всички сме отговорни за това"}
{"url": "http://epicenter.bg/article/Putin-sravni-protestite-v-Moskva-s-zhaltite-zhiletki/190718/7/0", "text": "Руският президент Владимир Путин сравни протестите в Москва с тези на \"жълтите жилетки\" във Франция. Путин направи изявлението пред френския си колега Еманюел Макрон в лятната му резиденция във Форт Брегансон.    \"Както знаем, не само в Русия се случват такива събития... Гост съм и ми е неудобно да говоря за това, но съм принуден, понеже задавате такива въпроси. Всички знаем за събитията, свързани с т.нар. жълти жилетки, в които, както ни се струва, по наши изчисления, загинаха 11 души, 2500 бяха ранени, включително 2000 полицаи\", каза Путин в първия си коментар за продължаващите седмици протести в Русия срещу отказа да бъдат регистрирани независими кандидати за местните избори през септември.    Руският президент подчерта, че не иска на протестите да се стига до събития като тези с \"жълтите жилетки\" и обеща да стори всичко възможно те са протичат в рамките на закона.    \"Никой - нито властите, нито някакви групи от граждани, няма право да нарушава закона и да довежда ситуацията до абсурд или до сблъсъци, а виновните ще бъдат наказани\", коментира още той, цитиран от РИА \"Новости\".    Това е първият коментар на Путин за протестите, при които бяха арестувани близо 2000 души, като се стигна и до сблъсъци. По време на най-големия протест президентът беше на събор на \"Нощните вълци\" в Крим.    Макрон заяви, че се надява двамата да постигнат напредък за мирно уреждане на кризата в Украйна, след като новият украински президент Володимир Зеленски е отправил предложение за мир към руския лидер.    \"Ние призовахме това лято за свобода на протестите, свобода на словото, свобода на мнението и свобода за кандидатиране на избори, което би трябвало напълно да се спазва в Русия, както във всяка страна членка на Съвета на Европа\", каза Макрон на съвместна пресконференция преди срещата с Путин и подчерта, че вярва \"в една европейска Русия\".    Двамата лидери заявиха, че също така ще обсъдят как да бъде намалено напрежението във връзка с Иран, сирийския конфликт и контрола върху въоръженията.    Путин каза на Макрон, че подкрепя лидерските преговори в \"нормандски\" формат за кризата в Украйна и смята, че те нямат алтернатива, но не се ангажира с нова среща на върха по въпроса.    Той заяви, че телефонните разговори със Зеленски са му дали основание за предпазлив оптимизъм, но подчерта, че евентуална среща за уреждане на украинската криза би трябвало да доведе до конкретни резултати, съобщи Ройтерс, цитирана от БТА. ", "date": "2019.08.20", "title": "Путин сравни протестите в Москва с жълтите жилетки"}
{"url": "http://epicenter.bg/article/Palestinskiyat-prezident-uvolni-vsichkite-si-savetnitsi--premier-i-ministri-shte-vrashtat-bonusi/190724/7/0", "text": "Палестинският президент Махмуд Абас уволни всичките си съветници и нареди на бившия премиер и други бивши членове на кабинета да върнат десетки хиляди долари, получени след тайно увеличение на заплатите, разпоредено от него преди две години, съобщи Асошиейтед прес.    Палестински служители казаха, че тези решения, за които официално бе съобщено вчера, са част от опитите за намаляване на разходите и възстановяване на средства, след като тази година Израел престана да предава на палестинската власт постъпленията от събираните мита.    Палестинската власт, която управлява част от окупирания от Израел Западен бряг, отдавна е обвинявана в корупция и злоупотреби.    През годините Абас е имал десетки съветници, много от които са продължили да получават заплата и бонуси и след като вече не са били на този пост. Служители, пожелали да останат анонимни, казаха, че Абас ще преназначи през следващите дни някои от освободените съветници.    Палестинският президент ще намали разходите на апарата си и ще вземе мерки за икономии заради бюджетната криза, каза за Франс прес политическият анализатор Джихад Харб. ", "date": "2019.08.20", "title": "Палестинският президент уволни всичките си съветници, премиер и министри ще връщат бонуси"}
{"url": "http://epicenter.bg/article/SASht-pusna-parviya-razuznavatelen-doklad-sled-vzriva-v-Chernobil-/190728/7/0", "text": "Националният архив на САЩ публикува първия доклад на разузнаването на САЩ за аварията в Чернобил, съобщава РИА Новости.    В документа, който е от 2 май 1986 г. и е адресиран до държавния секретар на САЩ Джордж Шулц се поставя под съмнение обявеният брой на жертвите. Докладът, подписан от заместника му Мортън Абрамови пише, че в първите дни след аварията в Чернобил американските разузнавателни агенции предполагат за смъртта на повече хора, отколкото се твърди от СССР.    Като аргумент са дадени данни за броя на работниците във всеки от реакторите RBMK-1000. „25–35 души са дежурни през нощта. Тъй като 3-ти и 4-ти силови агрегати са разположени близо един до друг, броят на хората около реактора може да бъде до 70 “, се казва в документа.    Абрамовиц отбелязва, че съдейки по снимките на унищожението, всички, които са били в близост до четвъртия енергиен блок, са умрели веднага или са получили смъртоносни дози радиация.  ", "date": "2019.08.20", "title": "САЩ пуснаха първия разузнавателен доклад след взрива в Чернобил "}
{"url": "http://epicenter.bg/article/SASht-izpitaha-zabranena-ot-DRSMO-raketa--Moskva-obvini-Vashington-v-eskalirane-na-voennoto-naprezhenie/190742/7/0", "text": "На фона на съобщенията, че САЩ са провели изпитание на ракета, забранена по силата на вече изтеклия Договор за ракети със среден и малък обсег (ДРСМО), заместник-министърът на външните работи на Руската федерация Сергей Рябков изрази съжаление за действията на Вашингтон и заяви, че американците поемат курс към ескалиране на военното напрежение, предават TACC и Агенция \"Фокус\".    \"Прави впечатление, че изпитването на усъвършенствана ракета \"Томахоук\" се проведе буквално 16 дни след оттеглянето на САЩ от ДРСМО и прекратяването на този договор. Вероятно не може да има по-ясно и категорично потвърждение, че разработването на съответните системи се провежда в САЩ отдавна и подготовка да се откаже от договора включва също съответната научноизследователска дейност“, цитира агенцията думите на руския дипломат.    Според Рябков Москва също е забелязала, че \"стартирането е направено с помощта на инсталацията Mk41\".    \"Универсалната пускова установка, която е подходяща за изстрелване не само на ракети-прехващачи SM-3, но и на крилати ракети от различни видове \"земя-земя\", \"въздух-въздух\", обясни Рябков.    \"Всичко това предизвиква съжаление. САЩ очевидно са поели курс към ескалиране на военното напрежение\", подчерта заместник-министърът на външните работи на Русия.    \"Ние не се поддаваме на провокации. Ние, както бе обявено вчера (понеделник - бел.р.) във Франция от руския президент [Владимир Путин], потвърждаваме отново своя ангажимент за едностранен мораториум върху разполагането на наземни системи със среден обсег, докато тези системи не бъдат внедрени от САЩ във всички регион на света“, добави Рябков.  ", "date": "2019.08.20", "title": "САЩ изпитаха забранена от ДРСМО ракета, Москва обвини Вашингтон в ескалиране на военното напрежение"}
{"url": "http://epicenter.bg/article/Prouchvane--13--ot-amerikantsite-ne-si-smenyat-belyoto-tsyala-sedmitsa/190751/7/0", "text": "Национално проучване установи, че 45 процента от американците не си сменят бельото всеки ден, а 13 процента от тях не го правят цяла седмица, пише в. \"Мирър\", цитиран от Канал 3.   Американците от мъжки пол са с 2,5 пъти по-голяма вероятност да ходят с едно и също бельо седем или повече дни. Изследването било поръчано от фирмата производител на бельо \"Томи Джон\" и обхванало 1000 души.    Анкетираните демонстрирали голяма преданост към към слипове и бикини, като 46 процента от тях доверили, че ги ползвали поне година или повече. Тридесет и осем процента от респондентите си признали, че са носили любимото си бельо толкова дълго, че вече не си спомнят кога са го купили.    Компанията съветва потребителите да изхвърлят старото и да купуват ново бельо на всеки 6 месеца. Това се обуславя от факта, че то събира бактерии, които могат да доведат до инфекции", "date": "2019.08.20", "title": "Проучване: 13% от американците не си сменят бельото цяла седмица"}
{"url": "http://epicenter.bg/article/Broiha--120-000-za-flanelka-na-Obama/190766/10/100", "text": "Баскетболна фланелка с номер 23, принадлежала на бившия президент на САЩ Барак Обама, когато е бил 18-годишен, беше продадена на търг за 120 хиляди долара.   Наддаването беше организирано от тръжната къща „Херитидж окшънс“. Първоначалната оценка на продажната цена на лота беше около 100 хиляди долара, посочва АФП.   Двадесет и три е култово число в спорта. С този номер са играли баскетболистът Майкъл Джордан и футболистът Дейвид Бекъм.   Барак Обама, известен сред съучениците си като Бари, се състезавал с въпросната фланелка в хавайското средно училище Пунаху в Хонолулу. Спортният екип трябвало да бъде върнат след края на сезона 1978/1979 година, но съотборникът на Обама, Питър Нобъл, го помолил да му я подари като сувенир. Самият Нобъл също я носил по време на няколко състезания заради щастливия номер.   Сега новият ѝ собственик я изложи на търг, от който спечели добри пари.   Източник: БНР", "date": "2019.08.20", "title": "Броиха $120 000 за фланелка на Обама"}
{"url": "http://epicenter.bg/article/Dzhey-Lo-vpechatli-fenovete-s-nova-goreshta-snimka--Galeriya-/190779/10/100", "text": "Дженифър Лопес показа перфектната си физическа форма. 50-годишната актриса и певица качи нови снимки в своя профил в Instagram. В началото на този месец турски медии написаха, че певицата е \"отвяла Анталия като буря\", пише  .   Концертът на Джей Ло в турския средиземноморски окръг бе част от турнето ѝ \"It's My Party\", а в Турция тя пристигна във вторник сутринта от Москва.   Между 7 000 турски лири (1130 евро) за правостоящи и 50 000 евро за ложа бе цената за вход на концерта в луксозния хотел в Белек, където се състоя концертът, пише в. \"Акшам\".   28 ложи са били отделени за събитието, като една от тях е била предназначена за специален гост на Лопес. Предполагаше се, че това е американската риалити звезда Ким Кардашиан. Тя обаче така и не дошла в Анталия, отбелязва \"Хабертюрк\".   Певицата се готви за премиерата на новата лента, в която участва. Филмът носи заглавието Hustlers, а в главните роли виждаме Дженифър Лопес, Констанс Ву, Джулия Стайлс, Кики Палмър и Лили Райнхарт.   Филмът е вдъхновен от истински събития. На няколко жени им се налага да изкарват прехраната си с танци на пилон. Процент от парите им обаче отиват при собственика на клуба и те решават да „завладеят” мъжете от Уолстрийт. Премиерата е по-късно тази година.", "date": "2019.08.20", "title": "Джей Ло впечатли феновете с нова гореща снимка (Галерия)"}
{"url": "http://epicenter.bg/article/Instagram-akaunta-na-kotkata-na-Lagerfeld-stana-obekt-na-sadebna-bitka/190786/10/100", "text": "Разрази се истинска съдебна битка за контрола над Instagram акаунта на котката на покойния Карл Лагерфелд – Шупет, съобщават от „Контакт мюзик”, цитирани от БГНЕС. Онлайн присъствието на домашния любимец на модния дизайнер се превърна в „ябълката на раздора“, след като основателят на популярния блог „Дневникът на Шупет“ изказа опасения, че от модна къща „Шанел“ ще се опитат да получат контрол върху онлайн присъствието на писаната в социалните мрежи. Ашли Чудин създава профила и блога на Шупет през 2012 година. Котката, която често е снимана с известния си собственик бързо се превръща в сензация и има над 250 000 последователи в Instagram Ашли, заедно с покойния Карл включват животното в различни кампании, а снимките са споделени стотици хиляди пъти. Сега обаче в  социалната мрежа се е появил нов акаунт на котката и Ашли подозира, че новият й собственик – Франсоаз, която се грижи за животното от години, стои зад профила. Потенциалната „котешка битка“ се разразила с коментар от новия профил в акаунта на Ашли, който гласял:“Скъпи приятели, благодаря Ви за Вашата загриженост! Това е моят нов акаунт. С любов, Шупет.“   Дни по-късно се оказало, че снимките от блога „Дневникът на Шупет“ вече са с прехвърлени авторски права, а молбата на Ашли за патентоване на името на блога, която подала месец след смъртта на Лагерфелд, била отхвърлена.", "date": "2019.08.20", "title": "Instagram акаунта на котката на Лагерфелд стана обект на съдебна битка"}
{"url": "http://epicenter.bg/article/Megan-e-nevinna-za-remonta--Kralitsata-izritala-mladoto-semeystvo-ot-zamaka-Uindzor/190796/10/100", "text": "Ново 20 – Хари и Меган не са искали да се преместят в имението Фрогмор, но са били принудени от кралица Елизабет II!   Херцозите на Съсекс успяха да си навлекат гнева на народа заради ремонта, който направиха на новия си дом. Припомняме ви, че той струваше милиони на данъкоплатците и този факт събуди още повече негативни емоции най-вече към Меган, за която е известно, че предявява немалко претенции.   Истината обаче може би ще се окаже малко по-различна. Когато разбрали, че очакват бебе, Хари и любимата му се замислили къде биха могли да се отделят, за да отглеждат бъдещия си наследник на спокойствие, тъй като в двореца Кенсингтън това би било по-трудно постижимо. Първоначално те се обърнали към кралицата с молба да се нанесат при нея в замъка Уиндзор, но получили отказ.   Хари и Меган искали да избегнат големия ремонт на имението Фрогмор, Елизабет II обаче не им предоставила възможност за избор. Причината за отказа ѝ било съображението, че замъкът Уиндзор също не е подходящо място за отглеждането на Арчи. Източник: woman.bg", "date": "2019.08.20", "title": "Меган е невинна за ремонта! Кралицата изритала младото семейство от замъка Уиндзор"}
{"url": "http://epicenter.bg/article/SASht-stroyat-korabi-roboti/190753/7/0", "text": "Американската флота ще построи 10 бойни кораби роботи в следващите 5 години, пише вестник \"Сън\", цитиран от \"Канал 3\". Свръхмодерните машини ще струват по 200 милиона долара всеки и ще служат като разузнавателни кораби на основния флот.    Корабите роботи ще носят радари, сонари, но и въоръжение, като зенитни и крилати ракети. Те ще са способни както на управляеми мисии, което означава дистанционно управление от хора, така и на изцяло автоматични действия.    Корабите ще са дълги между 70 и 100 метра, с водоизместимост около 2000 тона. На борда им ще има ограничено пространство за малък екипаж при нужда.  Първоначалният план е корабите роботи да не бъдат въоръжени, но да са способни да носят оръжие.", "date": "2019.08.20", "title": "САЩ строят кораби роботи"}
{"url": "http://epicenter.bg/article/Opasnost--Hakeri-mogat-da-razbiyat-parolata-vi-samo-po-shuma-ot-klaviaturata-/190754/7/0", "text": "Хакерите могат да разбият паролите ви единствено по шума от клавиатурата когато пишете, сочи ново проучване за киберсигурност, предава бТВ.    Според експертите от Южния методистки университет в Тексас ако хакер се сдобие със запис от микрофона на телефона ви, в който се чува натискането на компютърни и телефонни клавиши, той може да отгатне точно кои букви и цифри натискате.    Учените открили тази закономерност след като изследвали звуковите вълни на отделните клавиши на клавиатурата. След като прегледали внимателно всички акустични сигнали, те успели да възстановят с точност 100% всички букви, цифри и комбинации от думи в точната поредност, в която били написани.    Това позволява също разкодирането на лични имейли, пароли за банкови данни и въобще достъп до всичката лична информация на всеки, който използва смартфон или компютър.    Повечето съвременни приложения искат достъп до микрофона на телефона като част от техните изисквания за използване. Това означава, че хакери спокойно могат да създадат приложения с единствената цел да получават записи от телефоните ви или да хакнат вече съществуващи такива, за да имат достъп до микрофона.    “Искахме да изпробваме дали това, което пишете на компютъра си може да бъде уловено от микрофона на телефона ви, който се намира на същата маса или в близост до вас. Отговорът е категорично да”, коментира д-р Ерик Ларсън, част от екипа в Тексас.    Жертвата на хакерите няма да знае, че личните му данни са откраднати. Екипът обаче успокоява, че все пак хакерите ще трябва да отгатнат материалът, от който е направена масата, на която се намира компютърът ви, например. Причината е, че дървото и металът възпроизвеждат звукови вълни по различен начин.    Това е едно от малкото неща, които биха забавили хакерите да разшифроват това, което пишете, твърдят експертите.  ", "date": "2019.08.20", "title": "Опасност! Хакери могат да разбият паролата ви само по шума от клавиатурата "}
{"url": "http://epicenter.bg/article/Slozhni-manevri-za-izlizane-ot-politicheskata-kriza-v-Italiya-/190757/7/0", "text": "Премиерът на Италия Джузепе Конте ще бъде изслушан днес в Горната камара на италианския парламент - Сената, пред който премиерът ще изложи вижданията си за излизане от политическата криза, предава БНР.    Съобразно правилата, предложението на \"Лига\" за вот на недоверие към Конте, отстъпи пред доклада, който той ще изнесе пред сенаторите за работата на правителството. Преди него обаче председателите на политическите групи в Сената ще уточнят на свое заседание резолюциите на партиите си за излизане от кризата.    След изказването на Конте ще има дебат и ако всичко мине гладко ще се пристъпи към вот на представените решения от политическите групи. Това няма да е вот на доверие или недоверие, ако премиерът сам не постави въпроса. Но вотът ще има голяма политическа тежест.    След изказванията и преди гласуването Джузепе Конте има две опции: да отиде при президента на страната Серджо Матарела, за да разговаря с него или да подаде оставка.    За да няма предсрочни избори, бившият премиер Романо Проди предлага да бъде съставено стабилно правителство от „Пет звезди”, демократите и „Форца Италия”, които гласуваха председател на Европейската комисия да бъде Урсула фон дер Лайен.    Друг опитен политик - съветникът на Силвио Берлускони - Джани Лета , държи „Форца Италия“ да се съгласи.    Лидерът на „Лига” Матео Салвини, който спечели изборите за Европейски парламент, заплаши, че ако демократите и „Пет звезди” се споразумеят, ще мобилизира народа по площадите.  ", "date": "2019.08.20", "title": "Сложни маневри за излизане от политическата криза в Италия "}
{"url": "http://epicenter.bg/article/Gartsiya-sledi-otblizo-iranskiya-tanker--ne-e-poluchila-ofitsialno-iskane-za-zahod-v-svoe-pristanishte/190762/7/0", "text": "Гръцките власти не са получили официално искане за заход в свое пристанище на иранския танкер Grace 1, който след разрешение да напусне Гибралтар се насочи към южната ни съседка. Това обяви министърът на военноморската и островната политика на Гърция Янис Плакиотакис пред местната телевизия \"Скай\", предават TACC и Агенция \"Фокус\".    \"Не получихме официално искане за влизане на иранския танкер в наше пристанище\", заяви министърът и потвърди, че такова искане трябва да бъде изпратено поне 48 часа предварително.    Според \"Скай\" се предполага, че танкерът се насочва към пристанище Каламата в югозападната част на полуостров Пелопонес, където може да пристигне в неделя. Представители на пристанището там обаче обясниха, че неговата инфраструктура не позволява приемането на кораби с толкова голяма водоизместимост.  Плакиотакис подчерта, че гръцките власти наблюдават движението на иранския танкер Grace 1 (преименуван на \"Адриан Дария\"). \"Ние сме в постоянен контакт с гръцкото министерство на външните работи в това отношение\", добави Плакиотакис.    Министерствата на външните работи и морския транспорт на Гърция следят отблизо ситуацията с иранския нефтен танкер Grace 1, който вече се казва Adryan Darya 1, пише електронното издание на вестник Protothema.    Събеседници на изданието от морското ведомство отбелязаха, че движението на кораба „се наблюдава“, докато той плава със скорост 9-10 възела. Според тях, гръцките власти са в контакт със САЩ, но приемането на кораба не е проблем, защото мерките срещу Иран са предприети от Вашингтон, а не от Европейския съюз.  ", "date": "2019.08.20", "title": "Гърция следи отблизо иранския танкер, не е получила официално искане за заход в свое пристанище"}
{"url": "http://epicenter.bg/article/Viktor-Orban--Evropa-vinagi-e-bila-edinna--dori-razdelena-ot-Zhelyaznata-zavesa-/190769/7/0", "text": "Унгарският премиер Виктор Орбан заяви в понеделник, че дори във времената, когато континентът е бил разделен, „ние знаехме, че винаги е имало една Европа“. Изявлението си той направи по време на икуменическа служба по повод 30-тата годишнина от Паневропейския пикник, ключово събитие при падането на комунизма през 1989 година, пише електронното издание Hungary Today, цитирано от \"Фокус\".    „Ние вярвахме в това (обединението на Европа) и то се случи. Обедини се отново заради нашата вяра“, заяви унгарският лидер на службата, проведена в западния град Сопрон, където присъстваха германският канцлер Ангела Меркел, външният министър на Унгария Петер Сиярто и други висши ръководители.    Орбан обяви, че „ако продължим да вярваме в това“, единството на Изтока и Запада ще бъде запазено, а Европа ще остане проспериращ дом за европейците. Сопрон има „специално място в сърцата на унгарците“, тъй като градът е останал в Унгария чрез референдум, когато страната губи големи територии след Първата световна война. Хората от Сопрон, „и нашите източногермански приятели“, пробиха оградата, отделяща Унгария от свободния свят преди тридесет години, каза Орбан.    Унгария винаги е подкрепяла обединението на Германия като стъпало за двете страни към НАТО и ЕС, увери унгарският лидер.    Министър-председателят припомни, че 20 август е Денят на Светия крал Стефан (Ищван), първият крал на Унгария, който въвежда унгарците в християнството, получава корона от Рим и взема жена от Бавария, което определя страната оттогава насам.    Орбан посочи, че присъствието на Меркел е голяма чест и отбеляза, че унгарците уважават силно канцлера, която оглавява най-голямата и най-силната европейска страна от 14 години. Освен това тя е работила за осигуряване на сътрудничество между европейските нации и обединението на Европа, каза той. Тъй като Европа се състои от свободни и независими нации, европейското единство „никога не е завършено“: трябва да се пресъздава отново и отново, обясни унгарският лидер.    В Унгария „ние сваляме шапки пред трудолюбивите и успешни жени“, добави Орбан, като пожела на Меркел още успехи и уважение за нейната държава и европа.    По време на службата, в своята проповед епископ Петер Ердьо заяви, че падането на Желязната завеса и Берлинската стена е довело ера, в която европейските народи могат да се срещнат свободно, независимо от идеологическите различия. Това също е донесло по-голяма свобода на религията и възможност за хората да се опознаят по-добре, добави той.    Проведен на 19 август 1989 г. на австрийско-унгарската граница близо до Сопрон, Паневропейският пикник е демонстрация на мирно съвместно съществуване между Австрия и Унгария. Граничният преход беше отворен за три часа, което позволи на близо 1000 източногерманци да избягат на Запад. Пикникът беше едно от събитията, допринесли за отварянето на границите и обединението на Германия.  ", "date": "2019.08.20", "title": "Виктор Орбан: Европа винаги е била единна, дори разделена от Желязната завеса!"}
{"url": "http://epicenter.bg/article/Epstiyn-e-imal-578-miliona-i-gi-e-vkaral-v-trast-2-dni-predi-samoubiystvoto/190770/7/0", "text": "Американският финансист Джефри Епстийн е имал състояние от 578 милиона долара и два дни преди да се самоубие в ареста, е вкарал парите в тръст.   Тръстът няма посочени бенефициенти, което прави по-трудно за жертвите на Епстийн да получат парични компенсации, ако успеят посмъртно да осъдят наследниците му.   Епстийн беше осъден педофил, а освен това приятел на много богати и влиятелни хора от целия свят.   Той беше в ареста в очакване на дело по обвинения, че е организирал трафик на жени и момичета с цел сексуални услуги, като някои от тях са били едва на 14 години.   Епстийн се самоуби в килията си на 10 август, което предизвика скандал и оставки в редица служби в САЩ, отговорни за управлението на затворите.   Два дни преди да се самоубие, финансистът е написал ново завещание, заведено пред съответните институции на Вирджинските острови, където Епстийн притежаваше частен остров.   В завещанието пише, че всичките му средства се прехвърлят в \"Тръст 1953\", без да се уточнява кой е негов бенефициент. В завещанието се казва, че Джефри Епстийн има над 56,5 милиона долара в брой, акции за над 300 милиона, както и фиксиран доход от над 14 милиона.   Освен това Епстийн е посочил шест луксозни имота, включително апартаменти в Ню Йорк, Маями и Париж, както и повече от 18 милиона долара в \"авиационни активи, автомобили и лодки\".   Няколко жени вече заведоха дело срещу Епстийн за нанесени щети, когато са били в организирания от него кръг за сексуални услуги. Според Блумбърг ще им бъде по-трудно да осъдят тръста, в който не е вписан никой като бенефициент.   Джефри Епстийн вече беше осъден за плащането на непълнолетни момичета да му правят масажи през 2008 г.   Тогава присъдата му беше само 13 месеца, след като стана ясно, че е сключил тайна сделка с тогавашния щатски прокурор на Флорида.   Източник: Канал 3", "date": "2019.08.20", "title": "Епстийн е имал 578 милиона и ги е вкарал в тръст 2 дни преди самоубийството"}
{"url": "http://epicenter.bg/article/Zalozhnicheska-drama-v-Rio--Mazh-otvleche-18-dushi-v-avtobus/190780/7/0", "text": "18 души бяха взети за заложници в автобус в Рио де Жанейро, съобщава БГНЕС. Въоръжен мъж е отвлякъл пътнически автобус и заплашва да го запали в средата на моста, свързващ бразилския мегаполис с Нитерой. \r\n   \r\n Полицията е отцепила района и трафикът към и от моста е спрян.   Властите съобщават, че маскираният нападател вероятно е член на военната полиция. Той се качил в автобуса и заплашвайки шофьора с оръжие му наредил да се отправи към моста. При преговори са освободени четирима от заложниците. Мотивите на нападателя са неясни, посочват от полицията.    Kidnapping in Brazil. A man hijacked a bus on the Rio Niterói Bridge (Direction Rio de Janeiro) now in the morning.        ", "date": "2019.08.20", "title": "Заложническа драма в Рио: Мъж отвлече 18 души в автобус (Видео)"}
{"url": "http://epicenter.bg/article/Rusiya-pokaza-parviya-polet-na-noviya-razuznavatelen-dron--Altius-U---VIDEO--/190782/7/97", "text": "Най-новият руски разузнавателен дрон „Алтиус-У“ с маса 6 тона е извършил първия си полет. Това се казва в разпространено във вторник съобщение от Министерството на отбраната на Руската Федерация, предават ТАСС и Агенция \"Фокус\".    „Полетът продължи 32 минути на височина 800 метра в изцяло автоматичен режим на едно от изпитателните летища. Всички системи на комплекса са работили в изправен режим“, се отбелязва в съобщението.    РИА Новости отбелязва, че „Алтиус-У“ е окончателният облик на безпилотния летателен апарат (БПЛА). Системата може да изпълнява целия спектър от разузнавателни задачи с използване на оптически, радиотехнически и радиолокационни средства и да лети повече от един ден.    Особеността на апарата е в това, че той може да бъде управляван чрез спътников канал, а това прави радиуса на използването му практически неограничен.  „Алтиус“ бе представен като експериментален модел на форума „Армия-2015“.  ", "date": "2019.08.20", "title": "Русия показа първия полет на новия разузнавателен дрон „Алтиус-У“ (ВИДЕО) "}
{"url": "http://epicenter.bg/article/Pozharite-na-Kanarskite-ostrovi-se-vizhdat-ot-Kosmosa--SNIMKI--/190783/7/0", "text": "Уникални снимки от Космоса показват мащаба на огромните пожари, обхванали остров Гран Канария. Фотографиите са на двата сателита “Сентинел-2”, част от програмата “Коперник” на Европейската космическа агенция, които обикалят около Земята на височина 780 км, предава Нова тв.    От детайлните снимки се придобива представа за сложния терен, погълнат от огнените стихии. Ясно се виждат няколкото дълги фронта на пожарите, както и димът, отнесен на стотици километри от бурните ветрове в района.    Над 100 квадратни километра от горските масиви на остров Гран Канария вече са изпепелени. 50-метровите пламъци са достигнали и резервата “Тамадаба”, считан за “белите дробове” на архипелага. Огънят в някои райони е извън контрол и единствено стихването на вятъра и евентуални валежи биха помогнали за неговото овладяване, смятат експерти.    Екоактивисти вече посочиха, че дори и човек да е драснал клечката първоначално, то косвен виновник за разрастването на стихията е глобалното затопляне. Ветровете и високите температури в района формират ново опасно явление, наречено “огнена буря”.    Засега пострадали хора няма, евакуирани са над 9000, като техният брой може да се увеличи. Туристическите зони са извън обсега на пожарите.  ", "date": "2019.08.20", "title": "Пожарите на Канарските острови се виждат от Космоса (СНИМКИ) "}
{"url": "http://epicenter.bg/article/Rusnak-prodava-kotka--lekuvashta-mahmurluk--za-200-000-evro-/190784/7/97", "text": "Жител на руския град Ростов на Дон продава за 15 милиона рубли (около 200 000 евро) котка, за която твърди, че лекува махмурлук. Той е публикувал офертата в сайт за безплатни обяви и обяснява, че освен, че лекува махмурлук, котката, представена като „Мистична британка“, предпазва и мъжете от похотливи съседки.    За РИА „Новости“ Михаил Шипунов разказал, че има котарак и котка, те трудно съжителстват заедно и затова е взел решение да продаде котката, предава БНР.    „Котката не е моя, а не жена ми и макар да не й се разделя с нея, се съгласи да я продадем за 15 милиона рубли. Но все пак се надява, че за тази цена никой няма да я купи“, обяснява Шипунов.    Той е добавил, че вече има обаждания по обявата, но засега никой не се съгласява да плати цената.  ", "date": "2019.08.20", "title": "Руснак продава котка, лекуваща махмурлук, за 200 000 евро "}
{"url": "http://epicenter.bg/article/Boris-Dzhonsan-napisa-podrobno-pismo-na-Donald-Tusk-za-Brekzit/190785/7/0", "text": "Премиерът на Великобритания Борис Джонсън написа дълго писмо до председателя на Европейския съвет Доналд Туск на тема Брекзит.    Писмото беше публикувано в редица медии, като Ройтерс го препечатва изцяло, съобщава \"Канал 3\".    В писмото Борис Джонсън очертава три причини, поради които най-спорния елемент в споразумението за условията на раздяла между Великобритания и Европейския съюз трябва да отпадне.    Трите причини са извън конкретната политическа реалност, че предпазния механизъм за границата между Ирландия и Северна Ирландия беше отхвърлен в три поредни гласувания от парламента в Лондон, казва писмото.  Първата причина за отпадането на предпазния механизъм е, че той е \"антидемократичен и несъвместим със суверенността на Обединеното кралство като държава\", пише Джонсън.    В обясненията към тази точка премиерът казва, че предпазният механизъм вкарва, потенциално завинаги, Обединеното кралство в международен договор, който обвързва страната с участие в митнически съюз и законодателството на единния пазар на ЕС. Механизмът не дава никаква възможност на Великобритания едностранно да напусне този международен договор, нито възможност на жителите на Северна Ирландия да имат глас за законите, с които ще трябва да се съобразяват.    Втората причина, поради която предпазния механизъм трябва да отпадне, според Борис Джонсън, е неговата несъвместимост с крайната цел на Великобритания за отношенията й с Европейския съюз.    Джонсън обяснява, че Великобритания иска, след като напусне ЕС, сама да пише законите за опазване на околната среда, качеството на продуктите и стандартите на трудовия пазар и те може да са различни от тези на Общността. \"Това е смисъла на нашето напускане и даването на възможност да се случи е в основата на бъдещето на нашата демокрация.\", се казва в писмото. Предпазният механизъм не позволява това да се случи, като налага на Северна Ирландия правилата на единния пазар, което или ще принуди Великобритания да направи същото, или ще отдалечи Северна Ирландия от останалата част на Обединеното кралство.  Третата причина за нуждата предпазния механизъм да отпадне, според Борис Джонсън е, че е станало ясно, че той заплашва да отслаби Споразумението от Разпети петък, с което беше постигнат мира в Северна Ирландия.    Според британския премиер, механизма нарушава деликатния баланс, постигнат с историческия компромис, като премахва контрола на северноирландците над икономическия живот в региона и го дава на външна сила като Европейския съюз.    Като извод от всичко това, Борис Джонсън казва, че и двете страни трябва да се съгласят, че предпазния механизъм за границата между Ирландия и Северна Ирландия, трябва да отпадне от споразумението за условията на раздяла между Великобритания и Европейския съюз.   Еврокомисията отговори светкавично. Британският премиер Борис Джонсън не предлага алтернатива на поисканата от него отмяна на предпазния механизъм за ирландската граница, обяви нейният говорител Наташа Берто, цитирана от БНР.    \"Писмото на Борис Джонсън не предоставя правно оперативно решение за избягване на твърда граница на остров Ирландия\", заяви пред репортери в Брюксел.    Ирландският премиер Лео Варадкар отново отказа предоговаряне на споразумението за излизане от ЕС. А председателят на Съвета на ЕС Доналд Туск отговори в Туитър, където написа: „Който е против предпазния механизъм, но не предлага алтернативно решение за избягване на твърда граница, всъщност подкрепя възстановяването на граничния контрол. Дори и да не го признава“.  ", "date": "2019.08.20", "title": "Борис Джонсън написа подробно писмо на Доналд Туск за Брекзит"}
{"url": "http://epicenter.bg/article/V-Kremal-otseniha-pregovorite-na-Putin-i-Makron-kato-konstruktivni-i-izpalneni-s-doverie--SNIMKI--/190789/7/0", "text": "В Кремъл оценяват преговорите между президентите Владимир Путин и Еманюел Макрон като пълноценни, конструктивни и ипълнени с доверие, заяви прессекретарят на руския лидер Дмитрий Песков, съобщават медиите в Москва.    Срещата на двамата държавни глави се проведе в лятната резиденция на френските президенти форт Брегансон и продължи около три и половина часа.    \"Двамата лидери свериха часовниците си по основните въпроси както на двустранния, така и на международния дневен ред\", съобщи Песков.    Той отбеляза, че позитивният характер на преговорите не означава съвпадение на позициите на Путин и Макрон по всички въпроси.    \"Те достатъчно последователно демонстрираха своята политическа воля да обсъдят всички въпроси - и тези, по които има съвпадение на мненията, и тези, по които има разногласия\", подчерта прессекретарят на Кремъл.    Същевременно, добави Песков, Макрон е чул позициите на Москва \"от първоизточника\" - от държавния глава.    Двамата лидери са обсъдили проблемите на климата, усвояването на Арктика, положението в Сирия, но особено внимание са обърнали на ситуацията в Украйна, подчерта Дмитрий Песков.    \"Много подробно бяха обсъдени перспективите за организиране на среща на високо равнище в нормандския формат, която ще бъде предшествана от сериозна работа на експертно ниво, за да не се провежда среща заради самата среща\", съобщи Песков.    Освен това, в рамките на визитата на Владимир Путин във Франция се състояха и преговори с участието на двете делегации, на министрите на външните работи и контакти по линия на помощниците на президентите по международните работи, добави Дмитрий Песков.    ", "date": "2019.08.20", "title": "В Кремъл оцениха преговорите на Путин и Макрон като конструктивни и изпълнени с доверие (СНИМКИ) "}
{"url": "http://epicenter.bg/article/Ukrainski-diplomat--Tryabva-da-poiskame-ot-amerikantsite-voenna-baza-kato-v-Polsha/190791/7/0", "text": "Украйна трябва да разположи на своя територия американска военна база, а освен това да поиска от САЩ помощ за разработването на ракета със среден и голям обсег на действие. Това заяви директорът на дипломатическата академия при МВнР на Украйна, извънредният и пълномощен посланик Сергей Корсунски, предава руският специализиран портал „Военное обозрение“. По думите на Корсунски, Украйна трябва да направи списък от точки, по които ще бъде полезна на Вашингтон, за да може в последствие да укрепи присъствието на американската армия на своя територия. „Това е много сериозна задача, която изисква решение на най-високо политическо ниво. (...) Опитът, който получаваме във войната с Русия е безценен за американската армия. Те не са се сблъсквали директно нито със съветската, нито с руската армия“, заяви той, цитиран от „Политнавигатор“. Украинският дипломат предлага да се постави въпроса за строителството на военна база на САЩ на територията на Украйна по примера на съседна Полша и по този начин да бъде решен проблема с националната сигурност на страната. „Край Очаков с помощта на САЩ се строи нова военноморска база за украинския флот (...) за да могат да влизат американски кораби. Считам, че ние изобщо трябва да поставим въпроса за построяване на военна база на САЩ в Украйна, както направи Полша. Това би решило проблема с нашата сигурност не по-зле от членството в НАТО“, поясни Корсунски. Също така той обърна внимание, че прекращаването на действието на Договора за ликвидация на ракетите със среден и малък обсег „развързва ръцете на Украйна“. По неговите думи, сега Киев, в сътрудничество с Вашингтон, трябва да пристъпи към разработка на ракетно оръжие, което „да достига чувствителни точки на враговете на Украйна“. „Ние имаме и технологически, и промишлен потенциал за това. В този план сътрудничеството ни със САЩ може да бъде изгодно и за двете страни“, подчерта украинският дипломат.  ", "date": "2019.08.20", "title": "Украински дипломат: Трябва да поискаме от американците военна база като в Полша"}
{"url": "http://epicenter.bg/article/Donald-Tramp-stana-dyado-za-deseti-pat/190797/7/0", "text": "Американският президент Доналд Тръмп стана дядо за десети път, предаде БГНЕС. Съпругата на сина му Ерик – Лара, роди момиченце. Бебето е кръстено Каролина Дороти Тръмп. То е второто дете на двойката – първородният им син Ерик Люк ще направи две годинки през септември.   73-годишният президент има пет деца от три различни жени. Най-големите му наследници – Доналд младши и Иванка имат пет и три деца. 35-годишният Ерик е третото дете на държавния глава. Той е главен изпълнителен директор с брат си Доналд младши на основната компания на баща си - \"The Trump Organization\".   36-годишната му съпруга Лара, бивш журналист, се занимава със защита на правата на животните и управлява със съпруга си фондацията „Ерик Тръмп“, която финансира детски болници.", "date": "2019.08.20", "title": "Доналд Тръмп стана дядо за десети път"}
{"url": "http://epicenter.bg/article/SASht-priznaha--che--quot-Islyamska-darzhava-quot--nabira-novi-sili/190801/7/0", "text": "Американският държавен секретар Майк Помпейо призна днес, че \"Ислямска държава\" набира сили в някои райони, но посочи, че капацитетът на терористичната организация да извършва атаки е до огромна степен намалял, предаде Ройтерс.    \"Сложно е. На някои места ИД е по-мощна днес, отколкото преди 3 или 4 години\", каза Помпейо в интервю за Си Би Ес. Той допълни, че самопровъзгласеният халифат е изчезнал и че възможността за нанасяане на атаки е много затруднена.    Коментарът му бе направен по повод статия на \"Ню Йорк таймс\", че ислямистката групировка добива нови сили в Ирак и Сирия.    През декември президентът Доналд Тръмп настоя, че американските бойци са успели в начинанието си да победят ИД в Сирия и вече няма нужда от тях в страната. \"Ние спечелихме“\" каза тогава държавният глава.    Помпейо обаче зае предпазлива позиция и посочи, че винаги има риск за възраждане на радикалните ислямски терористични групировки, включително \"Ал Кайда\" и \"Ислямска държава\", отбелязва БНР. ", "date": "2019.08.20", "title": "САЩ признаха, че \"Ислямска държава\" набира нови сили"}
{"url": "http://epicenter.bg/article/Ministar-predsedatelyat-na-Italiya-podade-ostavka/190802/7/0", "text": "Министър-председателят на Италия Джузепе Конте обяви, че работата на неговото правителство приключва и той ще подаде оставка. Съответното той съобщи пред Сената в реч, излъчена на живо по Rai News 24, предава TACC, цитирана от \"Фокус\". \"Скъпи приятели от Движението \"Пет звезди\" (една от двете управляващи партии), това е краят на работата на нашето правителство. В края на тази среща официално ще предам писмото за оставка на президента Серхио Матарела\", заяви Конте. Правителствената криза възникна, след като на 8 август вицепремиерът, вътрешен министър и лидер на една от двете управляващи партии -\"Лига\", Матео Салвини обяви, че парламентарното мнозинство, съставено след изборите през март 2018 г., вече не функционира, и призова за нови избори. По време на летните ваканции обаче дискусията за ситуацията и речта на премиера беше отложена.  ", "date": "2019.08.20", "title": "Министър-председателят на Италия подаде оставка"}
{"url": "http://epicenter.bg/article/Polsha-iska-ot-Germaniya-850-miliarda-dolara-reparatsii-za-Vtorata-svetovna-voyna-/190805/7/0", "text": "На 1 септември 1939 г. Хитлерова Германия напада Полша. В ранните утринни часове е бомбардирано граничното градче Валюн, припомня Канал 3.    Минути по-късно бойният линеен кораб „Шлезвиг Холщайн” обстрелва Вестерплате в Данциг (днешен Гданск). Най-после немските войски навлизат в Полша на широк фронт и започва Втората световна война..    Едва ли има друга държава, освен Полша, изтърпяла толкова страдания по време на многогодишния терор на германците. Според данните от последните изследвания, по време на Втората световна война са загинали около 5,8 милиона поляци, сред които близо три милиона полски евреи.    Сега, точно 80 години след германското нападение, Полша иска да представи сметката – 850 милиарда долара (около 766 милиарда евро) трябва да плати Германия сега за деянията си на Изток преди повече от половин век.    Това е записано в доклад на полския парламент, изготвен от депутати на управляващата дясна партия „Право и справедливост” през последните месеци и който ще бъде представен пред обществеността.    Полските медии смятат, че вероятната дата е 1 септември, но още няма официално потвърждение за това.    Докладът, преведен през последните седмици на немски и английски, може да доведе до сериозно напрежение в германско-полските отношения, особено ако се стигне до втвърдяване на тона.    Според Потсдамското споразумение от август 1945 година Полша получава исканите от нея репарации от дела на СССР, изплащан от източната част на Германия. През 1953 година Полша прекратява получаването на репарации. През 1991 година, в изпълнение на германско-полския договор за добросъседство Германия изплати еквивалента на 1,3 милиарда евро за нерешени компенсационни въпроси.    Политическите анализатори са единодушни, че поставянето на темата в дневния ред на двустранните отношения може да доведе до тяхното влошаване. Ако Варшава поиска официално обезщетение, Германия ще възприеме това като прекрачване на „червената линия”.    В началото на гази година полският министър на външните работи Яцек Чапутович заяви: „Ние не искаме този въпрос да обременява нашето сътрудничество. Темата не е част от взаимоотношенията между нашите правителства.”    Сега, обаче, в интервю за германски медии министър Чапутович заяви, че е налице „липса на справедливост” и че „Полша е дискриминираната страна в този процес” (за изплащане на обезщетения на нападнати от Германия държави). Според него, репарациите за Полша са били „минимални”, в сравнение с тези за Франция и Холандия.    По време на посещението на германския външен министър Хайко Маас във Варашава на 1 август Чапутович втвърди това и заяви, че Полша няма причини да се „срамува” от тази тема. Той информира, че парламентът прави изчисления на загубите по време на войната и скоро ще могат да бъдат водени разговори, основани на резултатите от тях.    Според юристите, Варшава не може да получи нищо повече.    Полското правителство не оспорва това, но очевидно иска да наложи на Берлин морална присъда.    В случая не става въпрос за безспорното престъпление на Вермахта и СС, а за това, че темата ще бъде експлоатирана за вътрешнополитически цели в контекста на предстоящите избори на 13 октомври. Затова е много вероятно докладът за репарациите да получи широка политическа подкрепа, от която основни дивиденти да спечели управляващата „Право и справедливост”.    Експертите са на мнение, че германското правителство би могло да направи определени символични жестове спрямо Полша, като изграждането на паметник на полските жертви на нацисткия режим.  ", "date": "2019.08.20", "title": "Полша иска от Германия 850 милиарда долара репарации за Втората световна война "}
{"url": "http://epicenter.bg/article/Simeon-Nikolov--Doverieto-v-demokratsiyata---za-kozhata-na-golata-istina/190758/11/0", "text": "Германската фондация \"Фридрих Еберт\" публикува резултатите от изключително интересно изследване по проект на тема \"Доверие в демокрацията. За едно по–добро бъдеще\" за периода 2018–2020 г.    Мотивите за стартиране на този проект се свеждат до констатациите за растящо неравенство, поляризация в обществото, миграция и интеграция, климатични кризи, дигитализация и глобализация, несигурно бъдеще на ЕС. Германия е изправена пред дълбоко стигащи предизвикателства. Според авторите социалдемокрацията трябва да даде убедителни и перспективни отговори. Затова те са разработили в изследването си 6 основни теми: демокрация, Европа, дигитнализация, устойчивост, равенство и интеграция.    Логично е да очакваме, че е търсен отговор на въпроса, защо за ГСДП не гласуват вече толкова избиратели. Отговорът е един: защото партията е загубила контакт с масите, загубила е тяхното доверие, много от избирателите й са преминали към \"Алтернатива за Германия\", партия, която печели от протестния вот на гражданите, чувстващи, че не са представени от други партии.    С какво резултатите от това изследване представлява интерес, включително и за българите? Първо, то съдържа някои изненадващи показатели, характеризиращи дълбока промяна на общественото мнение в Германия. Второ, би трябвало да се поставят под въпрос досегашните сравнения между „авторитарния Изток” и „утвърдената демокрация” на Запад. Трето, има редица класически паралели с обществото в България. Четвърто, подходът на авторите на проекта и поставените теми неволно пораждат въпроса, а как биха реагирали българите на тях и какви биха били резултатите от такова изследване у нас.    Изследването е направено сред 2 500 граждани и потвърждава някои аспекти, които често се чуват в разговори и дискусии по форуми.      Зад това мнение застават цели 80 % от запитаните граждани. Причините за липсата на сплотеност в обществото са на първо място в преобладаващия егоизъм, на второ място в глобализма, пречещ на социалната справедливост и на трето място в присъствието на много мигранти. Интересно е, че последното се посочва от 49,3% от гражданите, въпреки че по въпросите на миграцията има определено въздържане да се говори открито и че властите дълго криеха истинските факти, особено в сферата на престъпността.    Дълго време 60% от немците бяха доволни от функционирането на демокрацията в Германия, но от 2015/2016 г. се констатира силен спад на този показател. Днес обаче, почти 40% са недоволни, а 13,9% са \"въобще недоволни\", което обаче прави над 53%. Едва 38,8% са доволни от функционирането на демокрацията.    Намаляването на доверието на гражданите и растящото социално неравенство са свързани. Широко разпространено е мнението, че значителна част от населението не е спечелило от доброто икономическо развитие през миналите години.    В Източна Германия, където тази есен предстоят парламентарни избори в няколко провинции, едва 36 % от хората са доволни от функционирането на демокрацията, докато в Западна Германия това споделят 49% от гражданите. Тази разлика се запазва от две години насам без промяна. Същевременно източногерманците са значително по–оптимистични: 41% от тях гледат с надежда към бъдещето, докато в Западна Германия това правят само 30%.    Общо взето обаче е изненадващ песимизмът на немците днес. Само 29,7% от хората вярват, че следващите поколения ще бъдат \"малко по–добре\" и едва 4% – \"много по–добре\". Цели 44,7% очакват, че те ще живеят \"малко по–зле\", а 21,6% – \"много по–зле\". Ако тази богата страна има такива очаквания, какво да кажем ние българите?    Според принадлежността към определени прослойки в обществото има съществени различия в отношението към функционирането на демокрацията. Най–голямо недовоство се очертава сред работническата прослойка: 45,2% са недоволни, а 24,9% са \"въобще недоволни\", но това прави общо 70,1%! При средната класа доволните са 41,4%, а \"много доволните\" 16,1%. Недоволните в средната класа са все пак 38,6% и 9,3% – \"съвсем недоволни\".    Макар и да са известни проблемите в жилищната ситуация и наемите в големите градове, все пак резултатите от отговорите на въпроса \"Достатъчна ли е жилищната Ви площ?\", също са изненадващи. 54% твърдят, че тя е лоша и 30,8%, че е \"много лоша\". Едва 13,3% признават, че е \"добра\" и само 1,9% че е \"много добра\". Тук възниква въпросът, дали претенциите, изискванията на хората са много високи или нещата наистина са се сринали до такива ниски нива?    Отношението към политическата система също е много показателно. 55,8 % смятат, че болшинството не се интересува от политика. 44,8 % твърдят, че политиците не разясняват достатъчно на гражданите, какви са проблемите. 33,6% виждат единствено възможност на избори да участват и влияят на развитието на ситуацията.    Изследването потвърждава очакванията, че най–малко доволни са привържениците на партията \"Алтернатива за Германия\" (7,2%), а най–доволни от функционирането на демокрацията са привържениците на ХДС (65,4%) и на Зелените (60,3%).    Голямото мнозинство (70,2%) смятат, че социалният състав на депутатите в Бундестага не отговаря и не отразяват този на населението : 19,8% отговарят– \"да, напълно вярно\", 50,4% отговарят, \"да, по–скоро вярно\", което прави общо 70,0%.    Изненадващо е, че голяма част от хората приемат предложението да дискутират основни обществени проблеми и да отправят предложенията си към Бундестага: 27,1% са \"напълно съгласни\", а 34,7%– \"по–скоро съгласни\".    Горните резултати пораждат много въпроси и корегират наши представи за хода на промените в обществените нагласи и състоянието на демокрацията в Западна и Източна Европа. Няма разделение между \"авторитарния Изток\" и \"утвърдената демокрация\" на Запад. Волята за демокрация в Източна Европа се изрази в протести срещу корупцията и злоупотреби с властта в Словакия, Чехия, Румъния, Албания. Политическото влияние на олигарсите в Източна Европа все повече е застрашено от разпад и изтласкване, като в някои страни за това съдействат коалиции и проевропейски сили. Но без промени в системата няма да се върне доверието в демокрацията. Ако процесът срещу олигархичното влияние се превърне в постоянен, а не остане в рамките на отделни инициативи срещу отделни олигарси. Освен това изглежда е време надменното игнориране от много западноевропейци на източните съседи да бъде преодоляно.      Големите различия сред отделните прослойки в обществото в мненията, как функционира демокрацията, ще имат други стойности по простата причина, че средната класа в Германия е много широка, докато при нас почти изчезна. Интересен ще бъде паралелът между недоволните от живота си в миналото и днес. А в песимизма си, сигурно ще надминем немците и с право, въпреки че ни наричаха \"прусаците на Балканите\".    Ако хвърлим бегъл поглед на българските социологически агенции, можем да си представим, колко малко от тях биха дали такива подробни и достоверни данни и какви хвалби ще паднат по адрес на днешните управляващи в България. А те най–добре знаят, че истината не се променя, променят се нейните доказателства. Дали някои не се страхуват от мнението на хората? Може би, обикновено, тези, които се страхуват от голата истина, бързат да й одерат кожата.    ", "date": "2019.08.20", "title": "Симеон Николов: Доверието в демокрацията - за кожата на голата истина"}
{"url": "http://epicenter.bg/article/-quot-Sabah-quot--Vtoro-fiasko-za-SASht-v-Honkong/190763/11/0", "text": "Демонстрациите, които започнаха с въвеждането на законопроект за екстрадирането на престъпници в парламента на 3 април, не спряха, въпреки факта, че проектът беше отменен на 15 юли и в крайна сметка се превърнаха в прозападен бунт с искания за независимост. Позицията на Китай, който видя, че САЩ и Великобритания осъществяват проекта за „цветна революция“ в Хонконг, естествено, постепенно става все по-твърда. На 14 август Пекин отговори рязко на администрацията на Тръмп. И по-рано Китай изнесе ултиматум на администрацията на Тръмп: „Хонконг не е ваша работа. Занимавайте се със своите дела“ – намеквайки недвусмислено за разтърсващите САЩ масови убийства на почвата на расизма и международната банда педофили. А по-рано Китай отправи ултиматум на Великобритания: „Не се намесвайте в работите на Хонконг. Той вече не е британска колония“. Освен това протестиращите, които обикалят улиците на Хонконг с американски и британски знамена в ръце, бяха предупредени от Китай: „Огънят, с който си играят, ще изгори самите тях“. А преди това Тръмп сподели видео в своя акаунт в социалните мрежи за изпращането на китайски войски на границата с Хонконг и нагло попита: „Мнозина обвиняват мен и САЩ за проблемите в Хонконг. Защо?“ Ако погледнем проекта за цветна революция в Хонконг само през геополитическата призма, ще пропуснем много. Светлина по този въпрос може да хвърли анализът от гледна точка на финансовия капитал, който трябва да обезпечи хегемонията на долара. Глобалните соросоиди, които се отнасят към Тръмп, като към злокачествен тумор и бездарен политик, се борят рамо до рамо с него в хонконгската криза. А главната цел на соросоидите, които аплодират търговската война на Тръмп с Китай и неговата борба за спасяване на американските финансови ресурси, е да се завърши незавършеният през 2014 година хонконгски сценарий на Барак Обама. Всъщност от 18-трилионната американска икономика, само пет трилиона идват от реалната икономика. Всичко останало идва от финансов грабеж, който се индексира в съответствие с глобалната хегемония на долара. В тази връзка Китай, Русия, Турция, Иран и Венецуела, които се обявяват срещу статута на долара като международна валута, са обявени за приоритетни врагове. Всъщност Хонконг бе избран за мишена през 2014 година. Но благодарение на предприетите от Китай мерки, тези замисли не бяха осъществени. САЩ, обръщайки поглед към Украйна, пуснаха в действие план за ограбването на страните от ЕС и Русия. Според техните изчисления, в резултат от украинската криза от страните-членки на ЕС и Русия в САЩ трябва да „избяга“ един трилион долара. Но не всичко се разви според плановете. В резултат от анексията на Крим и мерките, предприети от Китай, изтеглените от Европа пари завиха към Хонконг. Сега САЩ искат чрез кризата в Хонконг, първо, да променят маршрута на този трилион долара, и второ, да осуетят проекта за съвременен „път на коприната“ и създаване на азиатска зона за свободна търговия начело с Китай, която може да стане най-голямата икономика в света с обем от порядъка на 50 трилиона долара. Но Америка, която не успя да бутне Китай в хода на азиатската криза през 1999 година, отново няма големи шансове за успех. Тръмп, който не успя да получи желаното в Хонконг и заплаши да излезе от Световната търговска организация, вече демонстрира слабостта на страната си. Изглежда, че САЩ, които ловуват един трилион долара в Хонконг, отново ще попаднат в ловко поставения китайски капан. И, както през 2014 година, ще претърпят още едно тежко поражение.  ", "date": "2019.08.20", "title": "\"Сабах\": Второ фиаско за САЩ в Хонконг"}
{"url": "http://epicenter.bg/article/SASht-izpolzvat-Kitay-kato-poligon-za-izprobvane-na-novi-formi--sposobi-i-metodi-na-hibridna-agresiya-/190775/11/33", "text": "В търговската война на САЩ срещу Китай има добре изчислен и дозиран пресинг с постоянно увеличение на залога. Фактически, Поднебесната империя се явява полигон за изпробване на нови форми, способи и методи на водене на хибридна агресия, пише руският седмичник „Военно-промишленний курьер“ в материал, представен от Агенция \"Фокус\" без редакторска намеса.    В основата са санкционният натиск, дипломатически инструменти и „извънстолична цветна революция“, където централно място заема дестабилизацията на ситуацията в Хонконг. След „изковаването“ на технологията, е напълно реално тя да бъде употребена и срещу Русия.    Решението на хонконгските власти да приемат законпроекта за екстрадиция на престъпници стана формален повод за масовите протести и безредици. Местната „демократическа общественост“ незабавно се възмути от инициативата на „пропекинския“ Кери Лам (ръководителят на административния район) и заяви, че това ще означава „смърт на автономията“. Особено недоволни от възможността за екстрадиция в континенталната част са различни видове защитници на правата на човека и дисиденти - като цяло тези, които са недоволни от китайската власт.    Мащабът на вълненията се оценява различно. Самите организатори дават оценка от 1,03 милиона души в пика на протестите, властите - 240 хиляди, но във всеки случай това явно е повече в сравнение с т.нар. революция на чадърите през 2014 година. Ожесточението на сблъсъците също нарасна: тук има и погроми, и щурм на местния парламент, и парализиране на хонконгското летище, и т.н. Засега приемането на законопроекта е отложено, но протестите продължават, както се твърди, с оглед пълното му оттегляне.    Реакцията на Пекин е еднозначна – има намеса на Вашингтон във вътрешните работи на Китай. Официалният представител на Министерството на вътрешните работи Хуа Чунин директно обвини САЩ, че насилието в хода на протестите е тяхно „творение“. Това заявление дойде, след като вицепрезидентът на Съединените щати Майк Пенс, съветникът по въпросите на националната сигурност Джон Болтън и държавният секретар Майк Помпео обсъдиха с хонконгския бизнесмен Ли Чжин (известен още като Джими Лай) „Закона за екстрадиция“, както и съществуването на Хонконг на принципа „Една страна – две системи“.    Джими Лай е прозападен деец, който прояви още през 1989 година по време на събитията на площад Тянанмън, когато раздаваше тениски с ликовете на лидерите на студентските протести, а освен това беше активен участник в „революцията на чадърите“. Заслужава да се отбележи, че тогава Лай имаше контакти с ръководителя на Хонконгско-американския център (финансирал протестите Occupy Central в Хонконг) Мортън Холбрук, служител на дипломатическата служба на САЩ, човек, близък до бившия министър на отбраната на САЩ, неоконсерватора Пол Волфовиц.    Съществуват обаче коренни различия между сегашните събития и „революцията на чадърите“. Да започнем с това, че на 12 август постъпи информация за концентрация на подразделения на Народната въоръжена милиция (НВМ – влиза в състава на Народно-освободителната армия на Китай (НОАК)) в град Шенжен, който граничи с Хонконг. Забелязано е пристигането на голям брой камиони и бронетехника.    Сам по себе си е забележителен фактът, че ако китайците, за да се застраховат, са изпратили там военни, значи те имат основания да смятат, че потенциалът на протестите може да е много по-голям, отколкото изглежда отстрани. Веднага щом военните се окажат вътре в града, защитят административните сгради, оградят площадите и т.н., най-вероятно ще се появят провокатори, които ще се опитат да се сблъскат страните една срещу друга.    Схемата е отработена и една от разновидностите й са „неизвестните снайпери“, както беше, например, на киевския майдан през 2014 година. В резултат насилието ще премине на ново ниво: полицията и войниците пускат в ход оръжията, включително бойни. А тълпата, озверяла от пролятата кръв, подстрекавана от провокатори и указания от социалните мрежи, започва да използва подръчни средства – от битови до самоделни газови гранати.    По този начин се достига до самоподдържащ се режим на ескалация на насилието, а властите (в случая – Пекин) ще бъдат обвинени в „престъпления срещу своя народ“. След това се формира коалиция от страни, „осъждаща непропорционалната употреба на сила от страна на правозащитните органи и политическото ръководство“, в различни градове по света се организират демонстрации пред китайските посолства и консулства, активизират се призивите за необходимостта от засилване на санкционния пресинг, изключването й от едни или други организации и т.н. И това е само началото.    Ако анализираме сегашната дестабилизация в Хонконг в светлината на събитията от преди пет години, веднага става очевидно колко са увеличи организаторите ресурсите, които се наливат за засилване на вълненията и погромите. Запазването на устойчивостта на социалната и държавната система на страната-мишена в условията на некласическа война води до използването на все по-разрушителни средства срещу нея от страна на агресора.    Например, „цветната революция“ може да бъде проведена в няколко фази, отдалечени във времето и пространството. Първата е т.нар. сондажна. Агресорът организира орязана версия на „цветна революция“ в столицата или друг регион на страната (Хонконг 2014) с цел да изучи реакцията на властите и да открие нейните слабости.    Втората е пълноценната класическа фаза. Третата е т.нар. DDoS революция, който идва след втората фаза, ако тя се е оказала недостатъчна и агресорът активира протести едновременно в няколко проблемни региона на страната-мишена до достигането на кумулативен и синергиен ефект (по аналогия: властта е сървър, който се опитват да „задидосят“ чрез активирането на пространствено разделечени безредици).    Тъй като обектът-мишена (администрацията на Хонконг и самият Пекин) прояви устойчивост, натискът на САЩ продължава да се увеличава и в момента събитията се развиват в съответствие с втората фаза на горепосочената схема и плановете на агресора. Формалният повод за излизането на тълпите на улиците беше законопроектът за екстрадиция, но то съвпадна по време с поредното изостряне на търговската война. Разрастването на протестите стана в периода след края на 90-дневното „примирие“, в течение на което САЩ и Китай планираха да постигнат ново споразумение.    Както е известно, от това не излезе нищо. На 1 март „примирието“ свърши и в течение на месец (естествено, съвсем случайно) започнаха протестите срещу закона за екстрадиция, които продължават и досега. Тъй като няма споразумение заради устойчивостта на Китай, който не иска да сключва неизгодна за себе си търговска сделка, той бива тикан в нужната посока с цял набор от средства. Антипекинските демонстрации в Хонконг са само едно от тях.    В тази връзка, за контактите между американските официални лица и лидерите на протестите от 2019 година писаха китайските държавни издания. Те публикуваха снимки, направени по време на срещата между сътрудника на Генералното консулство на САЩ Джули Иде с лидери на антипекинските протести в хонконгския хотел Marriot. Прави впечатление, че почти няма официални данни за нейната дейност след 2011 г., а биографията и уменията й са идеални за „яке“ - разузнавач под дипломатическо прикритие.    По този начин, протестите от 2019 година са логично продължение на „революцията на чадърите“ на базата на получения опит. Преди пет години изпробваха технологията на „извънстоличния майдан“ като заготовка, която бе използвана в нужния момент. Веднага щом времето настъпи, той бе задействан светкавично, но с голям размах. Ако Китайската комунистическа партия (ККП) даде заповед на Народната въоръжена милиция да предприеме силови действие срещу тълпите в Хонконг, тя ще направи именно това, което очаква противникът. Тогава събитията ще се развият по негативния сценарий, чиято цел не е трудно да се отгатне.    Ако Пекин се поддаде на натиска на Вашингтон, подриването на китайската икономика ще продължи не само чрез увеличаването на митата върху стоките и т.н., но и чрез дестабилизацията на Хонконг, който фактически ще бъде принесен в жертва. Две трети от инвестициите от и в Китай минават през този глобален финансов център. Капиталът ще намери ново „сигурно убежище“, да речем, в Сингапур. Проблемът е в това, че независимо от стремежа на Китай да вземе под контрол финансовата система на Хонконг с цел да не допусне изтичането на капитал, подривните дейности на външните сили води съвсем не до резултата, на който разчита Пекин. Едно е да запушиш каналите на изтичане и съвсем друго, когато Хонконг, заради изкуствено предизвиканата дестабилизация, загуби статута си на „вратата към Китай“. Заедно със загубите от търговските войни, това може да има крайно сериозни последствия.    Тук се появява още един ефект. Хонконг е специална офшорка за китайската червена аристокрация и ликвидацията на това „сигурно убежище“ ще нанесе удар по редица кланове, което допълнително ще изостри съществуващите противоречия в ККП при вече изразеното недоволство на някои нейни представители от възможния неограничен срок на управлението на Си Дзинпин и заместник-председателя на Китайската народна република Ван Цишан. Чрез инициирането на разкол вътре в комунистическата партия, САЩ се опитват да създадат още една точка на натиск върху Постоянния комитет на политбюро на ЦК на ККП (висшия орган на властта в Китай), за да принуди него и лично Си Дзинпин да сключат ново търговско споразумение при условията на Тръмп.    В тази връзка, съобщението, че САЩ все пак са отложили налагането на нови мита върху част от китайските стоки до декември 2019 година говори, че те са избрали изчаквателна позиция. Съединените щати анализират и оценяват ефекта на въздействието върху Поднебесната империя от по-рано въведените мита, санкциите срещу телекомуникационните гиганти и, накрая, активизацията на бунтовете в Хонконг. Следователно, в зависимост от това, дали Пекин ще продължи съпротивата или не, във Вашингтон ще вземат решението да увеличат ли натиска, или да се спрат, засега, ако китайците са станали по-сговорчиви.    В случай, че им бъде демонстрирано упорство (а това е най-вероятното решение на ръководството на страната), американците са способни да преминат към гореописаната трета фаза, т.е., към хонконгския проблем да се добави и дестабилизация в други проблемни региони на Китай (Синцзян-Уйгурския автономен регион, Вътрешна Монголия и др.). Вероятно ще се намерят нови болни точки, например, във финансовата сфера. Тази схема на DDoS-революция в комбинация с технологията на търговските войни и подкопаването на проекта „Един пояс, един път“ цели да се постигне синергиен ефект с разрушителни последствия за Китай. ", "date": "2019.08.20", "title": "САЩ използват Китай като полигон за изпробване на нови форми, способи и методи на хибридна агресия "}
{"url": "http://epicenter.bg/article/Ruska--koreyska-i-kitayska-kompaniya-s-interes-kam-AETs--quot-Belene-quot-/190715/4/0", "text": "Руската държавна корпорация „Росатом“, Корейската хидроядрена компания и китайската Си Ен Ен Си са подали заявления за участие в процедурата за избор на стратегически инвеститор за проекта АЕЦ „Белене“. Днес   е крайният срок за това.   По информация на БНР освен тях интерес за заявили и американската „Дженерал илектрик“ и френската „Фраматом“, които могат да доставят част от техническото оборудване. Да закупи акции от централата е поискала пък българска фирма. Официално компаниите, проявили интерес към АЕЦ „Белене“, ще бъдат обявени утре.    Министерството на енергетиката вече е уведомило Европейската комисия за началото на процедурата, съобщи изпълнителният секретар на Българския ядрен форум БУЛАТОМ Станислав Георгиев:    „От технологична гледна точка проектът е 1:1 към този, който беше прекратен през 2012 г. Комисията не би трябвало да има някакви забележки. Ще трябва да се уточнява пред комисията, каква ще бъде финансовата схема за изпълнение на проекта и комисията би трябвало да даде зелена светлина или не“.  Изборът на стратегически инвеститор за АЕЦ „Белене“ се очаква да отнеме около 1 година.  Станислав Георгиев коментира още, че промени в условията на процедурата няма да има и държавата няма да дава гаранции за изкупуване на тока:    \"Процедурата е обявена преди няколко месеца. Включва 9 етапа, а това е само първия. Това не е търг. Първият етап е просто заявления, че \"имам намерение да участвам\". Според мен и тримата потенциални инвеститори, които споменахте, ще бъдат в краткия списък, ще се започнат разговори, ще се поискат оферти и вече в зависимост от това, което конкретно се предлага в офертите, които трябва да дойдат, някъде на третия-четвъртия етап от процедурата, ще има съответните разговори. Както знаете, процедурата беше обявена, че ще продължи малко повече от една година\", каза той.  ", "date": "2019.08.20", "title": "Руска, корейска и китайска компания с интерес към АЕЦ \"Белене\""}
{"url": "http://epicenter.bg/article/BNB-prodava-nov-dalg-na-26-avgust/190719/4/0", "text": "Аукцион за продажбата на държавни ценни книжа по поръчка на финансовото министерство ще проведе БНБ на 26 август, обявиха на сайта на централната банка.   \"На 26 август 2019 г. Българска народна банка ще проведе аукцион за продажба на лихвоносни съкровищни облигации със срочност двадесет години (7 305 дневни) от отворен тип с фиксиран лихвен процент от емисия № BG 20 400 19 213/21.06.2019 г. с падеж 21.06.2039 г.\", се казва в съобщение от централната банка.   В публикацията се съобщават и условията. На търга ще се преотвори емисия, която е в обращение, но падежът е бил през юни. Преиздадените облигации ще са със срок 20 години. Тъй като датата за плащане по тях вече е изтекла, държавата ще плати дължимата лихва върху 1,5% годишно. Олихвяването ще е на 28 август 2019 г.    Министерството на финансите ще предлага допълнителни количества от същата емисия на аукционен принцип, е записано в условията на аукциона. Както при всеки друг търг, министерството може да промени предлаганите за продажба количества. ", "date": "2019.08.20", "title": "БНБ продава нов дълг на 26 август"}
{"url": "http://epicenter.bg/article/Valentin-Nikolov--I-Severna-Makedoniya-proyavyava-interes-kam-proekta-za-AETs--quot-Belene-quot-/190722/4/0", "text": "Министърът на енергетиката Теменужка Петкова днес ще обяви кандидатите, подали заявления в процедурата за избор на стратегически инвеститор за АЕЦ \"Белене\". От руската корпорация „Росатом“ вчера обявиха, че са подали документи. По неофициална информация заявления има и от Корейската хидроядрена компания и от китайската CNNC.    Интерес са заявили и американската „Дженерал електрик“ и френската „Фраматом“, които могат да доставят част от техническото оборудване. Освен това българска фирма е поискала да закупи акции от бъдещата централата.    Пред БНР Валентин Николов - депутат от ГЕРБ, председател на енергийната комисия в Народното събрание, заяви:    \"И Северна Македония проявява интерес към проекта за АЕЦ \"Белене\". Той обясни, че тя ще участва със своята електрическа компания и уточни, че проявеният интерес е за покупка на електрическа енергия - дългосрочна.    \"Има заявено българско участие, би трябвало да е консорциум от фирми, което е проявило интерес да закупи и акции и дългосрочно да закупи електрическа енергия. Предполагам, че това е част от намеренията, за да могат да влязат в преговорния процес и евентуално да станат съсобственици или миноритарни акционери в проекта\", добави Николов.    Според председателя на енергийната комисия в НС \"Фраматом\" и \"Дженерал илектрик\" са предложили варианти за доставка на оборудване, като експортните банки на страните (съответно Франция и САЩ - бел.ред.) да финансират това оборудване \"и в последствие, след заработване на АЕЦ \"Белене\", то да бъде изплатено по определени схеми\".    Николов обясни, че стратегическият инвеститор освен да осигури пари, трябва да структурира и проекта.    \"Когато се преговаря с големи корпорации, зад които стоят техните държави и правителства, обикновено трудно се отстояват позиции. Когато е ясна рамката, можеш да се облегнеш на нея и спокойно да предоговориш останалите компоненти\", каза Николов и обясни, че парламентът е създал достатъчно гаранции, \"така че държавата да не влезе в едно блато\".    По думите на Валентин Николов във всеки вариант на инвестиция, особено когато е голяма и дългосрочна, най-големият риск обикновено е политическият.  ", "date": "2019.08.20", "title": "Валентин Николов: И Северна Македония проявява интерес към проекта за АЕЦ \"Белене\""}
{"url": "http://epicenter.bg/article/Plashtame-mezhdu-100-i-500-lv--za-tehnicheski-pasport-na-domovete-ni-/190729/4/0", "text": "Ще плащаме между 100 и 500 лв. за технически паспорт на домовете ни. До 2022 г. всички сгради трябва да имат документ дали са изправни и да си платят за това. В България има общо 4 милиона жилища. Над 20 хиляди от тях са в сгради, които са стари и зле поддържани. Затова трябва да се направи обследване, което да каже какво по сградите се е амортизирало. Проверяват се всички елементи на сградата електрическа инсталация, ВиК, здравина на материала, енергийна ефективност и сеизмичната устойчивост.    Цените за проверката варират между 3 и 5 лева на кв.м, или 200 лева за гарсониера от 40 кв.м. За 6-етажна сграда това прави около 6000 лева, съобщава Нова ТВ.   Съветът на специалистите е домоуправителите да започнат да събират пари преди да настъпи крайният срок – 2022 година. Панелните блокове, строени основно през 60-те и 70-те години на миналия век, вече наближават края на експлоатационния си живот.   За разлика от колите си, които проверяваме всяка година, малцина са собствениците на апартаменти, които знаят в какво състояние са домовете им. До 2022 г. старите сгради трябва да бъдат паспортизирани, т.е. да минат профилактичен преглед, за да е ясно колко още живот им остава.    След обследването трябва да стане ясно дали в блока са бутани носещи стени, трегери или колони и дали има опасност от срутване при земетресение. След изтичане на срока, кметът на общината може да възложи изготвянето на паспорт от името на етажната собственост и после да си вземе парите по съдебен път.   Затова експертите съветват домоуправителите да започнат да събират пари отрано. Според експерти, наличието на технически паспорт автоматично ще вдигне цената на имотите.", "date": "2019.08.20", "title": "Плащаме между 100 и 500 лв. за технически паспорт на домовете ни "}
{"url": "http://epicenter.bg/article/Ministar-Petya-Avramova-i-kolegata-y-Goran-Milevski-shte-podpishat-v-Skopie-Memorandum-za-razbiratelstvo/190731/4/0", "text": "Министърът на регионалното развитие и благоустройството Петя Аврамова и министърът на местното самоуправление на Република Северна Македония Горан Милевски ще подпишат Меморандум за разбирателство между двете ведомства.   Официалната церемония ще се състои днес, 20 август, в Скопие. Министър Аврамова ще бъде придружавана от заместник-министъра на регионалното развитие и благоустройството Деница Николова, съобщиха от пресцентъра на МРРБ.   В рамките на посещението е предвидена и двустранна среща на министър Петя Аврамова с премиера на Република Северна Македония Зоран Заев.    ", "date": "2019.08.20", "title": "Петя Аврамова и колегата й Горан Милевски ще подпишат в Скопие Меморандум за разбирателство"}
{"url": "http://epicenter.bg/article/Hampartsumyan---Cherniyat--spisak-spasyava-klientite-ot-zadlazhnyavane/190737/4/0", "text": "Рекордно ниски лихви на българския банков пазар. Това потвърди Левон Хампарцумян в предаването„Здравей, България” на Нова телевизия. „Ниските лихви не карат хората да теглят масово кредити. Заем се взима, когато човек има нужда. Фундаменталният смисъл на кредита е да вземеш пари от бъдещия си доход. Затова трябва да сме уверени, че ще може да го изплатим”, каза Левон Хампарцумян.   Той коментира и изготвените от Европейската централна банка правила, които имат за цел да намалят „лошите” кредити.   „Черният” списък предпазва банките от нарастването на необслужваните кредити. Тя пази и клиентите от задлъжняване. Не става въпрос, ако закъснеем с вноската за ден или седмица. Говорим за забавяне с години. Клиентът винаги може да отиде в банката и да обясни, че има проблем и да реструктурира дълга си”, каза още Хампарцумян. Той допълни, че клиентите, чието финансово състояние се промени, ще бъдат наблюдавани по-внимателно, но няма да им се вдига лихвата.   „Ако някои влезе в този списък обаче, в бъдеще ще му бъде по-трудно да изтегли кредит. Лихвите наистина стават поносими. Когато централните банки видят, че инфлацията става прекалено висока, започват да вдигат лихвите, за да приберат парите, които са пуснати на пазара”, поясни Хампарцумян.   По думите му България е в икономически растеж от последното тримесечие на 2013 г.  ", "date": "2019.08.20", "title": "Левон Хампарцумян: „Черният” списък спасява клиентите от задлъжняване"}
{"url": "http://epicenter.bg/article/Petkova--13-zayavleniya-sa-podadeni-za-uchastie-v-organizatsiyata-na-proekta-AETs--quot-Belene-quot--/190740/4/0", "text": "Едни от големите световни лидери в ядрената енергетика са заявили интерес за участие в проекта АЕЦ “Белене”, заяви на пресконференция министърът на енергетиката Теменужка Петкова, предаде Агенция \"Фокус\".    “Забележете, освен с осигуряването и производството на оборудване и с участие с финансирането на проекта, което смятам е изключително сериозна заявка за възможен и реален проект АЕЦ “Белене”, обясни енергийният министър.    “Мисля че имаше доста скептицизъм по отношение дали изобщо ще има интерес към реализацията на този проект и на база на тези подадени заявления, мисля че скептицизмът вече е разсеян”, добави още Петкова. На 22 май тази година в Официален вестник на Европейския съюз бе публикувана процедурата за избор на стратегически инвеститор по проекта АЕЦ „Белене“.    В рамките на поканата бе дадена и възможност за заявяване на интерес за придобиване на миноритарно участие в бъдещата проекта компания, както и/или за закупуване на електрическа енергия от бъдещата електроцентрала. Крайният срок за подаване на заявленията беше 19 август.    Седем са компаниите, заявили интерес да участват като стратегически инвеститор в проекта – руската държавна корпорация „Росатом“ чрез компанията „Атоменергопром“, Китайската национална ядрена корпорация, Корейската хидро-атомна корпорация, регистрирана в Германия компания Бектрон-Лиаз-Техническо инженерство, консорциуми „АЕЦ Белене“ и „Атомна електроцентрала Белене 2019“, регистрирана в България компания „ИПК и УП“ ЕООД.    Френската компания „Фраматом“ декларира интерес за участие при структурирането на финансирането на проекта за осигуряване на системите за безопасност, в т.ч. електрически, системи за оборудване и контрол и други. От страна на американската „Дженерал електрик“ се заявява участие при структуриране на финансирането, както и като потенциален проектант и доставчик на различни пакети, включително оборудване за турбинна зала, компресори, трансформатори и други.    В срок от 90 дни работна група с представители от Министерството на енергетиката, „Български енергиен холдинг“ ЕАД, „Национална електрическа компания“ ЕАД и „Електроенергиен системен оператор“ ЕАД ще изготви кратка листа на фирмите, заявили интерес за участие в проекта АЕЦ „Белене“ като стратегически инвеститори.    Теменужка Петкова коментира, че заявилите желание за участие в проекта за АЕЦ „Белене“ са едни от големите световни лидери в ядрената енергетика. По думите и тяхното участие се състои не само чрез осигуряването и производството на оборудване, но с финансова помощ за проекта. Именно това финансово участие дава сериозна заявка за възможен и реален проект АЕЦ „Белене“. Според Петкова началният скептицизъм по отношение на това дали ще има интерес към реализацията на проекта вече е разсеян, доказателство, за което са подадените 13 заявления.    Заявен е интерес от страна на Република Северна Македония за придобиването на миноритарен дял в проектната компания, както и заявление за изкупуване на електрическа енергия от АЕЦ „Белене“. В момента е в ход съгласувателна процедура във връзка със заявлението.    Български компании като „Атоменергоремонт“ АД и „Гранд енерджи дистрибюшън“ ЕООД също са проявили интерес. Заявления за изкупуване на енергия са подадени от „Гранд енерджи дистрибюшън“ ЕООД и от „ЮРопиан тред оф енерджи“ АД, също заявиха интерес да участват в проекта за ядрената централа.   Една година е крайният срок за избор на стратегически инвеститор и реализация на проекта.   ", "date": "2019.08.20", "title": "Петкова: Световни лидери в ядрената енергетика искат участие в АЕЦ \"Белене\", подадоха 13 заявления"}
{"url": "http://epicenter.bg/article/API--Zapochvat-rabota-chetiri-demonstratsionni-tsentara-za-testvane-na-tol-uslugi/190743/4/0", "text": "От днес започват работа четирите демонстрационни центъра на Националното тол управление, в които превозвачите ще могат да тестват издаването на маршрутни карти за тежкотоварни автомобили. Това съобщиха от пресцентъра на Агенция „Пътна инфраструктура“.   Те ще имат възможност да се запознаят и с т.нар. тол калкулатор, който на база тестови обхват на пътищата с тол такса и тестова тарифа ще изчислява дължимата такса за определен маршрут.   Демонстрационните центрове ще бъдат в София, Пловдив, Варна и Русе и ще са отворени всеки работен ден от 14.00 до 18.00 часа. В тях с помощта на служители на Националното тол управление ще може да се тества купуването на маршрутни карти от четирите канала, по които АПИ ще ги продава – терминал за самообслужване, сайта www.bgtoll.bg, мобилното приложение и от гише.   В столицата демонстрационният център ще е в административната сграда на бул. „Цар Борис III“ 215, ет. 6, а в Пловдив (ул. „Христо Г. Данов“ 22), Варна (бул. „Доктор Пискюлиев“ 3) и Русе (ул. „Отец Паисий“ 5) – в съответното Областно пътно управление. Превозвачите може да изпращат въпросите за въвеждането на тол системата и на електронния адрес: consult.toll@api.bg.   Центровете ще работят минимум два месеца и целта е нашите служители в тях да отразят всички препоръки на превозвачите, коментира проф. Олег Асенов, член на Управителния съвет на АПИ.   При необходимост в тях ще се правят специализирани работни срещи, а по заявка ще може да се организират и обучения с представители на браншовите организации.   Тези тестове са част от техническата експлоатация на тол системата като в нея поетапно ще бъдат включвани отделни компоненти. След като тя приключи успешно, до няколко месеца, но не по-късно от 1 март 2020 г., ще започне и търговската ѝ експлоатация, при която тежкотоварните автомобили ще преминат от винетки към тол такси.   При покупка на маршрутна карта след въвеждането в търговска експлоатация на тол системата ползвателят на републиканската пътна мрежа трябва да посочи начална и крайна точка на маршрута си, както и до четири междинни точки по заложения от него маршрут.   Освен това трябва да въведе и техническите характеристики на пътното превозно средство (регистрационен номер, националност на пътното превозно средство, категория на ППС, емисионен клас, брой на оси). Системата автоматично ще предлага маршрут от ГКПП до ГКПП за улеснение на транзитния трафик, ще посочва още най-кратък и най-дълъг път. След като изчисли сумата системата ще попита клиента за потвърждение на въведените данни.   Маршрутните карти ще са с валидност 24 часа от началото на активирането им. Регистрираните потребители (регистрацията е чрез електронния адрес през платформата за купуване на маршрутна карта) ще могат да си ги купят до 7 дни предварително, а нерегистрираните потребители – за днешния или за утрешния ден.  ", "date": "2019.08.20", "title": "АПИ: Започват работа четири демонстрационни центъра за тестване на тол услуги"}
{"url": "http://epicenter.bg/article/Evrostat--Balgariya-e-na-parvo-myasto-v-ES-po-dyal-na-smartni-sluchai-pri-katastrofi/190760/4/0", "text": "Броят на смъртните случаи в пътнотранспортни произшествия в Европейския съюз през 2017 г. е около 25 000 или по 50 на 1 млн. жители, сочат публикувани днес данни на Евростат.   Сред фаталните случаи най-голям е делът на пасажери и шофьори на леки коли (46%), следвани от пешеходци (21%), мотоциклетисти (15%), велосипедисти (8%) и други форми на транспорт.    От страните членки България се нарежда на първо място по брой на жертвите на автомобилни катастрофи – 64 на 1 млн. жители (по данни от 2016 г.). Делът е почти шест пъти по-голям от страната с най-нисък – Малта (11 на 1 млн. жители, също за 2016 г.). Средният дял за ЕС е 23 фатални случая. Делът на смъртните случаи сред пешеходци е най-висок в Румъния (37 на 1 млн.), а най-нисък в Дания (3). Гърция има най-висок дял смъртни случаи, свързани с мотоциклетни катастрофи – 20 на 1 млн. през 2017 г. В България (2016 г.) и в Естония пък делът е нулев.  ", "date": "2019.08.20", "title": "Евростат: България е на първо място в ЕС по дял на смъртни случаи при катастрофи"}
{"url": "http://epicenter.bg/article/Nov-sluchay-na-afrikanska-chuma-v-obshtina-Velingrad/190772/4/0", "text": "\"Втори случай на африканска чума по свинете е регистриран в Пазарджишка област\". Това съобщи областният управител на Пазарджик Стефан Мирев след днешното заседание на епизоотичната комисия, цитиран от БТА и Нова телевизия.    \"Заразеното месо е на диво прасе, открито в Държавно горско стопанство \"Алабак\", уточни Мирев. Преди седмица бяха намерени остатъци от болно диво прасе в Държавно горско стопанство \"Чепино\". И двете стопанства са на територията на община Велинград.  Спрени са дърводобивът и ловът в района на Велинград.    Мирев съобщи, че Комисията е взела решение да направи мотивирано предложение пред МЗХ, стопаните от Пазарджишко, които не са в санитарните зони, но доброволно са умъртвили домашните си прасета, също да получат по 300 лв. за дезинфекция на личните си стопанства.   Двете огнища на африканска чума по свинете в област Пазарджик са във Велинградско – на територията на ДГС „Чепино“ и ДГС „Алабак“, каза Стефан Мирев.    Той обясни, че по този повод е взето решение традиционният събор в местността Юндола, на който се събират хиляди хора, да бъде отменен. Тази година проявата трябваше да се проведе на 25 август.    „Територията, на която трябва да се състои фолклорният събор, попада в инфектираната зона. Струпването на голямо брой хора и превозни средства създава голям риск от разпространение на заразата. Това е и основният ни мотив, за да вземем решение за отменянето на събора“, коментира Мирев.   ", "date": "2019.08.20", "title": "Нов случай на африканска чума в община Велинград, отменят събора на Юндола"}
{"url": "http://epicenter.bg/article/Eksperti-preduprezhdavat-za-nova-ikonomicheska-kriza/190781/4/0", "text": "Експерти предупреждават за нова икономическа криза, която може да застигне и България. Икономиката ни усеща първите ефекти от забавянето на световната икономика – свиването на износа, на производството и на инвестициите.   Страната ни запазва икономическия си растеж от около три процента и половина на годишна база. Продължават да растат заетостта, заплатите и потреблението, но данните на статистиката от последните месеци не са така оптимистични.   \"Пренасянето вече започна. В България имаме свиване на индустриалното производство, имаме свиване на износа, дали това ще даде начало на рецесии в България или просто на забавяне на растежа, сега е рано да се каже\", каза Лъчезар Богданов от Института за пазарна икономика, предаде БНР.   \"При всички случаи България е в по-добро състояние, отколкото беше през 2008 година, когато стартира глобалната финансова криза, но това не означава, че няма да има много бързи и непосредствени ефекти, ако се стигне до по-сериозно забавяне на икономиките на водещите европейски страни\".   А това вече се наблюдава предимно в търговията и в производството. Забавянето на китайската икономика, износът и търговските войни в глобален план също дават основание на експертите да предупреждават за очаквана рецесия или даже криза.  ", "date": "2019.08.20", "title": "Експерти предупреждават за нова икономическа криза"}
{"url": "http://epicenter.bg/article/Ministar-Petya-Avramova-i-kolegata-y-Goran-Milevski-podpisaha-Memorandum-za-razbiratelstvo/190793/4/0", "text": "Министърът на регионалното развитие и благоустройство Петя Аврамова и министърът на местното самоуправление на Република Северна Македония Горан Милевски подписаха в Скопие Меморандум за разбирателство между двете министерства. Това съобщиха от пресцентъра на Министерство на регионалното развитие и благоустройството.   \"Документът е показателен за отличното дългосрочно и ползотворно сътрудничество между нашите две държави и министерства. България и Република Северна Македония поддържат активни контакти във всички области от взаимен интерес, което е важно условие за развитие, просперитет и стабилност в Югоизточна Европа\", каза министър Аврамова.   Меморандумът ще разшири възможностите за партньорство и обмяна на опит в регионалната политика, местното самоуправление, трансграничното сътрудничество, подобряване на свързаността и изграждане на стратегическа инфраструктура.   Двете страни се ангажират да осъществяват срещи по въпросите от взаимен интерес. Ще се организират също обучения, семинари, експертни работни групи и ще се извършва регулярен обмен на информация. За целта се създава съвместна работна група.   Преди церемонията двете делегации се срещнаха с премиера на Република Северна Македония Зоран Заев. По време на срещата беше подчертана ангажираността на двете страни за реализацията на проектите, които ще подобрят свързаността в региона с фокус върху Коридор №8, както и трансграничното сътрудничество със средства от фондовете на Европейския съюз.   Премиерът на Република Северна Македония Зоран Заев благодари за голямата подкрепа, която Република България оказва по пътя на страната за членство в НАТО и Европейския съюз.   След подписването на Договора за приятелство, добросъседство и сътрудничество между двете държави през 2017 г. беше активизиран беше политическият диалог и беше даден импулс за развитие на секторното сътрудничество.   „Очевидно Европа оценява високо усилията ни, защото на нашите две страни се дава възможност да председателстват през предстоящата година Берлинския процес за Западните Балкани. Това може само да ни мотивира да работим усърдно по всички теми от взаимен интерес“, каза министър Аврамова.   Тя отбеляза и напредъка по програмата за трансгранично сътрудничество с Република Северна Македония. Вече са приключили 48 проекта на обща стойност над 10 милиона евро. В изпълнение са нови 17 договора за 5 млн. лв. в областта на опазването на околната среда, изменението на климата, подобряване проходимостта на реките, защита на местното население от наводнения и пожари, защита на културното наследство, развитието на туризма и др.   Регионалният министър подчерта, че от особена важност е ускоряването на трансевропейския коридор номер 8, който е най-късата връзка между Адриатика и Черно море. До момента България е направила немалко за реализацията му чрез изграждането на автомагистрала „Тракия“, в процес на строителство е и „Струма\". Сега пред нас стои предизвикателството за търсене на възможности за реализация на скоростния път Дупница-Кюстендил-Гюешево. „Нашето желание е двете столици - София и Скопие, да бъдат свързани с хубава магистрала, както и с бърза железница. Работи се и по отношение на изграждането на нов ГКПП „Клепало“, който ще подобри икономическите връзки“, отбеляза Аврамова.   През 2018 г. със средства на Агенция „Пътна инфраструктура“ бе извършен превантивен ремонт на приблизително 20 км от третокласния път Струмяни – Раздол – граница Република Северна Македония. За останалите 8,8 км се търси финансова възможност за проектиране и строителство.   Министърът отбеляза, че през следващите години страната ни ще разполага с повече средства за пътна инфраструктура, защото в процес на изграждане е електронна система за събиране на пътни такси за преминаване по републиканската мрежа.   Към 13 август водачи с регистрационни номера от Република Северна Македония са купили 85 000 електронни винетки на обща стойност над 2 млн. лв., което нарежда страната на пето място по продажби на чуждестранни водачи, като най-бързият и удобен начин за плащане на електронните винетки е през интернет. Преди тях са Румъния, Турция, Германия и Гърция.   Очакваме отношенията ни да получат много по-мащабно развитие, съответстващо на близостта на нашите държави, каза министър Аврамова в заключение. ", "date": "2019.08.20", "title": "Министър Петя Аврамова и колегата й Горан Милевски подписаха Меморандум за разбирателство"}
{"url": "http://epicenter.bg/article/BABH--Konstatirani-33-ognishta-na-afrikanska-chuma-pri-domashni-svine-i-45---pri-divi-svine/190794/4/0", "text": "Към момента има констатирани 33 огнища на африканска чума при домашни свине. Това каза за дневния блок „Добър ден“ на Радио „Фокус“ д-р Георги Чобанов, директор на Дирекция „Здравеопазване и хуманно отношение към животните и контрол на фуражите“ в Българската агенция по безопасност на храните.   45 са случаите при диви свине, каза още той и допълни, че ситуацията е овладяна от гледна точка, че последствията от констатираните случаи са предотвратени дотолкова, че да не бъдат източник зараза, както и по отношение на безопасността на потребителите.   Д-р Георги Чобанов обясни, че вирусът ще има сериозно отражението върху икономиката на страната, но не се забелязва тенденция за увеличаване на свинското месо, като допълни, че си личи и по другите държави, които са имали заразни болести по животните. „Напротив, пазарът върви точно в обратна посока – или се задържат цените, или дори има намаляване, тъй като цялата истерия, която се тиражира по медии и публикации в интернет пространството води до отдръпване на потребителите от съответния вид месо. От една страна пазарът се свива защото няма предлагане, но пък няма и търсене на това месо. Спекулира се в двете посоки, че ще има изключително рязко спадане на цената, понеже няма търсене, или рязко вдигане цената, защото не достига месото. Реалистичното е цената да е близка до тази, която е в момента – която е и такава в последните няколко години“, допълни той.   Д-р Георги Чобанов заяви, че във ферма, която е засегната от болестта, след налагането на мерките се прави опис на умъртвените животни, които подлежат на компенсиране, с допълнително приложени документи по заявлението от собственика и по този начин се калкулира колко ще е компенсацията. На такава подлежат регистрирани ферми и идентифицирани животни, припомни още д-р Чобанов.   ", "date": "2019.08.20", "title": "БАБХ: Констатирани са 33 огнища на африканска чума при домашни свине и 45 - при диви"}
{"url": "http://epicenter.bg/article/Prof--Nikolay-Radulov--Ako-imashe-preventsiya--ubiystvoto-v-Sotirya-nyamashe-da-se-sluchi/190723/3/0", "text": "Изненадващо е, че служебният адвокат напусна защитата на Мартин Трифонов, защото той не носи отговорност, че е бил избран. Може би той е баща и не иска да защитава убийство, извършено по подобен начин. Това заяви експертът по национална и международна сигурност и бивш главен секретар на МВР проф. д-р Николай Радулов в сутрешния блок на БТВ.  \"Проблемът в престъпленията, които коментираме се състои в това, че всички извършители са имали много сериозно криминално досие. Той е бил известен на полицията и тя е трябвало да го наблюдава. Било е сигурно, че отново ще извърши престъпление\", каза още той. \"Средствата, които дадоха за акцията по издирването му са в пъти повече, от парите, които можеше да се дадат за наблюдение. Има 700 осъдени, за които властта не знае къде са\", допълни проф. д-р Радулов. По думите му всички криминални случаи, които са приковали вниманието на обществото през последните години, са извършени от хора, които е трябвало да бъдат наблюдавани.  Всичко това се случва заради „неправилното управление на МВР“. Ако имаше превенция, убийството в Сотиря нямаше да се случи, смята проф. Раудулов.  „Мартин Трифонов осъзнава какво е направил, но не му се струва необичайно. Той съжалява, защото ако не го беше направил, нямаше да бъде арестуван\", коментира експертът. \"И при адвокатите, които също са хора, има борба на мотиви\", допълни по темата бившият началник на ЦСБОП Тихомир Стойчев. \"Криминализацията на обществото се засилва. Има скок на сексуалните престъпления с 10%. Имаше информация, че Мартин е импотентен\", коментира той. \"Химическата кастрация я има в много държави, дори и в съседна Северна Македония\", завърши Стойчев. Източник novini.bg и btv", "date": "2019.08.20", "title": "Проф. Николай Радулов: Ако имаше превенция, убийството в Сотиря нямаше да се случи"}
{"url": "http://epicenter.bg/article/Povdignaha-obvinenie-na-maykata-na-pochinaloto-bebe-v-selo-Padesh/190741/3/0", "text": "Повдигнаха обвинение на майката на починалото бебе в село Падеш. Това съобщиха от ОДМВР – Благоевград, цитирани от агенция \"Фокус\".   В обособена стая за живеене, намираща се в бивш стопански двор в с. Падеш,18-годишната Г.С. не е полагала достатъчно грижи за малолетното си дете, като по непредпазливост е причинила смъртта му, смятат от обвинението.   40-дневното бебе бе открито мъртво в неделя сутринта. Най-вероятно бебето се е задушило поради непредпазливост. Момченцето било първа рожба, припомня Нова телевизия.   Майката е била до късно в събота вечерта на събор в селото. Прибрала се към 3.00 часа, накърмила бебето и го оставила да спи. Към 9.00 часа, когато се събудила, намерила детето си мъртво. Предполага се че бебето се е задушило от възглавница. Другата версия на разследващите е, че детето е било оставено по очи на възглавницата и поради невъзможност да се обърне самичко се е задушило.", "date": "2019.08.20", "title": "Повдигнаха обвинение на майката на починалото бебе в село Падеш"}
{"url": "http://epicenter.bg/article/Zastrelyanite-kray-Negovan-ne-figurirat-v-bazata-danni-na-MVR/190748/3/0", "text": "Откритите край Негован застреляни мъж и жена не са в базата данни на МВР за издирвани хора през изминалите два месеца назад. Това съобщи БНР в програма \"Хоризонт\", като се позова на близки до разследването. И днес продължават експертизите по случая с двойното убийство.    Експертизите са показали, че убитият мъж е на възраст между 60 и 70 години, а жената е малко над 40. Полицията е проверила дали намереният в района портфейл с лична карта и ключове от кола е на някоя от жертвите, но разследването е отхвърлило тази възможност.    Проверено е дали и двамата убити не са чужди граждани като дори е работено по версията за нелегално пребиваващи у нас хора. И тази възможност също е отхвърлена. В момента разследващите преглеждат базата данни на МВР за изчезнали хора преди три и повече месеца, за да проверят дали някои от профилите там би съвпаднал с този на намерените застреляни мъж и жена. От полицията категорично опровергаха появилата се информация, че е открито тяло и на трети убит човек. Работи се по абсолютно всички версии.  ", "date": "2019.08.20", "title": "Застреляните край Негован не фигурират в базата данни на МВР"}
{"url": "http://epicenter.bg/article/Zakopchaha-trima-za-razprostranenie-na-kokain-i-heroin-v-Plovdiv/190764/3/0", "text": "Трима души са задържани при спецакция срещу наркоразпространението в квартал „Столипиново”. Това съобщиха от пресцентъра на МВР.   Специализираната полицейска операция за противодействие на разпространението и употребата на наркотици е проведена вчера от служители на отдел „Криминална полиция” и сектор „Специализирани полицейски сили” в Пловдив.   Процесуално-следствените действия са осъществени на територията на квартал „Столипиново” под наблюдение на Окръжна прокуратура – Пловдив.   В хода на акцията в момент на сделка между наркоразпространители са заловени 37-годишната обитателка на жилището и двама мъже на 24 и 48 години. От тях разследващите са иззели общо 257.6 грама хероин, кокаин и електронна везна със следи от същия наркотик, мобилни телефони.   По случая е образувано досъдебно производство, което се наблюдава от Окръжна прокуратура - Пловдив. Тримата са били задържани за срок до 24 часа по Закона за МВР. Впоследствие са им повдигнати обвинения и с постановление на наблюдаващия прокурор, мярката им за задържане е удължена до 72 часа.   Криминалисти продължават работата по документиране на престъпната дейност на извършителите под ръководството на Окръжна прокуратура - Пловдив.", "date": "2019.08.20", "title": "Закопчаха трима за разпространение на наркотици в Пловдив"}
{"url": "http://epicenter.bg/article/Nikolay-Nikolov--Poveche-ot-25-hilyadi-pozhara-sa-likvidirani-ot-nachaloto-na-godinata-/190768/3/0", "text": "Ликвидирани са повече от 25 хиляди пожара от началото на годината като са спасени почти 450 човешки живота. Това каза на брифинг главен комисар Николай Николов – директор на Главна дирекция „Пожарна безопасност и защита на населението“, предаде репортер на Агенция \"Фокус\". „От началото на годината ние сме реагирали на над 36 хиляди сигнала за произшествия. Ликвидирани са повече от 25 хиляди пожара, като само за последната седмица са възникнали над 1200 пожара. За същия период на територията на страната са извършени почти 10 хиляди спасителни операции. При тези инциденти нашите служители са спасили почти 450 човешки живота. През летния сезон са възникнали 300 пожара в горския фонд на страната и селското стопанство. Почти 12 хиляди са пожарите в сухи треви и храсти“, допълни още Николов.   Продължава да е действащ пожарът в района на градското сметище на гр. Свищов, област Велико Търново, каза още на брифинга главен комисар Николай Николов.   „В гасенето на пожара участват 6 екипа пожарникари и доброволци от с. Овча могила и Община Свищов. Осъществен е контакт с РИОСВ – Велико Търново за извършване на замерване на вредните емисии на въздуха. Станциите отчитат, че показателите на въздуха са в норма. На мястото на произшествието са привлечени и служители от Изпълнителна агенция по горите в гр. Свищов. Пожарът е локализиран, но все още тлее на площ около 50 дка. От утре започва цялостно запръскване на сметището, така че проблемът да бъде решен трайно“, допълни комисар Николов. Комисар Николов каза, че пожарите в Депото за отпадъци в с. Шишманци, област Пловдив; в с. Брягово, област Хасково; в с. Воден, община Болярово, в складовата база на фирма „Феникс Ресурс“ в гр. Дупница; в района на с. Реброво, община Своге; в склада за вторични суровини в гр. Ботевград са погасени напълно. По думите му продължават действията по погасяване на пожара в с. Липен, община Монтана. „Пожарът е обхванал площ около 4000 дка сухи треви и храсти. Стихията е локализирана, като в гасителните действия участват 3 пожарни екипа“, каза комисар Николов.  ", "date": "2019.08.20", "title": "Николай Николов: Повече от 25 хиляди пожара са ликвидирани от началото на годината!"}
{"url": "http://epicenter.bg/article/MVR-tarsi-sadeystvieto-na-grazhdanite--za-da-identifitsira-otkritite-ostanki-kray-selo-Negovan/190771/3/0", "text": "МВР търси съдействието на гражданите, за да идентифицира откритите останки край село Негован. Това съобщиха от пресцентъра на МВР.   Във връзка с разследването на тежкото криминално престъпление, извършено на територията на София-област, МВР търси съдействието на жителите на столицата и областта. Те могат по всяко време на денонощието да сигнализират на тел. 112 или в най-близкото поделение на МВР, ако имат информация за липсващи от месец май съседи или близки - жена на предполагаема възраст 45 - 55 години и мъж на възраст между 65 - 75 години. Анонимността им е гарантирана.", "date": "2019.08.20", "title": "МВР търси съдействието на гражданите, за да идентифицира труповете край село Негован"}
{"url": "http://epicenter.bg/article/Bremenna-v-osmiya-mesets-zhena-skochi-ot-vtoriya-etazh-i-pochina/190778/3/0", "text": "33-годишна бременна жена е починала, след като е скочила от жилищна сграда в Бургас, каза Цветелина Рандева от ОДМВР-Бургас, предаде Радио „Фокус“.   Преди около час в първо Районно управление на МВР-Бургас е получено съобщение за инцидент, в частен дом на ул. „Граф Игнатиев“, при който от втория жилищен етаж е скочила 33-годишна бременна в осмия месец жена.   Своевременно на местопроизшествието се отзовали екип на спешна медицинска помощ и полицейски служители. Констатирано е, че минути по-рано жената е била заедно с майка си и приятеля си. Те останали на улицата, а тя влязла е дома си, след което по неустановени към момента причини скочила във вътрешния двор на къщата. Вследствие на получените наранявания 33-годишната жена починала. По случая е образувано досъдебно производство.  ", "date": "2019.08.20", "title": "Бременна в осмия месец жена скочи от втория етаж и почина намясто"}
{"url": "http://epicenter.bg/article/Pak-plamna-gorata-mezhdu-Vlado-Trichkov-i-Rebrovo--tarsyat-dobrovoltsi-da-gasyat/190798/3/0", "text": "Между софийските села Владо Тричков и Реброво отново е избухнал горски пожар. Пламъците са обхванали сухи трети и дървета. Кметовете на двете села спешно търсят доброволци.   \"Доброволците трябва да бъдат подходящо облечени с дълги панталони, дълги ръкави и кожени обувки, също така всеки трябва да носи лопата. Положението е неотложно поради силния вятър, който допринася за бързото разрастване на пожара“, каза кметът на село Владо Тричков Иван Николов Той, предаде БГНЕС. Той допълни, че положението е сериозно и за съжаление няма достатъчно желаещи доброволци.", "date": "2019.08.20", "title": "Пак пламна гората между Владо Тричков и Реброво, търсят доброволци да гасят"}
{"url": "http://epicenter.bg/article/Golyam-pozhar-v-ozdravitelen-tsentar-v-Pavel-banya/190806/3/0", "text": "Пожар е избухнал преди минути в ресторант в Павел Баня, предава БГНЕС. В оздравителния комплекс има настанени стотици туристи, пациенти и трудноподвижни хора.   В момента няколко противопожарни екипа са на мястото и се борят с пламъците. Не е ясно дали ще се наложи евакуация.", "date": "2019.08.20", "title": "Голям пожар в оздравителен център в Павел баня"}
{"url": "http://epicenter.bg/article/Lyatoto-prodalzhava-s-palna-sila-s-temperaturi-do-35-gradusa/190774/2/0", "text": "Хубаво е, когато времето е лятно, топло, усмихнато и ни чакат още поне 7 до 10 дни на типично лятно време. Лятото продължава с пълна сила. В следващите дни ще има много слънце и   в низините на страната. В района на  дневни температури до  Времето ще се , като в началото на септември е възможно да настъпи промяна и да има превалявания. Към  над западните райони е възможно да има повече облаци и дори на места да  , но тези процеси ще са на изолирани места и няма да променят основната характеристика на времето -    Опасността от пожари нараства, затова бъдете внимателни, особено, ако сте сред природата, палете огън с внимание, бъдете отговорни. Пожарникарите може да имат доста работа в следващите дни. Но пък любителите на  ще се радват на време подходящо за всякаква истинска почивка.   Според актуални данни към 20 август, средната температура на приземния въздух на планетата е с 0,3 градуса по-висока от средната температура за периода 1970 - 2000 г. Над северното полукълбо температурата е 0,7 градуса по-висока, а над южното полукълбо с 0,1 градус по-ниска в сравнение с посочения период.   Източник: Дарик", "date": "2019.08.20", "title": "Лятото продължава с пълна сила с температури до 35 градуса"}
{"url": "http://epicenter.bg/article/Lekaryat--transportiral-ubitoto-momiche-ot-Sotirya--Babata-mi-poprechi-da-go-pregledam/190776/2/0", "text": "Лекарят, транспортирал момичето от село Сотиря до болницата признава, че оставил детето само с баба си и се качил при шофьора, но обяснява това с поведението на близките.   Д-р Димитров споделя, че се е чувствал много зле психически, но продължава работа, понеже „няма как, има график”.   Това е първият работен ден на доктор Недко Димитров след смъртта на детето.   Разказва, че в четвъртък след сигнал на тел.112 тръгнали веднага, а на мястото вече ги чакали близките и полицаите. Детето било в ръцете на баба си.   Лекарят твърди, че започнал да преглежда детето, но бабата му попречила. „При това положение аз нито мога да продължа прегледа, понеже нямам достъп, тя врещи, крещи и го стиска... и при това положение аз нямам избор, по най-бързия начин трябва да го транспортирам до лечебно заведение, да го изведа оттам и казах:„Добре,тогава ще останеш с нас\", казва д-р Недко Димитров пред  bTV .   Според бабата на детето преглед не е имало, а лекарят стоял безучастен.   „Той не се наведе, дори не си пусна чантата, да измери пулса, да ѝ сложи маска кислородна, да ѝ сложи система, нищо, нищо. Линейката, в която пътувах сама за болницата и исках помощ, виках, но никой, никой не се отзова, не знам дали са ме чували\", разказва Милка Георгиева.   Лекарят признава, че седнал до шофьора заради афектираната жена.   „Ако аз бях отзад, провокирам пак бабата да започне цирковете. Аз нямам достъп до детето, не може да се направи нищо, при това положение с това кървене нищо не може да се направи дори в спокойна обстановка. Специално за кървенето, което ме притесняваше най-много и деформацията на черепа и гърдите.”, казва д-р Недко Димитров и допълва: „Бабата не мога да насила да я изхвърля, защото попадаме под ударите на закона\".   Лекарят вече е написал обяснение, което ще бъде изпратено до здравното министерство. Ако има нарушения, наказанията са от мъмрене до дисциплинарно уволнение.  ", "date": "2019.08.20", "title": "Лекарят, транспортирал убитото момиче от Сотиря: Бабата ми попречи да го прегледам"}
{"url": "http://epicenter.bg/article/Vladimir-Marinov--ABV--Razgovori-s-BSP-varvyat-v-tsyalata-strana/190777/2/0", "text": "Преговори за явяване с общ кандидат и листи за общински съветници между ПП АБВ и БСП се водят в цялата страна. На места разговорите обаче вървят бавно и много трудно.   Това обяви на пресконференция заместник-председателят на ПП АБВ Владимир Маринов, съобщиха от пресцентъра на ПП АБВ.    Според него причина за тежките преговори е липсата на разбирателство между структурите на двете леви партии в много населени места, затова там коалиции са почти невъзможни.    „Лявото обединение е неизбежно. Истината е, че тези разговори трябваше да започнат много по-рано, а не преди един месец”, коментира Владимир Маринов.    Той подчерта, че почти са приключили преговорите в общините Стамболийски, Брезово и Асеновград, където двете леви формации ще се явят в коалиция на местните избори през октомври.    „Не съм доволен от динамиката на преговорния процес за Пловдив-град. След обявяване на кметската кандидатура на ГЕРБ, всички партии, които имат намерение да участват в местния вот и са претенции да управляват, трябва да вземат бързо решение”, подчерта Маринов.    Той каза, че целта на ПП АБВ е да води една мирна и градивна политика, като подкрепи хора с потенциал и желание за работа.    „Готови сме на всякакви действия, които ще доведат до отстраняване на ГЕРБ от власт както на местно, така и на национално ниво. Затова няма как да се бавим с решението си за Пловдив-град, защото вече виждаме номинирани силни кандидати от опонентите си”.    Владимир Маринов изрази притеснението, че се подготвя сериозно участието в местните избори на няколко бизнес групировки, които ще превземат Общинския съвет в Пловдив.    „Ако сме в широка лява центристка коалиция, ще имаме много по-голям успех”, заключи Владимир Маринов.  ", "date": "2019.08.20", "title": "Владимир Маринов, АБВ: Разговори с БСП вървят в цялата страна"}
{"url": "http://epicenter.bg/article/Nominiraha-Resmi-Murad-za-kandidat-za-kmet-na-Ardino/190787/2/0", "text": "Кметът на Ардино Ресми Мурад има номинации за кандидат за кмет на общината на предстоящите местни избори от всички населени места, където досега са се провели общоселски събрания на ДПС, предаде БНР.   Има и други номинирани за предстоящите местни избори, научи Радио Кърджали. В още десетина населени места в общината предстои провеждането на събрания. Те трябва да приключат до 24 август.   „Повечето събрания вече ги минахме, остават десетина събрания и те ще бъдат приключени до 24 август, защото по указанията на централния съвет ние имаме срок дотогава да приключим всички събрания. Този срок ще бъде спазен. Процедурата е открита, събранията са общоселски и партията е отворена към хората да направят свободно своите предложения“, заяви кметът на Ардино Ресми Мурад. ", "date": "2019.08.20", "title": "Номинираха Ресми Мурад за кандидат за кмет на Ардино"}
{"url": "http://epicenter.bg/article/Manolova-se-sreshta-s-yuristi--Agentsiyata-po-vpisvaniyata-i-pravosadnoto-ministerstvo-za-Targovskiya-regis/190790/2/0", "text": "На 21 август 2019 г., сряда от 12.00 часа в институцията на омбудсмана /гр. София, ул. Георг Вашингтон 22/, общественият защитник Мая Манолова ще се срещне с представители на Министерството на правосъдието, ръководството на Агенцията по вписванията и адвокати, представители на Фейсбук общността на българските адвокати /ФОБА/.   Тема на разговор ще са методическите указания, приложими в дейността на длъжностните лица по регистрация в процеса по разглеждане и произнасяне по заявления, искания, актове на съда, на държавни органи за вписване и заличаване на обстоятелства и обявяване на актове в Търговския регистър и регистъра на юридическите лица с нестопанска цел, както и други проблеми, които адвокатите срещат.   Припомняме, че те бяха публикувани на сайта на Агенцията по вписванията на 17 юни т.г., след като правосъдният министър Данаил Кирилов и служители на Агенцията поеха ангажимент на среща с Манолова и адвокати от фейсбук общността в ресорното министерство.   На нея бяха представени проблемите, с които те се сблъскват в работата си с Търговския регистър. Дни по-рано те сезираха омбудсмана с отворено писмо по казуса и настояха тя да защити гилдията и клиентите им заради системното постановяване на неправомерни откази от страна на длъжностните лица от Търговския регистър.  ", "date": "2019.08.20", "title": "Мая Манолова ще разговаря с адвокати за проблемите им при работа с Търговския регистър"}
{"url": "http://epicenter.bg/article/Balgarski-uchenitsi-s-medali-ot-Mezhdunarodna-olimpiada-po-informatika/190792/2/0", "text": "Четири медала завоюваха българските участници в международната олимпиада по информатика, която се проведе от 3 до 11 август в гр. Баку, Азербайджан. Това съобщиха от Българската академия на науките.   Радослав Димитров (12 клас, МГ “Акад. Кирил Попов”, Пловдив) спечели златен медал, Александър Кръстев (12 клас, МГ “Д-р Петър Берон”, Варна) и Мартин Копчев (9 клас, ПМГ “Акад. Иван Гюзелев”, Габрово) са отличени със сребърен медал, а Виктор Кожухаров (10 клас, МГ “Баба Тонка”, Русе) завоюва бронзов медал в състезанието.   Ръководители на българския отбор са Емил Келеведжиев от Института по математика и информатика на БАН и Антон Шиков от гр. Ямбол. В отборното класиране на олимпиадата България се нареди на 10-то място по точки и по медали. Това е най-доброто постижение по медали през последните 5 години. Страната ни запазва 5-то място в света по медали в класирането за всичките олимпиади.", "date": "2019.08.20", "title": "Български ученици с медали от Международна олимпиада по информатика"}
{"url": "http://epicenter.bg/article/Borisov-naznachi-Mariyana-Nikolova-za-predsedatel-na-Saveta-po-kibersigurnostta-/190795/2/0", "text": "Със заповед на министър-председателя Бойко Борисов вицепремиерът по икономическата и демографската политика Марияна Николова е определена за председател на Съвета по киберсигурността. Това съобщиха от Правителствената информационна служба.    Съветът по киберсигурността бе създаден на основание чл. 9, ал. 2 от Закона за киберсигурност като консултативен и координиращ орган към Министерския съвет по въпросите на киберсигурността.    Законът за киберсигурност, с който бе регламентирано създаването на Съвета, е приет от 44-то Народно събрание на 31 октомври 2018 г.   ", "date": "2019.08.20", "title": "Борисов назначи Марияна Николова за председател на Съвета по киберсигурността "}
{"url": "http://epicenter.bg/article/Radiatsiyata-u-nas-ne-e-povishena-v-sledstvie-na-vzriva-do-ruskiya-grad-Arhangelsk-/190799/2/0", "text": "Няма завишени нива на радиация у нас в следствие на взрива на ракетна площадка близо до руския град Архангелск. Това съобщиха от Главна дирекция Пожарна безопасност и защита на населението. Главен комисар Николай Николов обясни, че не са получавани информации за движещ се към страната ни радиационен облак, предава БНР.    \"Никакво повишаване на нормите не е засечено на територията на нашата страна, още повече, че не сме получавали от съседни страни данни за увеличени нива на радиация. Всъщност трябва да ви кажа, че обработката на всички тези данни се извършва от нашата Агенция за ядрено регулиране, която участва в световния обмен на подобен тип информация. За България не са отчетени такива нива. Моделите показват, че такъв облак няма да мине над България\", каза главен комисар Николай Николов.    Във Варна и по цялото Северно Черноморие няма повишен радиационен фон. Tова съобщи Александър Рупчански – специалист от АЕЦ „Козлодуй”, който по покана на кмета на града Иван Портних с мобилна лаборатория е измерил нивото на радиацията на две места във Варна и в градовете по Северното Черноморие.    \"Помолих премиера господин Борисов да съдейства и да разпореди проверка и замервания, съответно в района на Варна, всъщност по цялото Северно Черноморие. Целта на срещата ни е да видите, че в този микробус е подвижната лаборатория, която днес от Шабла във всяко едно населено място до Варна направи съответните замервания. Казвам се Александър Рупчански – специалист измерване на радиоактивност към АЕЦ \"Козлодуй\". Статусът на радиационния гама фон е напълно нормален – между 0,5 и 0,15 микросивърта на час, което е характерно за естествения фон в страната,\" подчерта експертът.    Базираната във Виена Организация по Договора за всеобхватна забрана на ядрените опити заяви вчера, че общо четири руски станции за мониторинг на радиацията са спрели да ѝ предават информация след мистериозната експлозия край Северодвинск. Агенцията отбелязва, че това предизвиква подозрения, че Русия е въздействала на станциите. Руският заместник-министър на външните работи Сергей Рябков подчерта, че предаването на данни от станциите за мониторинг на радиацията има доброволен характер.    На 8 август, при изпитания на нов ракетен двигател на военен полигон край град Северодвинск стана експлозия и загинаха петима инженери. В деня на инцидента нивото на радиация в Северодвинск беше надхвърлено надхвърлено от 4 до 16 пъти.  ", "date": "2019.08.20", "title": "Радиацията у нас не е повишена в следствие на взрива до руския град Архангелск "}
{"url": "http://epicenter.bg/article/Balgariya-i-Yordaniya-shte-zadalbochat-satrudnichestvoto-v-sigurnostta-i-borbata-s-terorizma-/190800/2/0", "text": "България и Йордания имат отлично партньорство и ще задълбочат двустранното си сътрудничество в сферата на сигурността, борбата с радикализацията и тероризма. Това беше общата позиция на президента Румен Радев и министъра на външните работи на Хашемитското кралство Йордания Айман Ал-Сафади, които разговаряха днес на „Дондуков“ 2, съобщиха от прессекретариата на държавния глава.    България високо цени усилията на Йордания за поддържане на мира и стабилността в Близкия Изток, което е от изключително значение за държавите от съседните региони и за Европейския съюз, посочи президентът Румен Радев. Държавният глава подчерта ефективността и добрите резултати от инициативата на йорданския крал Абдула II бин ал-Хусейн т.нар. Процес Акаба, за противодействие на тероризма, екстремистките идеологии и радикализацията, която е особено важна за региона на Балканите. България и Йордания ще продължат и двустранния обмена на информация и опит в превенцията на радикализацията.    Сред чуждестранните терористични бойци в Близкия Изток няма нито един българин, подчерта на срещата външният министър на Йордания и отбеляза ролята на толерантното българско общество в това отношение. България има дълбоки исторически традиции в религиозната и етническа толерантност и може да бъде пример, посочи от своя страна президентът Румен Радев.    Насърчаването на икономическия обмен и взаимните инвестиции между двете държави, също беше сред акцентите на срещата. Като особено перспективни области бяха откроени информационните технологии, индустриите с висока добавена стойност, отбранителната индустрия създаването на смесени предприятия и туризмът.    Президентът Румен Радев отбеляза и доброто сътрудничеството в областта на образованието и науката. По думите му трябва да се използва потенциалът на йорданските студенти, завършили висшето си образование в България за развитието на двустранните отношения.    По време на срещата държавният глава потвърди поканата си към крал Абдула II да посети България в удобно за него време.  ", "date": "2019.08.20", "title": "България и Йордания ще задълбочат сътрудничеството в сигурността и борбата с тероризма "}
{"url": "http://epicenter.bg/article/Komandosi-ot-Spetsialnite-sili-za-prav-pat-skachaha-ot-vertoleti-UH-60--Black-Hawk--/190803/2/0", "text": "Днес, 20 август, военнослужещи от 68-ма бригада Специални сили за първи път изпълниха парашутни скокове от вертолети UH-60 „Black Hawk” в района на летище Чешнегирово от около 400 м височина с парашут с кръгъл купол. Това съобщиха от пресцентъра на министерството на отбраната.    Парашутните скокове са в рамките на съвместната българо-американска подготовка между формированията от Силите за специални операции на Българската армия и армейската авиация от Сухопътните войски на САЩ в Европа.    Тя се провежда в периода 19 до 25 август и в нея участват до 250 военнослужещи от 68-ма бригада Специални сили с необходимата екипировка и оборудване и до 30 военнослужещи с до 5 вертолета UH-60 „Black Hawk“ от армейската авиация на Сухопътните войски на САЩ в Европа.  ", "date": "2019.08.20", "title": "Командоси от Специалните сили за пръв път скачаха от вертолети UH-60 „Black Hawk” (СНИМКИ)"}
