{"url": "http://epicenter.bg/article/Istorik-ot--quot-Yeyl-quot--ES-se-raztsepva-na-razlichni-sferi-na-interesi/176671/2/0", "text": "    – Разбира се, това е смисълът. Един от политическите ми партньори ми каза веднъж \"Ако искаш да направиш промени, трябва да имаш власт\". Това са \"алфа\"-та и \"омега\"-та на политическата игра. Много хора, които мислят, че политиката е сфера на нечисти дейности, забравят, че - ако не си изцапаш ръцете с нея - никога няма да постигнеш особена промяна в страната си.    – Все още се усещат последствията от световната финансова криза през 2008 и през последните години тук се е настанила един вид депресия. Има стагнация във всички страни, въпреки че редица балкански държави – 4 по-точно – са влезли в Европейския съюз. Това доведе до положителни промени, но и значително се обезлюдиха.    – Мисля, че е много вероятно. Но, не мисля, че трябва да ги плашим, защото тази стъпка е необходима. Един източноевропейски политик, на когото не симпатизирам особено - чешкият президент Земан, който е евроскептик - наскоро каза, че ситуацията в Европейския съюз е ужасна - но извън него е още по-зле. Европейският съюз се разцепва на различни сфери по интереси. По отношение на по-широкия Европейски съюз, има две заподозрени страни – Русия и Китай. Трудно е да се каже кой прави повече за разделянето на Европейския съюз.  Руското влияние е значително в Сърбия. Китайското влияние - от друга страна - не е толкова видимо. Много по-тихо е - не е свързано с конкретни проблеми, които трябва да се решат като Босна и Херцеговина, Косово и т.н. Но, когато погледнем какво правят - следват модела, който Китай прилага навсякъде по света – чрез различни строителни проекти, язовири, мостове, ЖП линии, магистрали и други създава клиентела и прави някои от държавите изключително зависими.  Когато кажем, че Русия има особено влияние, трябва да споменем и че е претърпяла редица загуби - Македония е добър пример, Черна гора – още по-добър. Какво ще се случи с Косово – това е съществен въпрос. Когато Путин дойде в Белград, въпреки уверенията към правителството на Вучич, той каза и нещо неприятно за г-н Вучич - че решението на въпроса с Косово трябва да дойде като резултат на преговори между Сърбия и Косово, но не може да бъде направено извън контекста на Съвета за сигурност на ООН. Тоест - Русия да има вето на резултата.    – В момента наблюдаваме създаването на една компактна организация на източните балкански страни с мост към Хърватия и Словения. Остава проблемът със Сърбия - как да се нормализира вътрешното положение в страната. Не очаквам това да стане при Вучич, защото отдавна знаем нещо, което много западни правителства тепърва научават, а именно, че той не е толкова готов на реформи, както твърди, че всъщност е много непредвидим политик, много инатлив и много авторитарен.    – Не съвсем. Разбира се, човек трябва не само да мисли за, но и да планира бъдещето. Но не може да го правиш без да разбираш миналото. Много често го чувам в нашата държава, предполагам, че и Вие в България често чувате \"Стига с тези комунисти, Втора световна война, концентрационни лагери, не искаме повече да слушаме за това, искаме да говорим за бъдещето\". Но никога няма да стигнете до втората част, ако не поемете всичко от историята и не се опитате да го предъвчете. Не говоря буквално за хранене, нищо подобно, а за сериозен и критичен поглед над историята, който ще помогне изключително много на държавите тук.  ", "date": "2019.03.03", "title": "Историк от \"Йейл\": ЕС се разцепва на различни сфери на интереси"}
{"url": "http://epicenter.bg/article/Turisti-se-izgubiha-v-planinata--sled-kato-avtobusat-im-se-razvali/176672/2/0", "text": "Поход в планината в Парилския проход, за малко да завърши неблагоприятно за 40 туристи, сред тях и деца. След като автобусът им се развалил, туристите се изгубили. Намерeни са призори от доброволци от село Голешoво, съобщи БТВ.  В късния следобед вчера група от около 40 туристи минава през селото на път за хижа “Славянкa. Край хижа Извора обаче, автобусът им се разваля и те тръгват пеша.  Става късно и студено и се губят. Около полунощ човек от групата подава сигнал. Локализирането им е трудно. На помощ се притичва кметският наместник на Голешово с още двама души.  Потърпевшите упрекват туристическото дружество, че е предприело поход в късните часове - в отговор от дружеството казаха, че въпреки късния час, са щели да завършат прехода, ако не се е развалил рейсът и ако е нямало толкова паднали дървета по пътя.  ", "date": "2019.03.03", "title": "Туристи се изгубиха в планината, след като автобусът им се развали"}
{"url": "http://epicenter.bg/article/Prof--Ivo-Hristov-na-Treti-mart-v-Plovdiv--Bez-Rusiya-nyamashe-sme-tuk-dnes/176674/2/0", "text": "„Преди 141 години дебелите ледове на „замръзналата“ българска история бяха разбити със силата и щиковете на нашите православни братя руснаци. Българите дадоха своя голям дан, но ние трябва да дадем и своята огромна благодарност към Русия, без която днес нямаше да се събираме тук“. Това каза днес в словото си по повод 3 март проф. Иво Христов пред паметника на Олга Скобелева в Пловдив. „141 години след като възкръснахме за нов живот, ние сме изправени пред тревожни въпроси. Дали не идва нова зима за българите? Дали не се появяват нови сурови и мрачни ветрове, които могат да затрият бъдещето на българския народ?“, продължи проф. Христов и подчерта: „От нас зависи!“.   В словото си той се спря върху фундаменталния и изконен въпрос за смисъла на живота. Според него паметник като този на майката на ген. Скобелев напомня за най-важното, че смисълът на живота не е в простия биологичен факт или поредната материална придобивка. „Смисълът е в това - да живееш с изправен гръбнак, другото е робство. 141 години след края на онова робство всеки ден трябва да се борим, за да не станем отново роби“, каза в заключение пловдивският народен представител.  По-късно проф. Христов положи цветя и на паметника на българските опълченци в Пловдив.  ", "date": "2019.03.03", "title": "Проф. Иво Христов на Трети март в Пловдив: Без Русия нямаше да сме тук днес!"}
{"url": "http://epicenter.bg/article/Boyko-Borisov-chestiti-Treti-mart-/176618/2/0", "text": "Министър-председателят Бойко Борисов отправи поздрав към българите във връзка с националния празник 3 март. Ето какво написа премиерът:            ", "date": "2019.03.03", "title": "Борисов честити 3 март: Идеалите на Възраждането са надградени със 141-годишните опит и мъдрост"}
{"url": "http://epicenter.bg/article/Izdignaha-natsionalniya-flag-pred-Pametnika-na-Neznayniya-voin--Prezidentat-prie-pochetniya-stroy/176636/2/0", "text": "Тържествена церемония за издигане на националното знаме се състоя пред Паметника на Незнайния воин в София по случай 141 години от Освобождението на България. Десетки граждани се стекоха пред Паметника за честването.  Президентът и върховен главнокомандващ на Въоръжените сили Румен Радев прие почетния строй на националната гвардейска част. Под звуците на българския химн тържествено беше издигнат националният трибагреник. Президентът положи венец на признателност пред Паметника на незнайния войн.  Сред присъствалите на тържествената церемония бяха началникът на отбраната генерал Андрей Боцев, представители на ръководния състав на Министерството на отбраната и висши офицери от Въоръжените сили.  По-рано днес в патриаршеската катедрала \"Св.Александър Невски\" бе отслужена Архиерейска Света литургия за Националния празник на България и за църковния празник Неделя месопустна. След литургията патриарх Неофит отслужи и молебен за Националния празник.  В 12.00 часа по случай 3 март ще бъде извършена тържествена смяна на почетния гвардейски караул пред Президентството.  ", "date": "2019.03.03", "title": "Издигнаха националния флаг пред Паметника на Незнайния воин! Президентът прие почетния строй"}
{"url": "http://epicenter.bg/article/800-skiori-se-spusnaha-ot-vrah-Snezhanka-s-balgarskoto-zname/176654/2/0", "text": "Над 800 скиори взеха участие в голямото ски спускане с народни носии и българския трикольор в Пампорово, предаде БТВ.  Инициативата за отбелязване на националния празник със ски шествие от връх Снежанка се провежда за трета поредна година в курорта.  Скиорската колона с носии тръгна от върха и премина по писта №6.  Начело на шествието бе българското знаме с размери 6 на 4 метра.  Празнуващите скиори с национални носии финишираха на плаца „Студенец”, където се извиха родопски хора.  ", "date": "2019.03.03", "title": "800 скиори се спуснаха от връх Снежанка с българското знаме"}
{"url": "http://epicenter.bg/article/Ninova-na-Shipka--Da-othvarlim-strahovete-i-zavisimostite-i-da-badem-svobodni-hora/176656/2/0", "text": "Да отхвърлим страховете и зависимостите и да бъдем свободни хора, призова лидерът на БСП Корнелия Нинова в поздравителен адрес по повод Трети март.   \"Шипка ни събра млади и стари, българи от цялата страна. Заедно, без различия стоим пред най-високия връх на българското достойнство. Тук човек се чувства малка частица от нещо голямо и цяло, от народ, който уважава историята и обича Родината си.   Нека отдадем почит към българските и руските герои, към всички, дали живота си в Руско-турската Освободителна война. Те се саможертваха не за власт и пари, а за най-скъпото, което има човек - свободата.   Днес, най-голямата признателност към техния подвиг ще бъде да сме смели, да отхвърлим страховете и зависимостите, и да бъдем свободни хора. Честит празник, българи!\"", "date": "2019.03.03", "title": "Нинова на Шипка: Да отхвърлим страховете и зависимостите и да бъдем свободни хора!"}
{"url": "http://epicenter.bg/article/Tsveta-Karayancheva--Izborat-kak-da-sluzhim-na-Rodinata-nikoga-i-v-nikoe-vreme-ne-e-lesen/176655/2/0", "text": "Председателят на Народното събрание Цвета Караянчева участва в отбелязването на националния празник на България – 3 март, на връх Шипка. Председателят на парламента прие строя на почетния караул и поднесе цветя на Паметника на свободата на връх Шипка. На този връх, на тази дата, година след година се събираме, за да почетем онези българи, които вярвали, че идеалът за свободна България е по-висш от живота и на които дължим днешния ден, заяви Цвета Караянчева в словото си по повод 141-ата годишнина от Освобождението на България. По думите й склонни сме да си представяме, че те са се родили велики, а не, че са били просто човеци, възвисили се до една велика саможертва. Изборът как да служим на Родината никога и в никое време не е лесен, подчерта председателят на парламента. Цвета Караянчева посочи, че след месец ще отбележим 140 години от подписването на Търновската конституция и припомни, че и тогава в обществото е имало различни, често коренно противоположни мнения, но строителите на съвременна България са успели да надскочат личните си пристрастия и интереси, за да оставят в историята един от най-прогресивните за времето си основни закони. Много от тях също са били поборници за Освобождението на България и са носели Шипка в сърцата си, отбеляза председателят на Народното събрание. Като поклон към мъчениците на българската свобода, в първата ни конституция те са оставили вдъхновяващите думи: „Всекой роб от какъвто пол, вера и народност да бъде, свободен става, щом стъпи на българска територия“ и от този завет не бива да отстъпваме никога, допълни Цвета Караянчева.  Председателят на парламента призова никога да не забравяме саможертвата на десетките хиляди, доведени тук от далечни краища, за да воюват за свободата на един чужд народ и да оставят костите си в чужда земя. Винаги ще пазим в сърцата си огъня на вечна благодарност към русите, а също и към румънци, сърби, поляци, черногорци, финландци, украинци, латвийци, естонци, грузинци, арменци, взели участие в тази война, посочи Цвета Караянчева.  На тържествата присъстваха стотици граждани, народни представители, дипломати, областни управители и кметове на населени места от цялата страна.  Великотърновският митрополит Григорий отслужи заупокойна молитва в памет на загиналите герои за свободата на България.  ", "date": "2019.03.03", "title": "Цвета Караянчева: Изборът как да служим на Родината никога и в никое време не е лесен"}
{"url": "http://epicenter.bg/article/Mladen-Marinov--Zaloveniyat-ispanski-narkotrafikant-e-sas-seriozen-rang/176641/3/0", "text": "Незабавно е направена организация от колегите във Варна. Реално задържането е станало на 17 февруари, като на 26-и е изправен пред Окръжен съд Варна, който е разрешил предаването му на испанските власти. Надяваме се това да се осъществи на 13 март. Това заяви пред БНР министърът на вътрешните работи Младен Маринов по повод задържането на един от най-издирваните испански наркотрафиканти.  На базата на начина на издирване и подадена информация, че лицето възнамерява да напусне ЕС и да се укрие в трета страна, Младенов допусна, че задържаният има „сериозен ранг“ в наркотрафика.  „Ползваме се с доверие пред всички партньори и оправдаваме това доверие с тези незабавни действия. При всеки един такъв сигнал се действа незабавно“, каза още той коментирайки случая. ", "date": "2019.03.03", "title": "Младен Маринов: Заловеният испански наркотрафикант е със сериозен ранг"}
{"url": "http://epicenter.bg/article/25-raneni-pri-katastrofi-prez-izminaloto-denonoshtie/176642/3/0", "text": "Двадесет и пет души са били ранени при 17 катастрофи в страната през изминалото денонощие, загинали няма, съобщи МВР. В София са станали четири тежки и 17 леки пътни произшествия, при които осем души са били ранени.  ", "date": "2019.03.03", "title": "25 ранени при катастрофи през изминалото денонощие"}
{"url": "http://epicenter.bg/article/Predi-141-g--Balgariya-otnovo-se-poyavi-na-evropeyskata-karta--Chestit-praznik--balgari-/176600/11/0", "text": "Преди точно 141 години България отново възкръсна като европейска държава!   На 3 март (19 февруари по стар стил) 1878 година в Сан Стефано, близо до Цариград, Русия и Турция подписват мирен договор, който слага край на Руско-турската война (1877-1878) и очертава границите на Санстефанска България.  Оттогава насам, независимо от историческите превратности, властващата конюнктура, политическите ежби или изблици на русофобство, независимо дали се чества официално или не, българите отбелязват 3 март като Деня на своето Освобождение. Защото го носят в сърцата си.  Всяка година на тази дата хиляди изминават пътя до възпетия от Иван Вазов връх Шипка, за да отдадат почит на героите, които обърнаха войната и предопределиха съдбата ни.  Там, пред Паметника на свободата, те полагат цветя и венци, развяват българското знаме и вероятно си спомнят стиховете на Патриарха на българската литература:    А преди повече от век новината за възкръсналата наша държава, обхванала границите на Българската екзархия, обикаля земите на българите чрез телеграфа и вестниците, предизвиквайки въодушевление и огромни надежди. Решаването на българския въпрос влиза в умовете и сърцата на Виктор Юго, Чарлз Дарвин, Оскар Уайлд, Лев Толстой, Фьодор Достоевски, които се ангажират с освободителната кауза на един балкански народ.  Поставянето на ясен политически въпрос за съдбата на българите, за хилядите жертви по време на Априлското въстание, за бъдещето на един народ, извоювал вече своята църковна независимост, дава повод за категоричната намеса на Русия.  Така нареченият Източен въпрос влиза в дневния ред на Великите сили.  В края на 1876 г. и началото на 1877 г. , след активността на руската дипломация, се свиква Цариградската посланическа конференция и се стига до подписването на т. нар. Лондонски протокол, чиито решения Великата порта отказва да приеме.  След колебания и бурни дебати в Русия, цар Александър Втори приема доводите „за” поредната военна офанзива срещу Турция. На 12 април 1877 г. войната започва.  Осем месеца по-късно руските войски са разположени в цяла България и са вече пред Константинопол. На 12 километра от столицата, в Сан Стефано, се стига по подписването на договор между Русия и Турция, с което се прекратяват военните действия.  Съдбата на България според този договор е да бъде трибутарно Княжество, което плаща данък на Султана, да се управлява от християнин и да има местна войска.   Българският княз трябвало да бъде избран от народа, утвърден от Високата порта и одобрен от Великите сили. Събрание от български първенци трябвало да приеме основен закон на страната.   За жалост, договорът приема формата на предварителен, тъй като Великите сили – Англия и Австро-Унгария, също имат своите интереси в региона и дипломацията им действа активно за решаване на Източния въпрос и в тяхна полза. Г Нюанси има и в руската позиция. Благородникът, който взима най-присърце българската кауза – граф Игнатиев (той подписва Санстефанския договор), е вярвал, че на Балканите може да има голяма българска държава. Други, като княз Горчаков считали, че това е неосъществимо.  Радостта на българите трае кратко.  На 13 юни 1878 г. започва Берлинският конгрес, където са представени Русия, Англия, Австро-Унгария, Франция, Германия и Турция. Руската делегация се води от премиера княз Горчаков, английската – от лорд Дизраели, от страна на Германия е канцлерът Бисмарк.   В крайна сметка, зад гърба на българите и без техни представители, под Берлинския договор се подписват двама князе, трима графове и един маркиз. Независимо от плътното благородническо представителство и значими държавници, за българите договорът е огромно разочарование. България е разделена на Княжество България и Източна Румелия, а Македония се връща под властта на Султана.   , пише по този повод историкът Симеон Радев (1879-1967).  Де факто, войната приключва с подписването на договора в Берлин.    Идеал, който възпита цели поколения и на всички възможни нива на българската държавност – църквата, армията, училището.   Идеал, който доведе до Съединението (1885) и обявяването на Независимостта (1908).  Случва се, в разгорещени спорове за ролята на Русия, някои да поставят въпроса за ранга на 3 март в празничния ни календар. Уместно ли било да е национален празник? Отговорът може да звучи и като контра въпрос:       През 1879 г. българите за първи път честват своето Освобождение. Първият ни екзарх – Антим I, председател на Учредителното народно събрание, отслужва панихида в църквата „Света Богородица”в присъствието на граждани и депутати. През 1880 година в София той е отбелязан като Ден на възшествието на престола на император Александър II, наричан с благодарност и признание Цар Освободител. След 1944 г. е обявен за шовинистичен и не се отбелязва тържествено. Традицията се възстановява по случай 100-годишнината от Санстефанския мирен договор. След промените с решение на парламента през 1991 г. е обявен за национален празник.   Днес, 141 години след като България отново излезе на политическата карта, можем да кажем за пореден път: Честит празник, българи!", "date": "2019.03.03", "title": "Преди 141 г. България отново се появи на европейската карта. Честит празник, българи!"}
{"url": "http://epicenter.bg/article/Akad--Georgi-Markov--Narod-bez-darzhava-mozhe-da-se-zapazi--Darzhava-bez-narod---ne-/176546/11/0", "text": "- Този договор за мир е предварителен. Съдбата на Османската империя и нейните граници се решават от шест европейски сили. Това е така нареченият Европейски концерт. Русия печели войната, но договорът е предварителен и се разглежда на конгреса в Берлин. Това е прието още след Кримската война. Договорът е посрещнат с огромна надежда и радост от българите, защото почти обединява етническото пространство. Но радостта е краткотрайна. Разпокъсването впоследствие ражда една болка, една закана срещу „блудницата Европа“, която е разпокъсала снагата на българския народ. Остава обаче Санстефанският национален идеал за събиране на всички българи под обща държавна стряха. Този идеал започва да се осъществява със Съединението, Първата балканска война и победите на българската армия, Лондонският договор от 1913 година, но от тази дата насетне започва едно национално крушение, наречено Втора балканска или Междусъюзническа война. Националният идеал не е постигнат, България отново е разпокъсана. През 1919 г. - още една неправда и отдалечаване от Санстефанския идеал.   Някои твърдят, че Санстефанският идеал бил невъзможен за постижение и задавал максималистични цели. Трябвало да се примирим с по-малки. Но аз като историк ще кажа, че 141 години по-късно не бива да се правим на по-умни от нашите предци. Народът има своята болка от разпокъсването на Санстефанска България и това, че идеалът не се осъществи, въпреки загиналите 200 000 млади българи, не означава, че ние сега трябва да отричаме националния идеал.  - Всички балкански народи, включително сърби и гърци се перчат, че са се освободили сами. Това не е вярно. Русия води десет войни срещу Османската империя. Нашата е деветата, предпоследната. Ние, за съжаление, най-дълго сме чакали тази освободителна война, защото сме най-близо до Цариград и до Протоците.  Разделянето на фили и фоби, независимо дали е русофоли и русофоби, германофили и германофоби, е пагубно. Аз съм против всякакви филства и фобства. Разбира се, всеки от нас има външнополитически пристрастия. Но външната ни политика не бива да страда от сателитен синдром. Империите също загиват. Дядо Славейков написа „кат Русия няма втора тъй могъща на света“, но преди 100 години Руската империя се срина и загина. Същото важи за Кайзеровия райх, за Третия райх, с които бяхме съюзници и си обещавахме общо бъдеще. После го имаше и непобедимият Съветски съюз, но и той изчезна. Сега сателитният синдром е към Чичо Сам. Чичо Сам изгони дядо Иван от политиката, от икономиката, от отбраната, но няма как да го изгони от историята.  - Някои се престарават. Искат да направят българите русофоби. Това не е достойно. Имперските интереси на Русия ги е имало, безспорно, но тогава тези интереси на Русия към топлите морета, към Протоците, съвпада с тогавашните национални интереси на българите. Това не трябва да го забравяме и да не преименуваме „Свети Александър Невски“ на „Свети свети Кирил и Методий“, както през 1915 година. Защото след 1989 г. отново имаше такива опити. Да не се увличаме.  - Нашите деди не са могли да предскажат своето историческо бъдеще. Аз не приемам обезсмислянето на жертвите. Това означава да обезсмислим идеала. Не мога да плюя по гроба на дядо си, загинал на 34 години при Бунархисар. Тези наши сънародници са загивали за национален идеал. Гробовете, с изключение на Сливница, Добрич и Тутракан, са извън пределите на съвременната българска държава. Това е вината на политиците, техният грях и престъпление. Те не бяха на равнището на своите войници и офицери. Имаше смисъл, защото войните можеха да бъдат и спечели, можеше да има национално обединение, но това трябваше да стане на етапи, с една дългосрочна национална доктрина. Не само „напред, на нож“.  - По онова време в Югоизточна Европа се сблъскват две Велики сили – Русия и Австро-Унгария. Граф Андраши казва: „Ние не сме против голяма България, ние сме против малка Русия в близост до Протоците и Цариград.“ Тоест, една голяма българска държава да не бъде създадена под руско влияние.   Другата сила, която има вина за съдбата на България, е Великобритания. До края на 19 век Британската империя е защитник на Османската срещу Руската. Смята се, че България е разпокъсана в Берлин. Не, това става предварително в Лондон с така наречения Лондонски протокол. В Берлин Бисмарк е само „честен посредник“.   - Някога се говори за национално обединение – всички българи под обща държавна стряха. Сега трябва да се започне с национално единение. Група интелектуалци вече се събрахме, за да работим по тази инициатива. Трябва да се обединим отвътре. Продължаваме да бъдем разделени от една стогодишна гражданска война. Имаме дълбоки рани. Някои казват – те са нелечими. Разбира се, противоречия ще има. Но около големите национални цели трябва да се обединим и да не се делим на фили и на фоби. Великите сили имат великодържавни интереси.  Не бива да казваме „малки сме“. Не е така. Вижте маджарите – достоен народ. През 1956 година скочиха срещу съветските танкове. Сега Виктор Орбан води по-различна политика. Въпреки че Унгария е много тежко обременена в отношенията с Русия, за разлика от нас. Техният национален герой Шандор Петьофи, унгарският Ботев, е заклан от казаците. Но ето – Унгария е в НАТО и ЕС без да страда от сателитния синдром, както нашата външна политика през последните 141 години.     Ние залагаме на някоя Велика сила, смятаме, че тази империя е безсмъртна, но империите, както ви казах, също загиват.  Една империя възкръсва сега и това е Китай.    - Това е опит за самосъхранение. Глобализацията аз я наричам война на корпорациите срещу нациите. Трябваше да стане по американски, но Тръмп разбра, че глобализацията носи и вреди, че Китай печели повече от Америка.  Българите правим опит за самосъхранение, защото казват, че трябвало да изградим обща европейска идентичност. Първо сме европейци, после всеки се определя като българин, германец и така нататък. Няма как да стане. Не може да има Съединени европейски щати.   Американската нация не е историческа. Тя е от различни раси и народи. В Европа има исторически нации. От векове. Има народопсихология, историческа памет. Ние първо сме българи, което не ни пречи да бъдем и добри европейци. Това трябва да се разбере в Брюксел. Да не се впускам в болната тема за джендърите. Но има традиции, все още има семейни ценности в България. Затова аз на шега казвам: „Ние Съветския съюз надживяхме, че няма да надживеем Европейския съюз...“   Преди две години бях на честванията на връх Шипка. За първи път се зарадвах на това, че попаднах на задръстване от коли. Млади хора с развети български знамена. И си казах: „Ей, България ще я бъде!“ Надявам се, че и сега ще има много млади хора.    - Аз се тревожа от друго. Съединените щати имат временни интереси в Югоизточна Европа, въпреки че разширяват НАТО. Тръмп вижда, че голямата опасност е Китай – една империя, която се възражда. САЩ са вторачени в Корея, Китай, Филипините и т. н. Като историк тук ме тревожи друго. Казах, че Русия и Турция са водили десет войни. Казах, че тези две империи са исторически врагове. Но, за съжаление, сега стават неща, които преди бяха немислими. За първи път Русия и Турция, може би защото изпаднаха в международна изолация, се сближиха. Това е много опасно за нас, българите – Русия и Турция да се разберат за зони на влияние в Югоизточна Европа. Това е страшното. И никакво НАТО тук няма да изиграе роля. Цветан Цветанов казва, Турция била в НАТО. Не се заблуждавайте – Турция не е кемалистка държава. Има вече имперски синдром. Много трябва да се внимава не към Русия, а към Турция, която се сближава с Русия.    - Чичо Сам е против „Турски поток“, защото иска да изтъргува шистовия си газ, който е два пъти по-скъп. Къде с танкери през океана от другия край на света ще караме шистов газ?! За съжаление, политиците клехнаха и проектите – АЕЦ Белене, „Турски поток“, още ги умуват. За Южен поток се предадоха, но той вече се казва Турски и ние сме двойно зависими. И от Русия, и от Турция. Ходят политиците ни на молитвени закуски, но молитвата няма да ни спаси. Великите сили имат интереси. САЩ още утре може да изоставят Балканите, ако Китай продължава да набира мощ. Китай се превръща в свръхсила и има много да си връща. Това е циливилизация на 6000 години, която е дала на света хартията, барута, компаса.   Сблъсъкът не е толкова между САЩ и Русия, колкото между САЩ и Китай. Макар че китайците не бързат да завладяват света. Те вървят по пътя на културата, инвестиции, технологии. Но се огледайте – в средата на 19 век Англия произвежда половината промишленост в света и се нарича „работилницата на света“. Сега Китай е \"работилницата на света\". Доналд Тръмп го боли, но това е факт.    - Да ви кажа, аз съм много огорчен. Навремето имаше идеологическа цензура. Тодор Живков говореше за „малката и голямата правда“. Новата цензура сега се нарича политическа коректност. За жалост, вече и аз съм потърпевш. Медиите предварително ме питат какво ми е мнението по един или друг въпрос. Обаждат ми се веднъж от национална медия, беше по повод бомбата пред Военна академия, и питат какво мисля. След като им отговорих, казват: „Прав сте, академик Марков, но не говорите политически коректно. До нови срещи“. И ми затвориха телефона. 30 години след победата на демокрацията!    - Да съхраним България! Може да сме най-бедните в Европейския съюз. Може да не е добро място за живеене, за съжаление. Но България е райско място. Обиколил съм света и ще ви кажа, че ще дойде време, когато хората ще воюват за храна и за вода. А в България имаме всичко и трябва да я опазим. Имаме вековна история, трябва да имаме и далечно бъдеще. Това е пожеланието ми към младите. Тази земя е защитавана от поколения наред. Преди 141 години България се появи отново на европейската политическа карта. Но преди това ние бяхме народ, макар и в една чужда империя. Значи може народ без държава и това сме го доказали. Но държава без народ не може! ", "date": "2019.03.03", "title": "Акад. Георги Марков: Народ без държава може да се запази. Държава без народ – не!"}
{"url": "http://epicenter.bg/article/Estontsite-izbirat-nov-parlament/176627/7/0", "text": "Почти един милион естонци избират днес новите 101 депутати в Държавното събрание. Кандидатите са общо 1099.  Основните претенденти са Центристката партия на премиера Юри Ратас, Партията на реформите, която се застъпва за либерална икономическа политика, и Социалдемократическата партия, която се съсредоточава върху социални и свързани с благосъстоянието въпроси.  Националистическата крайнодясна Консервативна народна партия на Естония е увеличила популярността си през последните години, показват проучванията на общественото мнение. Партията остро критикува задължителните квоти на ЕС за прием на мигранти.  Основните теми на предизборната кампания бяха икономически и вътрешнополитически, като данъчно облагане и здравеопазване и въпросът как да бъдат върнати в страната десетки хиляди емигранти.  Близо 40% или около 340 хиляди души от имащите право на глас са гласували електронно в ранния вот до 27 февруари. В деня на изборите не се гласува по електронен път.  ", "date": "2019.03.03", "title": "Естонците избират нов парламент"}
{"url": "http://epicenter.bg/article/Radoslava-Mavrodieva-e-evropeyska-shampionka-v-Glazgou/176659/8/0", "text": "Златен медал за България на европейското първенство по лека атлетика в зала, провеждащо се в Глазгоу, Шотландия. Това съобщи БТВ. Радослава Мавродиева завоюва златото в тласкането на гюле с личен рекорд от 19.12 м. Втора остана водачката в европейската и световната ранглиста Кристина Шваниц от Германия с 19.11 м, а бронзът остана за унгарката Анита Мартон, която постигна резултат от 19.00 м.  Така Мавродиева триумфира навръх Националния празник на България - 3 март. За нея това е трето участие на еврошампионата в зала. Гюлетласкачката ни е бронзова медалистка от 2015 г. в Прага и сребърна от 2017 г. в Белград.  Това е 92-и медал за България от първенства на Стария континент в зала и общо 28-а титла. Страната ни има 30 сребърни и 34 бронзови отличия в историята, като златният медал на Мавродиева е първият български от 2005 г. насам, когато Ивет Лалова става шампионка на 200 м.  Мавродиева се превръща в най-успешната ни атлетка в дисциплината тласкане на гюле на европейско ниво под покрив. Тя изпреварва олимпийската шампионка Иванка Христова, която има титла през 1976 г. и бронз през 1975 г. Два медала от този форум в колекцията си има и Светла Миткова – сребро от 1992 г. и бронз от 1994 г. Вержиния Веселинова пък е европейска шампионка в зала през 1982 г.  Единствената с пълен комплект медали е Мавродиева. Тя започна с трето място през 2015 г., две години по-късно застана на второ място и днес триумфира със златото, осигурявайки осми медал за страната ни в тласкането на гюле от първенства на Стария континент в зала.  ", "date": "2019.03.03", "title": "Радослава Мавродиева е европейска шампионка в Глазгоу"}
{"url": "http://epicenter.bg/article/Arestuvaha-superbos-na-neapolitanskata-kamora/176638/7/0", "text": "Италианската полиция арестува в Неапол супербос на камората (неаполитанската мафия) - Марко ди Лауро, четвърти син на големия главатар Паоло ди Лауро и последния останал на свобода, предаде Франс прес, цитирана от \"Канал 3\". Марко ди Лауро, на 38 години, бе арестуван, без да окаже съпротива. От 2006 г. за него има издадена европейска заповед за арест. Той бе втори в списъка с най-издирвани престъпници в Италия след сицилианския мафиот Матео Месина Денаро.  Италианският министър на вътрешните работи Матео Салвини приветства успеха на операцията. \"Нито минута покой за престъпниците\", каза той.", "date": "2019.03.03", "title": "Арестуваха супербос на неаполитанската камора"}
{"url": "http://epicenter.bg/article/Orban--Migrantskata-kriza-v-Evropa-mozhe-da-se-povtori-s-oshte-po-golyama-sila/176640/7/0", "text": "Унгарският премиер Виктор Орбан смята, че мигрантската криза в Европа може да се повтори с още по-голяма сила и че миграционните въпроси трябва да се решават не от Европейската комисия, а от нов орган с участието на вътрешните министри на страните от Шенгенското пространство.  \"Всичко, което наблюдавахме от 2015 г., ще се случи отново с по-голяма сила\", каза Орбан в публикувано днес интервю за германския в. \"Велт\", цитирано от ТАСС. Той призна, че между властите на Унгария и Германия съществуват разногласия по въпросите на миграцията.  \"Охлаждането в политическите отношения възникна единствено заради миграцията. Ние настояваме на правото на самоотбрана на всяка нация, германците следват друга философия\", каза Орбан.  Според унгарския премиер трябва по модела на Еврогрупата да се създаде съвет на вътрешните министри на страните, между които няма граничен контрол.  \"Вътрешните министри на страните от Шенгенското пространство трябва да създадат силен орган, където може да се решават съответните въпроси, както го правят експертите, а не политиците\", заяви Орбан.  Той също така заяви, че властите на Унгария ще продължат кампанията на разпространяване на плакати с ликовете на председателя на Европейската комисия Жан-Клод Юнкер и на финансиста Джордж Сорос, придружени от надписи като \"Те искат да въведат задължителни квоти за разселване на мигранти\", \"Те искат да отслабят държавите от ЕС\" и \"Кой знае какво още готви Брюксел?\" Орбан съобщи, че скоро ще се появят и плакати с лицето на първия заместник-председател на Европейската комисия Франс Тимерманс.  Тази кампания протича в Унгария преди изборите за Европейски парламент през май.  ", "date": "2019.03.03", "title": "Орбан: Мигрантската криза в Европа може да се повтори с още по-голяма сила"}
{"url": "http://epicenter.bg/article/Ilon-Mask-izrazi-priznatelnostta-si-kam-Donald-Tramp-i-NASA/176644/7/0", "text": "След вчерашното първо изстрелване на американския кораб \"Дракон\" към Международната космическа станция (МКС) ръководителят на компанията \"Спейс Екс\" Илон Мъск изрази признателността си към Доналд Тръмп и НАСА, предаде ТАСС.  \"От името на \"Спейс Екс\" благодаря на президента Тръмп и НАСА, без която нямаше да постигнем този успех\", написа Мъск в Туитър.  По този начин той отговори на американския президент, който в същата социална мрежа поздрави \"Спейс Екс\" с успеха.  Директорът на НАСА Джим Брайдънстайн на свой ред констатира в блога си, че американската администрация е осигурила достатъчно финансови средства, които му позволяват да направи крачка напред. \"Днес - МКС, а утре - Луната\", е написал Брайдънстайн в отговор на изявлението на Тръмп.  Първото тестово изстрелване на кораба \"Дракон\" без екипаж към МКС бе осъществено от Кейп Канаверал, Флорида.  ", "date": "2019.03.03", "title": "Илон Мъск изрази признателността си към Доналд Тръмп и НАСА"}
{"url": "http://epicenter.bg/article/Zashto-sreshtata-Tramp---Kim-priklyuchi-prezhdevremenno-/176651/7/0", "text": "Причината за прекратяването на срещата между САЩ и КНДР в Ханой преди определеното време е искането от американска страна да се закрие секретно предприятие за обогатен уран, което се намира в околностите на Пхенян, предават световните агенции.   По време на преговорите САЩ са съобщили, че знаят за него и настояли за ликвидацията му, но Ким Чен-ун отказал. Разговорите били прекратени, Тръмп отлетял веднага от Виетнам, а Ким продължил визитата си в страната.   Разузнаването на САЩ отдавна смята, че в КНДР има още едно предприятие за обогатяване на уран. До този извод са стигнали специалистите от Центъра за ядрено неразпространение към Института за международни изследвания „Мидлбъри“ в град Монтерей, Калифорния въз основа на анализа на спътникови снимки. На пресконференция по дневния ред на срещата на върха Тръмп обявил, че севернокорейската страна искала да постигне отмяна на всички санкции, а в замяна предлагала унищожаване на ядрен обект в Йонбьон. САЩ обаче не били доволни от подобна ситуация. На свой ред външният министър на КНДР Ли Йон-хо изтъква, че Пхенян е поискал само частична отмяна на санкциите, а не пълна, както твърди американският президент. Той твърди, че ако САЩ частично отменят санкциите, Северна Корея е готова да ликвидира всички ядрени обекти в Йонбьон, да спре всички ракетни и ядрени изпитания и да предостави съответните писмени гаранции. По неговите думи „сегашната позиция на КНДР не се променя дори ако САЩ предложат нови преговори“.  ", "date": "2019.03.03", "title": "Защо срещата Тръмп - Ким приключи преждевременно?"}
{"url": "http://epicenter.bg/article/Protestite-sreshtu-srabskiya-prezident-Aleksandar-Vuchich-prodalzhavat/176652/7/0", "text": "Протестите срещу сръбския президент Александър Вучич продължават, съобщава БТВ.  Снощното шествие в Белград събра хиляди.  Мирното шествие отново издигна искания за оставка на държавния глава, медийни свободи и честен изборен процес.  Протестите са подкрепени от около 30 опозиционни партии и формации от целия политически спектър.  Демонстрации срещу Вучич се провеждат в десетки сръбски градове.", "date": "2019.03.03", "title": "Протестите срещу сръбския президент Александър Вучич продължават"}
{"url": "http://epicenter.bg/article/Mesni-zagovezni-e--Mladite-poseshtavat-krastnika-i-roditelite-na-bulkata/175357/2/0", "text": "Месни заговезни е винаги в неделя - осем седмици преди Великден. Празникът получава названието си от традиционната вечеря с месни ястия, след която е забранено да се яде месо до края на Великденския пост. Думата \"заговезни\" идва от заговявам, започвам да постя.  Седмицата между Месни и Сирни заговезни се нарича Сирница, защото е подготовка за Великия пост. До Сирни заговезни трябва да приключат всички сватби, защото през Великия пост до вторник на Светлата седмица не се позволява венчаване. През тази година Великият пост, наричан още Света Четиридесетница, започва на 3 март. По традиция малко преди вечеря на Месни Заговезни младите посещават кръстника и родителите на булката. Носят им дарове: варена кокошка, обреден хляб и вино, днес най-често торта. На празника цялото семейство се събира на масата и заговява за последно с богата на месни продукти трапеза. Традиционни гозби за този ден са варена кокошка, свинско с кисело зеле, свинско с булгур или нахут, сарми с месо, баница с животинска мазнина (мас, краве масло), баница с месо.    Също така през цялата седмица (или само на Сирни заговезни) се палят огньове и пак за здраве се прескачат; после около тях се играят хора и се пеят песни. Затова празникът се нарича и Поклади.   Някъде e разпространен обичаят оратници (огруглици) — това са факли от слама, които всеки стопанин завърта около главата си; така се прогонват бълхите от всяка къща.   Много попуплярен е и обичаят хвърляне на стрели. Всеки ерген изстрелва с примитивно направен лък запалена стрела в двора на момата, която харесва. Обикновено това продължава до късна нощ на Заговезни. Семейството на момата стои будно, за да гаси, ако трябва, пламъците. В това време момата събира стрелите — колкото са повече, толкова тя е по-горда пред дружките си, защото е по-харесвана.", "date": "2019.03.03", "title": "Месни заговезни е! Младите посещават кръстника и родителите на булката"}
{"url": "http://epicenter.bg/article/Rumen-Radev-shte-uchastva-v-tarzhestvenata-programa--s-koyato-shte-bade-otbelyazan-Natsionalniyat-praznik/176619/2/0", "text": "Президентът и върховен главнокомандващ на Въоръжените сили Румен Радев ще вземе участие в тържествената програма, с която ще бъде отбелязан Националният празник на България 3 март. Това съобщиха от прессекретариата на държавния глава.  От 11.00 часа държавният глава ще присъства на тържествената церемония по издигането на националното знаме пред Паметника на Незнайния воин в столицата, по случай 141 години от Освобождението на България.  От 18.30 часа на пл. „Народно събрание“ в София ще се състои тържествената заря-проверка по повод Националния празник на България.  Президентът Румен Радев ще приеме почетния строй на представителните части на Българската армия. В 18.40 часа държавният глава ще произнесе слово. От 19.30 часа в зала „Концертна“ на Централния военен клуб ще се състои традиционният прием за Трети март, даван от държавния глава.  ", "date": "2019.03.03", "title": "Румен Радев ще участва в тържествената програма, с която ще бъде отбелязан Националният празник"}
{"url": "http://epicenter.bg/article/Uchitel-po-fizika--/176628/2/0", "text": "„Ура патриотизмът” е познато явление, но истинската свобода изисква тежък труд в продължение на цял живот”. Това каза пред bTV преподавателят по физика Теодосий Теодосиев, който е на връх Шипка за честванията по повод 3 март.  Според него днес трябва да бъде нашият ден на благодарността към 30-те хиляди войници от императорската армия и опълченците, които са загинали.  „Всеки българин трябва да запали свещичка за упокой на душата на император Александър II, защото без неговото решение сега можеше да сме по-зле от кюрдите – 50 милиона кюрди нямат собствена държава”, отбеляза той.  „Било е много трудно решение да се дадат животите на 30 000 войници на руския император и да се похарчат голяма част от парите, спечелени от продажбата на Аляска, за да се освободи един народ”, каза още Теодосиев.  По думите му трябва да бъдем достойни за това, което сме получили. Освен това на този ден трябва да се замислим държим ли се като свободни хора.  „Ако съм се трудил цял живот, то е било да накарам българина да се чувства по-достоен”, отбеляза Теодосиев.  „Свободният човек не трябва да продава гласа си, душата си и бъдещето на децата си. Той трябва да се държи като свободен човек и да не се опитва да отнема свободата на другите”, посочи преподавателят по физика.  Според него трябва да се научим да бъдем патриоти и да уважаваме патриотизма на другите.", "date": "2019.03.03", "title": "Учител по физика: Да благодарим на Александър II, без него щяхме да сме като кюрдите - без държава!"}
{"url": "http://epicenter.bg/article/Haygashod-Agasyan--Balgarskiyat-himn-te-izdiga--kogato-go-chuesh/176629/2/0", "text": "„Българският химн е единственият химн, на който аз се разплаквам. Макар че аз съм арменец по кръв, аз съм българин и представлявам България навсякъде и зад мен стои България. Това е не само заради качествата на самата музика и посланието, което носи. То просто те хваща за гърлото. Много качествена музика и поезия съчетана в едно. Няма как да не те издигне, когато го чуеш”.  Това каза в специалното издание на предаването „Тази неделя” по БТВ случай 3 март композиторът Хайгашод Агасян.  Една от любимите му песни, посветени на България, е „Поклон, Българийо”. Написана е от името на арменския народ с благодарност към българския заради събитията след 1915 година. Половината песен е на български, другата – на арменски. Текстът е на Михран Бохосян, а изпълнението – на джаз примата Стефка Оникян.  Друга песен, която изпъква в творчеството на композитора е „Бог да пази България”. В нея се пее: „Бог да пази България в тази безумна лотария, за да изтегли билета, в който се крие късмета”. Запитан дали България е изтеглила късметлийския билет, Агасян отговори:  „Трудно е да се каже. Напът сме да стигнем това, към което сме мечтали толкова години – гордо по света да ни приемат. 30 години минават и бавно, бавно напредваме. Много ми се иска тези хубави деца, които идват след нас, да преживеят тази положителна емоция”.  ", "date": "2019.03.03", "title": "Хайгашод Агасян: Българският химн те издига, когато го чуеш"}
{"url": "http://epicenter.bg/article/Valya-Balkanska--Tryabva-da-se-pazi-imeto--Balgariya-/176630/2/0", "text": "Трябва да се пази името „България”, както навремето се е пазило. Това каза пред БТВ певицата Валя Балканска, която е на връх Шипка за отбелязването на 141 години от Освобождението на България.  „Този народ се е борил и пролял кръвта си, за да сме днес тук с чистата съвест, че достойни българи са се борили и са придобили свободата”, категорична беше тя.  „Не трябва да навеждаме глава, защото българският народ е бил и ще пребъде”, каза още певицата. За празника тя пожела на българите здраве, повече разум, сила и кураж и да бъдем обединени. „Това е тържество на българския дух – емблематично място на емблематична дата, за да почетем всички, отдали живота си за това да може ние днес да се наречем свободни”, заяви гайдарят Петър Янев.", "date": "2019.03.03", "title": "Валя Балканска: Трябва да се пази името „България”"}
{"url": "http://epicenter.bg/article/Iliyana-Yotova--Denyat-na-Osvobozhdenieto-obedinyava-balgarite-ot-tsyal-svyat/176632/2/0", "text": "„Денят на Освобождението обединява българите от цял свят. Днес всички, независимо в коя част на света се намираме, сме си подали ръце едни към други“. С тези думи вицепрезидентът Илияна Йотова приветства българите в Лос Анджелис, където присъства на тържественото отбелязване на Националния празник на България в Българското училище „Св. св. Кирил и Методий“ , съобщиха от Прессекретариата на държавния глава.  „Паметната дата, когато преди 141 години българският народ позна свободата, постави печата на историята върху съдбата на целия български народ и върху индивидуалната съдба на всеки от нас“, заяви Илияна Йотова.  Вицепрезидентът изтъкна, че 3 март възкреси от робската тъма една от най-старите държави в Европа и отново я постави на европейската и световната карта, върна величието на българския народ, който с мъжество, енергия, идеализъм и постоянство се изправи срещу поробителя и извоюва свободата си.  Като недостойни определи Илияна Йотова опитите за пренаписване на историята.  „България не получи даром свободата си. Свободата е дело на българите. Без Българското възраждане, българската интелектуална мисъл, голямата роля на Българската православна църква, без национално-освободителното движение нямаше как да се случи Руско-турската освободителна война, нямаше да се случи свободата преди 141 години“, заяви Илияна Йотова. „Днес прекланяме глави пред българите и хилядите воини на други народи, които вървяха редом с българския по пътя към свободата“, подчерта вицепрезидентът.  „Трябва да прочетем посланията за свобода и мир, които ни изпраща 3 март. Да сме преди всичко свободни вътре в себе си! Заедно да работим за България – такава, каквато ни я завещаха славните ни герои“, призова Илияна Йотова.  „Силният български дух властва днес в тази зала – от най-малките до най-големите в българската общност“, заяви вицепрезидентът. Илияна Йотова определи училище „Св. св. Кирил и Методий“ като мощен духовен център, който не само съхранява българския дух, но и го развива.  „Няма ние и вие, вие не сте другите българи. Ние сме един народ. Днес най-важното, което искаме всички, е единение на българския народ, на българската нация. В глобалния свят наша задача е да запазим своята национална идентичност независимо от индивидуалната ни съдба, да възпитаме децата си в самочувствие, че са българи“, изтъкна вицепрезидентът. Илияна Йотова посочи, че най-големият белег на тази идентичност е езикът. „Съхранението и разпространението на българския език трябва да бъде мисия на всички ни – българите в България и българите в чужбина“, заяви вицепрезидентът. По време на тържеството учениците пяха и рецитираха стихове на български език.  „В лицето на мен и президента Румен Радев имате хора, на които можете да разчитате, които винаги са насреща за помощ и съдействие, за да пребъде българският народ“, завърши приветствието си Илияна Йотова.  Вицепрезидентът подари на училището икона на Светите братя Кирил и Методий и платно с фотография от Асен Великов, който запечатва с фотоапарата си народни празници и обичаи в различни части на България, както и сред българските исторически диаспори.  ", "date": "2019.03.03", "title": "Илияна Йотова: Денят на Освобождението обединява българите от цял свят"}
{"url": "http://epicenter.bg/article/Tsveta-Karayancheva-na-Shipka--Polititsite-tryabva-da-obedinyat-balgarite-/176633/2/0", "text": "„Пожелавам на българите да бъдат здрави, да бъдат горди. Имаме древна история и славни времена, които в годините са градили българския народ. Сега, когато сме част от обединена Европа, винаги трябва да остава в нас националната ни гордост и да бъдем достойни граждани на Европа”.  Това каза в ефира на предаването „Тази неделя” по БТВ от връх Шипка председателят на Народното събрание Цвета Караянчева в обръщение по случай 3 март.  „Ние трябва да обединим българите – ние политиците. Трябва в такива празници, в такива дни да говорим само за единение, за благодарност към всички герои, които са оставили костите си на този връх, всички герои, които са загинали за свободата на България. Това трябва да ни обединява – винаги трябва да търсим допирните точки, а не точките, които ни разделят”, посочи още Караянчева.  Запитана защо все пак в политическото пространство точките, които разединяват като че ли са повече, отколкото тези, които обединяват, председателят на парламента отговори:  „Народното събрание е място, където трябва да се водят дебати. Така е било и преди 140 години, когато е било учредителното събрание. Имало е различни дебати, различни позиции, но строителите на съвременна България са намерили общите точки, за да приемат едни от основните закони. Един от най-прогресивните български закони – Търновската конституция. Винаги трябва да търсим консенсуса – разбира се, ние сме различни политически партии, имаме различни програми и всеки един човек има своите мнения и не трябва толкова остро да се противопоставяме”.  ", "date": "2019.03.03", "title": "Цвета Караянчева на Шипка: Политиците трябва да обединят българите!"}
{"url": "http://epicenter.bg/article/Prof--Ivo-Petrov--Patriotizmat-shte-spasi-Balgariya-/176634/2/0", "text": "В ефира на предаването \"Събуди се\" по Нова телевизия проф. Иво Петров поздрави всички българи по повод националния ни празник.   „Това е един момент, когато трябва да си спомним за хората, дали живота си, за да я има днес България. За мен беше пародоксално, че пак се повдигна спорът дали Левски е светец или не. Повече от ясно е, че това е нашият светец. Васил Левски ни е показал правия път”, каза проф. Иво Петров. И допълни, че в кабинета му има няколко исторически елемента. „Имам слабост към историята. Закачил съм карта на военните успехи на България, която ми е скъп подарък. Имам и сабя, която е участвала в Балканската война, както и копие на портрет на Левски”, сподели медикът.  Проф. д-р Иво Петров беше обявен за \"Мъж на годината\" за 2018 г. на церемонията по раздаването на ежегодните награди на Дарик радио. Той беше номиниран заради спасяването на пациент с разкъсана аорта при безкръвна операция. За първи път в света медикът постави стент в такъв рисков случай.  Проф. Петров е категоричен - патриотизмът ще спаси България. „Смятам, че трябва да бъдем изявени патриоти, защото иначе перспективата за България няма да е добра. Демографската криза у нас е катастрофална. Наша е отговорността да направим нещо, за да се промени това. Време е да спрем да се оплакваме. Трябва да направим всичко възможно България да върви нагоре”, каза още докторът.  ", "date": "2019.03.03", "title": "Проф. Иво Петров: Патриотизмът ще спаси България!"}
{"url": "http://epicenter.bg/article/Prof--Petko-Petkov--V-den-kato-dneshniya-vsichki-balgari-tryabva-da-badem-edinni/176635/2/0", "text": "В ден като днешния - 3 март, всички българи трябва да бъдем единни, бе категоричен историкът проф. Петко Петков. Той припомни в ефира на предаването \"Събуди се\" по Нова телевизия как се е променяло името на историческия връх Шипка през годините. \"През 1951 г. новата власт сменя името на върха Св. Никола на Столетов връх, но и това не остава за дълго. През 1977 г. този връх приема името на съседния - на хиляда метра оттук, старият връх Шипка, на който е бил командният пункт. Така вече имаме две Шипки. Но цялото място е известно като Шипка\", каза проф. Петко Петков.  Той обясни, че някои хора имат известни резерви към това точно 3 март да се чества като национален празник на страната ни. \"Договорът, който определя днешния празник, не е първият, с който се създава българската държава. На 19 януари се поставят основите на мира в Одрин. Един документ, който и руси, и турци подписват с много серизно основание, който предвижда голямо Княжество България\", заяви историкът.  Той добави, че решението за 3 март е взето в началото на март 1990 г. от последното Народно събрание, избрано по конституцията на социалистическа България. \"24 май е празник на българите от 1851 г., когато се чества за първи път и от тогава до днес - без прекъсване\", уточни проф. Петков и подчерта, че според него и 24 май е национален празник, но неофициализиран. Проф. Петков бе категоричен, че 3 март символизира Освобождението и в дни като днешния, всички българи трябва да бъдем единни около идеята на празника.  ", "date": "2019.03.03", "title": "Проф. Петко Петков: В ден като днешния всички българи трябва да бъдем единни"}
{"url": "http://epicenter.bg/article/Velizar-Enchev--Zashto-Karakachanov-ne-oprovergava-atomnoto-izyavlenie-na-Solomon-Pasi-/176637/2/0", "text": "  ЗАЩО КАРАКАЧАНОВ НЕ ОПРОВЕРГАВА АТОМНОТО ИЗЯВЛЕНИЕ НА СОЛОМОН ПАСИ И ВОЙНСТВЕНИТЕ ПРИЗИВИ НА ГЕН. СЪБЕВ И ЕЛЕНА ПОПТОДОРОВА?     Вече трети ден военният министър мълчи и не опровергава три скандални изявления на три лица от политическия елит.   Шефът на Атлантическия клуб - неофициално на щата на Пентагона, призова за разполагане на ядрено оръжие на Балканите. Въпреки оперетното си излъчване, Соломон Паси добре знае какво говори и всъщност е говорителят на Белия дом в България.   Още не бе заглъхнало ехото от ядрените слова на Паси и от оглушителното мълчание на Каракачанов, последва втора натовска атака. Запасният генерал Съби Събев – доскоро наш представител в НАТО, поиска да разположим ракетни комплекси „Пейтриът“. И за да не остане съмнение в \"миролюбивите\" му намерения, предложи и базиране на многонационална ескадрила на НАТО. И патриотичните ракети, и многонационалните самолети ще летят в източна посока. Щото там била империята на злото.   Не остана по-назад и бившата посланичка в САЩ Елена Поптодорова. Дали за да впечатли плебса, дали за да ни сведе до знание новата директива от Вашингтон, тя уверено прогнозира „много по-видимо присъствие на НАТО в Черно море“.   Което значи едно - ударно се възражда старата идея за натовска ескадра в Черно море! Защо Каракачанов не смее да реагира на атомното изявление на Паси? Защо не опровергае ген. Събев и Елена Поптодорова? Защото министърът знае: Който е тръгнал срещу резидент на янките, той е политически труп. Който обели и дума срещу Големия брат, той трябва да си събира багажа от военното министерство.", "date": "2019.03.03", "title": "Велизар Енчев: Защо Каракачанов не опровергава атомното изявление на Соломон Паси?"}
{"url": "http://epicenter.bg/article/Desislava-Radeva--Togava-tehen-dalg-be-da-umirat-za-Balgariya--Dnes-nash-dalg-e-da-zhiveem-za-neya/176639/2/0", "text": "Съпругата на президента Румен Радев Десислава честити Националния празник на България в личния си профил в социалната мрежа.   Първата дама подчертава, че паметта е пътеводната светлина по Пътя на живота, а единението е основна ценност.      Президентшата допълва поздрава си с фотос на две хванати ръце, символ на дружбата и единството.", "date": "2019.03.03", "title": "Десислава Радева: Тогава техен дълг бе да умират за България. Днес наш дълг е да живеем за нея"}
{"url": "http://epicenter.bg/article/Za-peta-godina-na-3-mart--Shestvie-s-300-metrovoto-balgarsko-zname-v-Stara-Zagora/176643/2/0", "text": "За пета поредна година на националния празник старозагорци и гости на града ще тръгнат по пътя на свободата с шествието, което ще отнесе 300-метровото българско знаме до мемориалния комплекс „Бранителите на Стара Загора”.  950 метра плат, пет жени и пет работни дни – така преди пет години в Стара Загора е ушито 300-метровото българско знаме, разказва БТВ в репортаж.  Оттогава досега на националния празник хиляди жители и гости на града съпровождат трикольора в 3-километрово шествие от центъра на града до мемориалния комплекс „Бранителите на Стара Загора”.  Станка Гочева Вълчева е една от петте жени, съшили 300-метровия български флаг. Всички обаче я наричат Райна Княгиня, защото няма седмица, в която да не е ушила поне едно знаме.  „Такова нещо до този момент не бяхме правили, толкова голямо знаме никога не се е шило”, категорична е Станка Вълчева.  Признава, че не е било лесно – заради спецификата, по която се шие трикольорът.  Всяка година, когато 300-метровото българско знаме събира хиляди около себе си в 3-километровия поход в Стара Загора, посветен на България и свободата, Станка Вълчева не сдържа емоцията си.  „Когато видя това знаме в цялата му дължина, аз лично винаги заплаквам”, казва тя. За Станка българите трябва да са обединени не само на 3 март, а всеки ден – да не забравят, че са българи, да не напускат страната си, защото могат да успеят и тук.    ", "date": "2019.03.03", "title": "За пета година на 3 март: Шествие с 300-метровото българско знаме в Стара Загора"}
{"url": "http://epicenter.bg/article/Patriarh-Neofit--Balgariya-svezhda-glavi-v-dalbok-poklon-pred-geroite-za-nashata-svoboda-/176645/2/0", "text": "С благодарност и признателност България отново свежда глави в дълбок поклон пред паметта и подвига на всички знайни и незнайни герои на нашата свобода. Това каза Патриарх Неофит в своето слово по време на Молебена по случай Освобождението на България 3 март, съобщиха от Св. Синод на БПЦ. „И тази година в деня на Освобождението на България заедно благодарихме на Бога за този велик Негов дар към всички нас и заедно се помолихме за упокой на душите на всички православни воини, отдали живо та си за българската свобода и независимост. Връщаме се назад във времето, когато, в порива на свободния дух, нашите достойни и славни предци, подкрепяни от братя по вяра, успяха да увенчаят вековната борба на православния ни народ и да възстановят изгубените някога духовна и политическа българска свобода“, каза Патриарх Неофит. „С благодарност и признателност днес православна България отново свежда глави в дълбок поклон пред паметта и подвига на всички знайни и незнайни герои на нашата свобода, възкресявайки техните светли образи и свещено дело. В спомена за стореното от тях се вдъхновяваме за още по-всеотдайни усилия и всекидневен усърден труд, за оделотворяване на техните завети към поколенията и за още по-голям духовно-културен и държавно-творчески възход на скъпата ни Родина“, каза още той. „Вечна и блажена да бъде паметта на героите на българската свобода! Нека Всемилостивият Бог благоволи и занапред към православния ни народ и към нашето земно отечество, за чието освобождение бяха положени толкова много усилия и бе пролята българска и братска кръв. Да живее и да укрепва българската свобода, та в нея народът ни, Православната ни църква и вековната ни и славна държава да пребъдват и се утвърждават в Божията любов, в християнската вяра и надежда, и всички ние заедно да принасяме изобилен плод на духовност, просвета и култура, като продължаваме да градим своето бъдеще върху положените от нашите предци здрави и дълговечни основи. Божият мир и Неговата велика милост да бъдат с всички нас! За много и благословени години!“, завърши Патриарх Неофит.  ", "date": "2019.03.03", "title": "Патриарх Неофит: България свежда глави в дълбок поклон пред героите за нашата свобода! (ВИДЕО)"}
{"url": "http://epicenter.bg/article/Iliyana-Yotova-razgovarya-s-predstaviteli-na-balgarskata-obshtnost-ot-Yuzhna-Kaliforniya/176646/2/0", "text": "В Ървайн, Ориндж Каунти, вицепрезидентът Илияна Йотова разговаря с представители на българската общност от Южна Калифорния. Това съобщиха от Прессекретариата на държавния глава. Голям интерес предизвика проекта на вицепрезидента за интернет платформа за връзка на българите в чужбина помежду им и с България. Сънародниците ни жадуват за контакти с Родината и са готови на съвместни проекти заедно с българите в България.  Специално да поздрави вицепрезидента на срещата дойде и кметът на Ървайн Доналд Вагнер.  Ден по-рано в дома на генералния консул в Лос Анджелис Веселин Вълчев, Илияна Йотова разговаря с ръководители на български дружества и изявени българи. ", "date": "2019.03.03", "title": "Илияна Йотова разговаря с представители на българската общност от Южна Калифорния"}
{"url": "http://epicenter.bg/article/Poslanik-Makarov--Tryabva-da-pomnim-velikite-stranitsi-na-obshtata-ni-istoriya-i-zhertvite-za-svobodata-/176647/2/0", "text": "Винаги трябва да помним великите страници на общата ни история и жертвите, дадени, за да придобие България свободата. Това каза посланикът на Руската федерация в България Н. Пр. Анатолий Макаров пред Паметника на опълченеца в столицата по повод 3 март, предаде репортер на Агенция „Фокус“. „Скъпи приятели, позволете ми от името на Посолството на Русия в България, от свое име и от целия многонационален руски народ сърдечно да ви поздравя с нашия общ празник - Ден на Освобождението на България от османско иго. На тази дата преди 141 години се подписва историческият Санстефански мирен договор, който изпълнява мечтите на българския народ и открива път за самостоятелно независимо национално развитие“, заяви Макаров. Той припомни, че договорът слага край на Руско-турската освободителна война и обърна внимание, че от руската страна документът е подписан от изтъкнатия руски дипломат Николай Павлович Игнатиев, чието име носи една от централните улици на българската столица. „Походът за Дунав получава в Русия мощна подкрепа. Разглежда се като освободителен, а участието в него става почетно задължение“, обясни Макаров. Той подчерта, че руските воини заедно с българските опълченци проявяват невиждан героизъм, апотеоз, на който стават прочутите сражения при Плевен и Шипка. „Нека да не забравяме поуките на тази война“, призова руският посланик и честити празника.   ", "date": "2019.03.03", "title": "Посланик Макаров: Трябва да помним великите страници на общата ни история и жертвите за свободата!"}
{"url": "http://epicenter.bg/article/Balgariya-chestva-3-mart---/176649/2/0", "text": "  Кулминацията на тържествата, с които ще се отбележи националният празник, е зарята-проверка пред Народното събрание в центъра на София. Тържеството започва в 19.00 часа в небето над площад Народно събрание. Тогава президентът Румен Радев ще произнесе слово.  Сутринта президентът и върховен главнокомандващ на Българската армия Румен Радев прие Почетния гвардейски строй. Българският трибагреник беше донесен от петима гвардейци и издигнат тържествено под звуците на националния химн. Бяха произведени и 20 артилерийски салюта в знак на почит за издигането на националното знаме. Беше положен венец на паметника на Незнайния воин в памет и признателност на загиналите за Освобождението на България.  Стотици бяха гражданите, дошли да наблюдават тържествената церемония и да поднесат своите цветя, да отдадат почит към героите. Присъстваха представители на властта – депутати, министри, представители на висшето духовенство, начело с патриарх Неофит.  Фанфари оповестиха началото на церемонията. В центъра на вниманието бяха строените под конец гвардейци, както и представителният духов оркестър.  По-рано в патриаршеската катедрала „Св. Александър Невски” се състоя литургията по повод 141 години от Освобождението. Бяха отслужени Молебен за здравето и преуспяването на българския народ и Панихида за всички войни, дали живота си за българската свобода по време на Руско-турската освободителна война.  На историческия връх   и тази година дойдоха хиляди българи независимо от метеорологичните условия. Заупокойна молитва в памет на загиналите герои за свободата на България отслужи Великотърновският митрополит Григорий.  На Шипка бе председателят на парламента Цвета Каранчева. „Саможертвата на всички, които са дали живота си за свободата на България, ще помним поколения българи и ще възпитаваме децата си с тази памет”, каза тя пред множеството на върха.   отпразнува с хилядно шествие 141-годишнината от освобождението на България от турско робство.  Най-многобройни бяха редиците на учениците и децата, водени от представителите на духовната, държавна и местна власти. Венци и цветя на признателност бяха поднесени пред паметниците на Стефан Караджа, Капитан Георги Мамарчев и писателя Лев Толстой, който по време на Кримската война е посетил града като офицер от Руската армия, съобщиха от \"Булфото\".  Стотици   се събраха на Детския кът в Морската градина да празнуват 141 години от Освобождението на България.  В последните години се наложи традицията езерцето, което през зимата е сухо да се превръща в сцена на изпълнители и самодейни състави. Не липсва скарата и бирата, но повечето хора идват за да се насладят на изпълненията на ученически състави и да съпреживеят празника с народните традиции.  С церемония по издигане на националния трибагреник на централния площад \"Севтополис\" в   бе отбелязана 141-та годишнина от Освобождението на България от турско робство, съобщиха от пресцентъра на общинската администрация. Почетният караул на представителна рота на 61 Стрямска механизирана бригада бе приет от командира на бригадата бриг. генерал Пламен Йорданов. Водосвет за здраве и благоденствие отслужи архиерейският наместник на Казанлъшка духовна околия Отец Петко Мотев в съслужие с казанлъшки свещеници.  Ученици на СУ\"Екзарх Антим I\" изпълниха литературно - музикална композиция, посветена на националния празник Трети март. На официалната церемония по издигане на националния флаг на Република България в центъра на Казанлък присъстваха председателят на Общинския съвет Николай Златанов, представители на ръководството на Общината, на Общински съвет - Казанлък, културни институти, родолюбиви ученици и граждани.  Днес е ден на преклонение, на смирение, на помирение и най-вече - на обединение. Това каза в празничното си приветствие към благоевградчани и гостите на града кметът на община   д-р Атанас Камбитов, събрали се на общоградско тържество на пл. \"Македония\" по случай националния празник Трети март.  Това по думите на кмета е и ден за размисъл, за въпроси. \"Нека всеки от нас си зададе въпроса: \"А какво направих аз за България?\". И да си отговори честно пред себе си. Това е нашата отговорност, която носим за следващите поколения\", подчерта Атанас Камбитов.  По традиция проявите, организирани и на днешния Трети март от общината в Благоевград по случай националния празник и 141 години от Освобождението на България от турско робство, започна с панихида за загиналите и полагане на цветя на паметния знак на руския офицер майор Иван Павлович Орлински в двора на храма \"Въведение Богородично\".  По-късно бяха положени цветя и на паметния знак на мястото, където преди 141 години е посрещнат руският боен отряд на майор Орлински, освободил тогавашия град Горна Джумая /дн. Благоевград/. От тук тръгна единият от двата лъча на празнично шествие, което събра участниците в общоградското тържество по случай националния празник на площад \"Македония\". Тук с военен ритуал бе издигнат националният флаг и прозвуча химнът на България. Негово високопреосвещенство Неврокопският митрополит Серафим и свещеници отслужиха молебен за благоденствие на българския народ. В памет на загиналите за свободата с тържествен ритуал ръководители на общината и на областта, представители на политически и обществени организации положиха венци и цветя пред монумента на легендарния воевода Гоце Делчев.  В празничния ден благоевградският ансамбъл \"Пирин\" и млади таланти от Центъра за личностно и творческо развитие на децата на Благоевград разкриха чрез музиката, песните и танците си красотата на българския фолклор, напомняйки, че традициите са живи, съхраняват се и се предават от поколение на поколение. Прозвучаха и вечни творби за свободата и загиналите за нея, писани от класици на българската литература.   поднесоха цветя и венци пред паметника на Никола Корчев. Последният знаменосец на Самарското знаме е родом от радомирското село Долна Диканя. В радомирското поделение от 1 септември 1878 г. до 1881 г.е било съхранявано Самарското знаме, пред което княз Александър Батенберг е идвал два пъти да се поклони. На 20 юли 1880 г. князът донесъл сребърна скоба, изработена от жителите на град Самара. С нея той лично скрепил счупената дръжка на светинята в боевете при Стара Загора.  Тогава князът обявил и указа си, с който името на командира на Трета знаменосна дружина подп. Павел Калитин било записано за вечни времена в Първа рота на радомирската дружина.  По време на Руско-турската Освободителна войната в българското опълчение са постъпили 25 мъже от Радомирско. Те се сражавали храбро в боевете при Шипка, Шейново и Стара Загора, като трима от тях геройски загинали.  Тържествено шествие премина през центъра на града до площад \"Свобода\". На тържеството присъстваха потомци на Никола Корчев. Кметът на общината Пламен Алексиев поздрави жителите и гостите на празника.  В   бяха почетени 141 години от Освобождението на България с тържествен ритуал пред параклиса-мавзолей \"Свети Георги Победоносец\" на площад \"Възраждане\" от хилядно множество.  Командирът на Плевенския гарнизон полк.Николай Бешев прие почетна армейска рота. Редом с нея на пост бяха ученически гвардейски отряд, ученически гвардейски оркестър, клуб \"Млади възрожденци\". С изпълнение на химна бе издигнато националното знаме.  Панихида за почитане паметта на руския император Александър Втори и хилядите загинали за свободата и независимостта на България отслужи Плевенския митрополит Игнатий, в съслужение със свещеници от местните храмове. Слова произнесоха кметът Георг Спартански и областният управител на Плевен Мирослав Петров.  Венци и цветя на признателност бяха положени пред мавзолея от името на депутати от Европейския парламент, народни представители, дипломатически мисии, държавни и общински власти, организации, граждани. С едноминутно мълчание и свеждане на глави пред мавзолея и Вечния огън присъстващите отдадоха почит на загиналите. Прозвуча химнът в изпълнение на Общински духов оркестър. В театър \"Иван Радоев\" общината организира празничен концерт.  През целия ден Плевенската панорама и останалите музеи приемат гости с безплатен вход. Празникът в Плевен продължава на площада, а след 16.30 часа - в Скобелев парк-музей, пред Панорамата.  Ликът на Паисий Хилендарски, пробудил народа за национално възраждане с \"История славянобългарска\", поведе празничното шествие за Трети март в  . Колоната увлече деца и възрастни под наслова \"Първите\" и с портретите на Неофит Бозвели,  Васил Априлов, Петър Берон, Раковски, Левски, Ботев и други просветители, църковни деятели и водачи на национално-освободителното движение. Ученици развяха националния трикольор и копие на Самарското знаме.  Шествието тръгна от храма \"Свети Георги\", където бе отслужена панихида за загиналите за Освобождението на България и празничен водосвет. На мемориалния комплекс \"Хан Аспарух\", където се събра множеството, почетен караул на Военноморските сили отдаде почести на героите, жертвали живота си за свободата на Отечеството. Честит национален празник, българи, се обърна кметът на Добрич Йордан Йорданов към гражданите и призова всеки да се взре в своята съкровена истина за петте века в робство, за да пребъде в паметта Трети март.  С тържествен ритуал в мемориалния комплекс бяха издигнати българският трикольор, знамето на Европейския съюз и флагът на Добрич. Представители на местната власт, на Военноморските сили, областната управа, депутати, обществени организации, граждани положиха венци и цветя на паметника.  Тържествено шествие на деца, ученици, граждани, носещи в ръце 25-метров български трибагреник и водени от кмета на общината Калин Каменов, премина днес по улиците на   в началото на честването на националния празник.  Официалното отбелязване на 141-годишнина от Освожбдението на България и на националния празник на страната продължи на площад \"Христо Ботев\", докъдето стигна шествието. Почетен караул от военно формирование 54 990 издигна националния флаг с церемония пред паметника на Войводата.  \"Днес не са нужни високопарни думи, нужно е да помълчим, да отдадем почит пред онези, които отдадоха живота си на нашата свобода и гордо да развеем трибагреника\", каза в словото си за празника кметът Калин Каменов. Припомняйки ентусиазма, надеждата, единението и родолюбието от онези дни преди 141 години, той заяви, че тях трябва да предадем на децата си, както и посланието, че всеки е голям, колкото са големи мечтите му.  Благодарствен молебен и водосвет отслужи Врачанският митрополит Григорий. В архиерейското си слово за празника той посочи, че днес трябва да си спомним за всички военни и опълченци, положили живота си по бойните полета на Освободителната война, както и за всички онези възрожденци, които през столетията на робство всеотдайно и неотстъпно са проправяли пътя към свободата на Отечеството. Пред паметника на Христо Ботев бяха поднесени венци и цветя на признателност. Официалната церемония завърши с тържествен марш на Почетния караул на врачанския военен гарнизон.  Празничният ден във Враца завърши с традиционното \"Дунавско хоро\" на централния площад и концерт.   ", "date": "2019.03.03", "title": "България чества 3 март - "}
{"url": "http://epicenter.bg/article/Aleksandar-Morfov-Da-zhivee-Balgariya--no-ne-tazi-na-lumpenite-i-banditite-/176650/2/0", "text": "Да живее България\" продължава да звучи в мен като вик за онази България, за която аз си мечтая. България на Ботев и Левски, възрожденската, за която мечтаеха всички хъшове. От 30 г. повтарям едно и също, не е имало правителство, срещу което не съм се борил, изповяда след дълго мълчание големият режисьор Александър Морфов в интервю за предаването \"Тази неделя\" по БТВ.   Режисьорът на „Хъшове” иска България да бъде свободна „от всички онези лумпени, които дерибействат вече 30 години… без чувство за срам и свян”.  Морфов мечтае за България на Ботев, на Левски – възрожденската, за която мечтаеха всички хъшове. „Аз не знам дали сте избрали точния човек на този празник, защото от мен няма да чуете нищо добро за онова, което се случва в тази държава. От 30 години повтарям едно и също и не е имало правителство, срещу което да не съм се борил”, заяви Александър Морфов по БТВ.  “Дунавът на нашия народ е неговата кръчма, ресторантът, през който трябва да се мине, за да се спаси Левски и да се освободи България. Всичките ни мечти, възторзи, ентусиазъм, свършват с ентусиазма на третата чаша – след което се прибираме кротки и тихи да си легнем на топло и да се молим да не са ни чули какво си говорим.  Объркан народ сме, съставен от много съставни части, през този кръстопът кой ли не е минал и не е оставил нещо – злощастна съдба, изпитания…”, коментира режисьорът.  Какво означава да си свободен – да не си слуга на никого. Освен личната свобода, която никой не може да ти отнеме, според Морфов българите сме придобивали свободата като народ между 5 и 10 минути в някаква епоха. За силата да отстояваш собствената си свобода, режисьорът бунтар гневно-прочувствено казва: \"Личната свобода никой не може да ти я отнеме. Никой не може да отнеме моята лична свобода. Аз мога да избягам в Балкана, мога да избягам на тавана в моята кооперация или да се скрия в други страни, и да запазя свободата си - за да не бъда слуга на никого.\"  И продължава: \"Какво значи да си свободен? Означава да не си слуга. Да не упражняват върху теб собствените си безочия и собствените си стремежи. Аз се чувствам свободен в този смисъл - аз не изпълнявам ничии стремежи и ничии задачи. В този смисъл, може да съм омерзен, но съм свободен. Малко се изморих, изморих се от собствените си стремежи, от собствените си желания нещо да променя. Сам не можеш да пробиеш стената, а ние не можем да се обединим, няма да стане.\" Запитан дали той се чувства самотен, отговори: „Да, чувствам се свободен, защото не изпълнявам ничии стремежи, ничии задачи. Може да съм омерзен, но съм свободен”. Морфов призна, че се е уморил. „Уморих се от личните си стремежи, а сам не можеш да промениш нищо, а никога няма да се обединим”.  Запитан защо, дава отговор: „Уроците на историята са много показателни – кога успяхме да се обединим? 90-та, 1 милион митинг и бързо се разделиха на фракции да защитават своите низки интереси и страсти. Други спасители и пак да се изподерат и изпобият, и да грабят, макар нищо да не е останало, те пак намират какво да грабят и сега грабят чрез европейските програми”.  „Май вече не съм хъш, май вече загубих надеждата, че ще минем Дунава и ще освободим тази държава от игото на алчността, на цинизма, на бруталността”, сподели режисьорът.  Със самоирония режисьорът Морфов не се вижда по време на игото:  \"Ако живеех по време на \"Хъшове\" и \"Немили недраги\", сигурно щяха да ме утрепят много бързо. Не мога да се приспособявам, много съм избухлив и губя чувството за самосъхранение... И сигурно щяха да ме гръмнат рано-рано. Но ако бих оживял, сигурно щях да продължавам да се надявам като тях до последно, до смъртта... Какво означава да бъдеш хъш? Да минеш през какви ли не изпитания - глад, бедност, мизерия и да продължаваш да таиш в себе си чувството на надежда, че един ден ще дойде времето да минем Дунава и да освободим тази държава. Май вече не съм хъш... Май загубих надеждата, че ще минем Дунава и ще освободим тази държава от игото на алчността, на цинизма, на бруталността...\"   Със сълзи в думите, режисьорът изповяда:  \"Изморих се да се надявам! На ден в тази държава умират десетки хиляди хора от старост, от болести...  Но лошото е, че на ден умират и десетки хиляди надежди. Заедно с надеждите, донякъде умират и тези хора. И ние се превръщаме в държавата на живите мъртви. Защото човекът без надежда е почти мъртъв човек. Как живее човек без надежда? Отива и работи, за да получи едни мизерни пари за своя труд, с които да се опита едва-едва да изхрани семейството си, да се превърне в жертва на хиляди измамници, за да събере пари за Коледа или да купи подарък на детето си... Какъв е този човек? Полужив.  Аз съм много черноглед. Но черногледството ми е провокирано от състоянието на много хора, които нямат много сила да се грижат за себе си... Много хора ще ми възразят - ама, чакай сега, има толкова успешни хора, има честни милионери, има млади хора, които просперират, успяват... Да , за тях не се замислям много. Но те са 6 процента, а останалите 94 процента?!\"  Морфов призна, че се е разделил с всички надежди по отношение на държавата, по отношение на нейното развитие. „Тъжно ми е за обикновените хора – за средните хора, не ме интересуват онези 4-6%, които са високоинтелигентни, имат високи доходи. Интересуват ме останалите 94%!”.   За днешния театър Морфов смята, че е недостоен начин за прехрана на много хора. \"Евтини представления, евтини театри, низък продукт. Да се посмеем, за да забравим ужаса, в който живеем“.  На 22 март, когато за „Хъшове“ ще 300-то представление, Морфов очаква на финала на сцената да се качат всички актьори, които някога са били част от спектакъла:  „Ще събера всички деца на актьорите и внуците. Ще се опитам да помоля Захари Бахаров, ако има време от тотото, Митко Рачков също ще помоля, но и той стана звезда и не му е на нивото да играе дребни румънски сервитьори, но той е приятел и ще дойде, ако няма халтура някаква“.   В интервюто режисьорът си спомня и за актьорите, с които направи култовото представление \"Хъшове\" в Народния театър, което сега играят за 300 пореден път.  \"Ние бяхме денонощно заедно. Последните няколко години се разделихме, защото те пораснаха, станаха известни, публиката ги ухажва, имат други проекти. Но, когато се съберем, \"Хъшове\" е в основата. По време на репетиции се раждаха нови сюжетни линии, нови епизоди...\"  Заедно измисляхме много неща. За своя заслуга смятам, единствено, че успях да ги запаля около тази идея и те ми се довериха. След това в най-големите спадове,дупки и пропадания, те не ме предадоха\", разказва режисьорът Александър Морфов. ", "date": "2019.03.03", "title": "Александър Морфов:Да живее България, но не тази на лумпените и бандитите! (ДОПЪЛНЕНО)"}
{"url": "http://epicenter.bg/article/Irlandskiyat-premier-izdal--Brekzit-veroyatno-shte-se-otlozhi-za-yuni/176665/7/0", "text": "Ирландският премиер Лио Варадкар каза на свои министри, че е много вероятно датата на излизането на Великобритания от ЕС да се отложи от 29 март за юни, пише в. \"Сънди индипендънт\", позовавайки се на неназован министър, предаде Ройтерс.  \"Премиерът ни каза в частен разговор, че е много вероятно да има удължаване до юни\", каза източникът.  Говорител на ирландското правителство отказа да коментира новината, но заяви, че кабинетът се съсредоточава \"единствено върху осигуряването на споразумение\" и напомни изказване на Варадкар, че Брекзит на 29 март без споразумение или без удължаване на датата е слабо вероятен.  Не е възможно Европейският съюз да предложи на Великобритания голямо отсрочване на датата за Брекзит заради наближаващите избори за Европейски парламент, заяви днес британският министър на международната търговия Лиъм Фокс, цитиран от Ройтерс.  Фокс каза, че все още е \"напълно възможно\" Великобритания да напусне общността, както е предвидено на 29 март, но удължаване на действието на преговорния период в член 50 може да е необходимо, за да се осъществи гладко излизане от блока.  Министър-председателката Тереза Мей каза, че удължаването не трябва да е по-дълго от края на юни.  Запитан как би реагирал, ако ЕС настоява за удължаване с 21 месеца или 2 години, Фокс каза пред телевизия Би Би Си: \"Бих бил шокиран, защото мисля, че всъщност това не е възможен изход\".  В същото време британската опозиционна Лейбъристка партия не иска втори референдум за Брекзита, но е принудена да подкрепи такъв заради решението на премиера Тереза Мей да бави топката в преговорите, каза финансовият министър в сянка на лейбъристите Джон Макдонъл, цитиран от Ройтерс.  Тази седмица Лейбъристката партия заяви, че би подкрепила втори референдум, за да осуети напускане на ЕС без споразумение или влизане в сила на договореното до момента споразумение на Мей с Брюксел. По-малко от месец преди датата на Брекзита 29 март Мей все още не е получила парламентарно одобрение на споразумението си.  \"Принудени сме на това от бавенето на топката от страна на Тереза Мей\", каза Макдонъл за Скай нюз и заяви, че лейбъристите все още работят по приемането на техния алтернативен план за Брекзит.  \"Ако не постигнем това, ще трябва да се обърнем отново към народа. Не е това, което искаме, но е това, към което сме принудени\", каза той.  Същевременно лейбъристката депутатка Каролайн Флинт заяви, че 60-70 депутати лейбъристи са против втори референдум за Брекзит.      ", "date": "2019.03.03", "title": "Ирландският премиер издал: Брекзит вероятно ще се отложи за юни"}
{"url": "http://epicenter.bg/article/Ruski-spetsialisti--Usvoyavaneto-na-Mars-tryabva-da-zapochnat-roboti--a-ne-hora/176673/7/0", "text": "С построяването на база на Марс трябва да се заемат роботи, а не хора. За хората тази задача ще е прекалено рискована, предаде ТАСС, цитирана от Новини.бг. Това заяви Евгений Дудоров, изпълнителен директор на научно-производственото обединение \"Андроидна техника\", което създаде новия руски човекоподобен робот Фьодор.  \"Мисията на Марс е изключително рискована за човека. Затова си струва да се използват роботехнически комплекси, за да се създаде инфраструктура, да се произведат елементи за построяване на помещения и за добив на полезни изкопаеми\", отбеляза Дудоров.  По думите му, няма да е възможно всичко, което е нужно за производството, да бъде доставено на друга планета с помощта на ракета-носител. Затова той предлага на Марс или други планети да бъдат изпратени роботехнически комплекси, които да създадат инфраструктура. Едва след това ще може там да пристигнат хора, смята Дудоров.  През месец юли м.г. бе оповестено, че през 2022 г. пръв на борда на новия космически кораб \"Федерация\" ще полети роботът Фьодор.  ", "date": "2019.03.03", "title": "Руски специалисти: Усвояването на Марс трябва да започнат роботи, а не хора"}
{"url": "http://epicenter.bg/article/Prof--Iskra-Baeva-/176613/11/0", "text": "Отново идва 3 март – от 1888 г. национален празник на възкресена България. И отново българите или по-скоро политическите анализатори са разделени за празника – не толкова заради смисъла му, колкото заради днешните политически и геополитически обстоятелства.   Това поредно национално раздвоение ме кара да си задам въпроса защо не можем да отбележим възраждането на държавността си както подобава?  А отговорът ми е, че продължаваме да сме в плен както на националните си комплекси, така и на сателитния синдром, който ни кара да се приспособяваме към всяка велика сила, в чиято сфера попадаме. И гарнираме всичко това с патриотарски заявления за собственото си величие. Тези думи не звучат празнично, но са ни необходими, за да разберем защо не можем да посрещнем националния празник с чувство за национална гордост и вдигната глава. За да го направим, трябва наистина да познаваме цялата история – не само своята гледна точка, а и тази на другите участници.  Ще започна с това как започваме възстановяването на своята държавност след векове държавно небитие. Голямото българско събуждане се нарича Българско възраждане. Без него нито щеше да се възроди българското самосъзнание, стимулирано от малката „История славянобългарска”, нито новата българска книжовност и просвещение, нито самостоятелната Българска църква, която в онази епоха е равнозначна на държавност, нито пък толкова много българи щяха да започнат да мислят и да се подготвят за освобождение с оръжие в ръка. Повратната точка на този първи етап от борбата за държава е най-голямото надигане – Априлското въстание от 1876 г. Каквото и да говорим днес за онази епоха, струва ми се, че никой сериозен български националреволюционер не е мислил, че със собствени усилия българите биха могли да прогонят турския аскер от българските земи и да изградят новата държава.  Дори и да не са били наясно с тънкостите на европейския баланс на силите и със сложните взаимоотношения във Виенския концерт на великите сили, всички те са знаели, че вътрешната революция трябва да бъде подкрепена отвън, за да постигне целите си. И това на първо място се отнася за Апостола на свободата Васил Левски, когото през последните години политици и политиканстващи използваха как ли не и му приписваха какви ли не думи, за да го превърнат в част от новата русофобска вълна. Но май това е съдбата на всяка голяма и светла личност – да бъде използвана от дребните си последователи.  Всички знаем и се гордеем с това, че през 1876 г. цяла Европа вдига глас в защита на българите, жестоко наказани заради безумната си смелост да се изправят полувъоръжени срещу могъщата империя. Да, във Великобритания и Франция и къде ли не из Европа политици и интелектуалци говорят и пишат за турските зверства и за защита на българите и босненците. Само че това съпричастие си остава на думи и често е част от вътрешнополитическа игра. Както и да пренаписваме днес историята си с оглед на новите си съюзници, не може да отречем, че единствената държава, в която не само се говори и пише, а която е готова и да воюва за освобождението на българите, е Русия. Вярно е, че българските страдания дават шанс на унизително победената в Кримската война Руска империя да се върне на европейската сцена. Вярно е и това, че тя се възползва от европейското обществено мнение, за да получи съгласието (небезусловно) на другите велики сили за нова война с Османската империя. Но това ни най-малко не намалява значението на Руско-турската война от 1877-78 г. за българите.  Сложните обстоятелства, при които се подготвя освобождението би трябвало да научат на нещо българските политици. А именно, че не трябва да очакват великите сили да обслужват българските интереси, а да търсят и използват съвпадението на техните интереси с нашите. Казвам това, защото следващите изпитания, с които се сблъсква младата българска държава, показват, че урокът не е научен. Продължаваме да търсим сметка и отговорност от великите сили за всеки наш неуспех, вместо да овладеем изкуството на дипломацията. Така се ражда и сателитният синдром, който замества с подчинение умението да се възползваме от противоречията между великите сили в наш интерес.  Не бива да забравяме и още нещо. Това, че в Руската империя тази война, за разлика от многото дотогава, е възприета от обществото като справедлива и оправдана. Съпричастието към трагичната съдба на българите, възприемани като братя славяни и православни единоверци, ражда масовото доброволческо движение. Българските борци за свобода влизат и в руската литература – надявам се, че по-възрастните българи не са забравили романа на Иван С. Тургенев „В навечерието”, където един от главните герои е българският революционер Инсаров. Да, в него става дума за 50-те години, а не за 70-те години на ХIХ в., но това с още по-ясно показва колко важна за руснаците е съдбата на поробените българи. Доброволците са толкова много, че до средата на войната те преобладават в руската армия. За тях войната не е имперска, а истински народна.  Следващият момент, по който българите спорят днес, е краят на войната. Имам предвид не само трудния ѝ ход, коствал на руските войници, българските опълченци и населението толкова много жертви. А предварителния Санстефански мирен договор, чието подписване е плод на усилията на граф. Николай П. Игнатиев и силно се отличава от предварителните намерения на Русия. Днес този договор и неговият инициатор се натоварват с удивително много негативни емоции. Вече добре знаем, че договорът е част от по-голямата игра на Русия да получи колкото се може повече от победата, но да се обвинява граф Игнатиев за това, че е накарал турците да се подпишат под карта, която следва границите на Българската екзархия, е тъжно и жалко. Защото показва дълбокия ни комплекс да търсим вината за всичко в другите, включително и, че не са осъществили нашите мечти. И забравяме, че нито една християнска държава на Балканите не възниква в оптималните си граници. Нашият неуспех да постигнем националния си идеал е резултат не на Санстефанския договор, а на грешките на политиците, които не съумяват да се ориентират в отношенията между великите сили.  Но да се върнем в днешния ден. Как отбелязваме националния си празник? Надеждата ми е в онези българи, които всяка година в дъжд, сняг и вятър се изкачват на връх Шипка. Те продължават пътя на създателите на българската държава. Неизменните политизирани коментари обаче разколебават увереността ми в българското достойнство. Какво ни пречи да се гордеем с българското участие в освобождението и да изразим признателност към освободилата ни руска армия? Очевидно не можем да го направим заради съвременната политика, при която Русия вече не ни е съюзник, а е противник на нашите нови съюзници. И верни на сателитния си синдром много български политици се чудят как да избегнат споменаването на Русия на този ден. Жалко и срамно! Защото историята е такава, каквато е, а онези, които се опитват да я променят според новите политически реалности просто следват рецептата на Джордж Оруел от „1984”.  Нека отпразнуваме 141-та годишнина от възкръсването на България както заслужава – с гордост и воля да продължим пътя, завещан ни от националреволюционерите и да не забравяме кой ни освободи.      ", "date": "2019.03.03", "title": "Проф. Искра Баева: Защо не можем да отбележим възраждането на държавността си както подобава?"}
{"url": "http://epicenter.bg/article/Ivan-Vazov--Balgariya-tsyala-sega-nazi-gleda--toya-vrah-visok-e--tya-shte-ni-sazre--ako-bi-begali--da-mrem-/176622/11/0", "text": "\r\n \r\n   \r\n На везните на опълченската храброст беше сложена съдбата на по-нататъшните действия на русите в България. \r\n Защото, паднеше ли Шипченският проход в ръцете на турците, успееше ли Сюлейман паша да се прехвърли през Балкана и да се яви в тила на руските войски – с това пропадаше вече войната, а заедно с нея се решаваше не само съдбата на България (нейното освобождение), а и на цялото южно славянство. \r\n Ето защо, цял свят, приятел и неприятел бе приковал своя поглед върху кървавата трагедия, която предстоеше да се разиграе в дивния балкан на Шипка и очакваше да види резултата на тая страшна борба между славянството и османлиите. \r\n   \r\n \r\n   \r\n \r\n   \r\n Нека носим йоще срама по челото, синила от бича, следи от теглото; нека спомен люти от дни на позор да висне кат облак в наший кръгозор; нека ни отрича исторйята, века, нека е трагично името ни; нека Беласица стара и новий Батак в миналото наше фърлят своя мрак; нека да ни сочат с присмехи обидни счупенте окови и дирите стидни по врата ни още от хомота стар; нека таз свобода да ни бъде дар! \r\n Нека. Но ний знаем, че в нашто недавно свети нещо ново, има нещо славно, що гордо разтупва нашите гърди и в нас чувства силни, големи плоди; защото там нейде навръх планината, що небето синьо крепи с рамената, издига се някой див, чутовен връх, покрит с бели кости и със кървав мъх на безсмъртен подвиг паметник огромен; защото в Балкана има един спомен, има едно име, що вечно живей и в нашта исторья кат легенда грей, едно име ново, голямо антично, като Термопили славно, безгранично, що отговор дава и смива срамът, и на клеветата строшава зъбът. \r\n   \r\n О, Шипка! \r\n Три деня младите дружини как прохода бранят. Горските долини трепетно повтарят на боя ревът. \r\n Пристъпи ужасни! Дванайсетий път гъсти орди лазят по урвата дива и тела я стелят, и кръв я залива. Бури подир бури! Рояк след рояк! Сюлейман безумний сочи върха пак и вика: \"Търчете!  \" \r\n И ордите тръгват с викове сърдити, и \"Аллах!\" гръмовно въздуха разпра. Върхът отговаря с други вик: ура! И с нов дъжд куршуми, камъни и дървье; дружините наши, оплискани с кърви, пушкат и отблъскват, без сигнал, без ред, всякой гледа само да бъде напред и гърди геройски на смърт да изложи, и един враг повеч мъртъв да положи. \r\n Пушкалата екнат. Турците ревът, насипи налитат и падат, и мрът; - Идат като тигри, бягат като овци и пак се зарвъщат; българи, орловци кат лъвове тичат по страшний редут, не сещат ни жега, ни жажда, ни труд. \r\n Щурмът е отчаян, отпорът е лют. Три дни веч се бият, но помощ не иде, от никъде взорът надежда не види и братските орли не фърчат към тях. Нищо. Те ще паднат, но честно, без страх - кат шъпа спартанци под сганта на Ксеркса. Талазите идат; всичките нащрек са! \r\n Последният напън вече е настал. Тогава Столетов, наший генерал, ревна гороломно: \"Млади опълченци, венчайте България с лаврови венци! на вашата сила царят повери прохода, войната и себе дори!\" При тез думи силни дружините горди очакват геройски душманските орди бесни и шумещи! О, геройски час! \r\n Вълните намират канари тогаз, патроните липсват, но волите траят, щикът се пречупва - гърдите остаят и сладката радост до крак да измрът пред цяла вселена, на тоз славен рът, с една смърт юнашка и с една победа. \r\n \"България цяла сега нази гледа, тоя връх висок е: тя ще ни съзре, ако би бегали: да мрем по-добре!\" \r\n Няма веч оръжье! Има хекатомба! Всяко дърво меч е, всякой камък - бомба, всяко нещо - удар, всяка душа - плам. Камъне и дървье изчезнаха там. \"Грабайте телата!\" - някой си изкряска и трупове мъртви фръкнаха завчаска кат демони черни над черний рояк, катурят, струпалят като живи пак! И турците тръпнат, друг път не видели ведно да се бият живи и умрели, и въздуха цепят със демонский вик. \r\n Боят се обръща на смърт и на щик, героите наши като скали твърди желязото срещат с железни си гърди и фърлят се с песни в свирепата сеч, като виждат харно, че умират веч... \r\n Но вълни по-нови от орди дивашки гълтат, потопяват орляка юнашки... Йоще миг - ще падне заветният хълм. Изведнъж Радецки пристигна със гръм. \r\n . . . . . . . . . . . . . . . . . . . . . . . . . . . И днес йощ Балканът, щом буря зафаща, спомня тоз ден бурен, шуми и препраща славата му дивна като някой ек от урва на урва и от век на век! \r\n   \r\n   \r\n   \r\n   \r\n   \r\n \r\n   \r\n \r\n   \r\n \r\n   \r\n \r\n   \r\n Нашите опълченци доказаха на цял свят, как българинът знае да мре за Отечеството си! Те показаха и завещаха на нас, как трябва да се изпълнява дългът пред свещения олтар на Отечеството ни! \r\n Народ, който цени борците си, който живее с историята си, той не умира! \r\n   \r\n \r\n \r\n  ", "date": "2019.03.03", "title": "Вазов: България сега нази гледа, тоя връх висок е: тя ще ни съзре, ако би бегали: да мрем по-добре!"}
{"url": "http://epicenter.bg/article/Zad-kulisite-na-diplomatsiyata--Sanstefanskiyat-miren-dogovor---takticheski-hod-ili--quot-nedorazumenie-quot-/176625/11/0", "text": "  От точка 6 до точка 11 в този договор се разглеждат решенията, свързани с българския въпрос. България трябва да бъде трибутарно княжество (което плаща данък на султана). Тя трябва да има управител християнин и местна войска. Границите й се покриват с границите на българската екзархия, и са утвърдени със султанския ферман от 1870 г., когато получаваме църковната си независимост.   Тези граници включват Северна България  (без Северна Добруджа, която се дава на Румъния), цяла Тракия (без района на Гюмюржина и Одрин) и Македония (без Солун и Халкидическия полуостров).   Всичко това обаче остава само на книга. В последния момент преди подписването на договора руският посланик в Константинопол граф Игнатиев, който изготвя самия документ, получава с тайна шифрограма нареждане от министър-председателя Горчаков, договорът да има характер на \"обикновен прелиминарен (т.е. предварителен) протокол\".   \" .\"   Очевидно тайните договорености на най-висшата руска дипломация не са стигали до знанието дори и на посланиците й. Очевидно Игнатиев не е бил информиран за поетите тайни ангажименти към Австро-Унгария и за секретните споразумения с Англия, които Русия не може да не спази. Очевидно той също е бил пионка от голямата игра.   Не е била ясна и цялата картина на най-добрия руски дипломат граф Шувалов, по това време посланик в Лондон. От една страна той е наясно, че Русия предварително се е съгласила България да бъде разделена, но не разбира дипломатическия блъф, който се прави с подписването на Санстефанския мир. Затова той пише:   \"     Всъщност обаче Санстефанският мир не е \"недуразумение\". Той има смисъл за царското правителство като тактически ход.   В паметна записка на министър-председателя Горчаков до императора (открита неотдавна в личния архив на съпругата му), написана малко преди подписването на Берлинския конгрес, се казва:   \"   С подписването на Санстефанския мир царското правителство постига целта, която си поставя с войната. Трудна и рискована, но все пак победоносна, войната от 1877-1878 е увенчана с шумно огласения Санстефански мир от Трети март.   Русия дава предостатъчно категорични доказателства на българите за добрата си воля и това се приема с възторг и дълбока, искрена благодарност към Освободителката.       Естествено ревизията на договора ще стане известна, но неблагоприятните последици за българите ще изглеждат и ще се възприемат от тях като резултат от намесата на западните Велики сили. Така недоволството от неговата ревизия се насочва против руските съперници Англия и Австро-Унгария, а влиянието на Освободителката се утвърждава трайно.   И така, Берлинският конгрес се открива тържествено на 13 юни 1878 г. В него участват Русия, Англия, Австро-Унгария, Франция, Германия и Турция. Делегациите се представят от министър-председателите княз Горчаков, лорд Дизраели, Граф Андраши, канцлера Бисмарк, от министъра на външните работи на Франция Вадингтон, а от турска страна присъстват двама паши.     Това е шок за българите, но от позицията на познанията ни, днес не бива да ни изненадва. Балканските проблеми никога не са се решавали с оглед на балканските интереси.   Сърбите се сражават близо две десетилетия, за да придобият самостоятелност на територия, която обхваща не повече от една трета от етническите им предели. Гърците водят жестока война на взаимно изтребление с турците от 1821 до 1828 г. Като резултат само Пелопонес и Атика, пак не повече от една трета от територията, населявана от гърци, получава независимост. Румънците нямат въоръжени въстания, но борбата им за самостоятелност и обединение, започнала по време на гръцкото въстание, продължава десетилетия. Влахия и Молдавия се обединяват в едно княжество едва след Кримската война, като държавата им обхваща само половината румънска етническа територия.   Българите не правят изключение. Те дори получават повече, отколкото може да се очаква - в границите на Княжество България и Източна Румелия влизат близо две трети от българите. Двете части имат различна степен на самостоятелност, но през 1885 г. успяват да се обединят в едни етнически граници.     За нас, българите, 3 март 1878 е въплъщение на едно начало. На този ден бе направена онази първа политическа крачка, заради която дадоха живота си хиляди верни синове и дъщери на България. Този ден показа на българите, че жертвите от Априлското въстание не бяха напразно, че 15 хиляди доброволци, които загинаха, сражавайки се в руско-турската освободителна война, не дадоха живота си напразно.    Той постави началото на онази Трета България, на която историята бе отредила да се намира на кръстопътя между Запада и Изтока, между Европа и Азия, там, където така сложно и съдбовно се преплитат интересите на великите сили.   Българите винаги са празнували този празник. За първи път Трети март се чества през 1880 г. – две години след Освобождението - като   От 1888 празникът започва да се чества като   Еднократно като национален празник денят е отбелязан през 1978 г. по повод на 100-годишнината от Освобождението. Десет години по-късно, през 1988, той става официален празник, а през 1990 г., когато в България започнаха промените, с решение на парламента датата бе обявена за национален празник на страната.", "date": "2019.03.03", "title": "Зад кулисите на дипломацията. Санстефанският мирен договор - тактически ход или \"недоразумение\""}
{"url": "http://epicenter.bg/article/Ognyan-Minchev-vav-feysbuk--Prezirashtite-natsiyata-postmoderni-kosmopoliti-sa-prazni-teneketa/176648/11/0", "text": "България не е провинция, а напълно нормална европейска страна, обитаваща глобалния свят. Бил съм в много страни в света и този тип народняшки популизъм, който толкова боде очите на българските либерални интелектуалци, съществува навсякъде. В Америка пред 2/3 от къщите гордо се вее националното знаме. Националната традиция и нейните символи са на почит на всички континенти. В страни като Русия и Турция съществува месиански комплекс за превъзходство над другите, в Гърция от деца възпитават народа си в респект към елинизма - традицията, която стига до древността, макар, че прекъсванията в нея са твърде значими. Идете във Франция, Испания, Полша - ще видите почитта към традицията и идентичността - въпреки, че постмодерните елити, вдъхновени от непоносимост към проявите на национална гордост, се опитват да ги иронизират и маргинализират.  България не прави изключение - и тук има задълбочаващо се разделение между традиционализма - често изразяван по не дотам интелигентен начин - и постлибералната погнуса от провинциалната ограниченост. Подобно на всяко друго място в света - обикновеният италианец не знае кой е Умберто Еко, испанецът - Ортега и Гасет, полякът - Ришард Капучински - обикновеният българин не е чел Сабина Радева, не следи наистина интересната колонка на Иван Кръстев в Ню Йорк Таймс, не е чел \"Физика на тъгата\" на Георги Господинов. Това не е достатъчно основание за да му вменяваме провинциален комплекс за малоценност. Стоичков е по-известен от Иван Кръстев, Бекембауер - от Макс Фриш, София Лорен - от Бокачо. Димитър Маринов се е качил на сцената на Оскарите. Дали това е много или малко - зависи от гледната точка. Но подобно на всяка друга публична личност от сферата на шоу бизнеса той заслужава своите пет минути слава в очите на обикновения българин - най-малкото защото е постигнал успеха си сам и защото не се е срамувал да покаже публично, че е българин. Е, добре - български американец. Днешните нации наистина са флуидни. Което не означава, че са пренебрежим фактор в идентичността на милиарди човешки същества. България е нормална страна. Някои други не са нормални. Не е нормална една министърка на културата в Швеция, която публично попита - \"За каква особена шведска култура може да става дума?\". Някой ще каже - айде сега, ние всичко у нас оправихме, със Швеция се заядохме. Не, не сме оправили и няма да оправим всичко. А Швеция е страна със завидна култура и историческа традиция.  Бих припомнил още веднъж. Космополитизмът - мировото самосъзнание - е висш етап в развитието на човека и човечеството, който необходимо включва - \"снема\" - неговите предходни идентичности. Не можеш да бъдеш пълноценен космополит, ако не си добър син/дъщеря, добър родител, активен член на общността - селото, града, отговорен гражданин на нацията ... чак до мировата идентичност.   Презиращите нацията постмодерни космополити са празни тенекета - те вдигат много шум, но са самотно носещи се от вятъра жълти листа - без корени, със сублимиран произход и хаотична идентичност. Затова те държат да \"деконструират\" всички неща, които са се случили за човека веднъж завинаги - биологичния пол, етническия произход, расовата принадлежност - и да конструират произволно - \"социално\" - свят по собствен избор. Изборът е нещо важно. Реалността, обаче - също.   ", "date": "2019.03.03", "title": "Огнян Минчев във фейсбук: Презиращите нацията постмодерни космополити са празни тенекета"}
{"url": "http://epicenter.bg/article/Aleksandar-Morfov--Da-zhivee-Balgariya---no-ne-tazi-na-lumpenite-i-banditite--TsYaLOTO-INTERVYu--VIDEO-/176658/11/0", "text": "  - „Да живее България” продължава да звучи, да звучи в мен като вик за онази България, за която аз си мечтая, а не за тази на лумпените и бандитите, които превърнаха България в бедна и недемократична, страдаща държава.  - От всички онези лумпени, които дерибействат вече 30 години… без чувство за срам и свян.     - България на Ботев и Левски, възрожденската, за която мечтаеха всички хъшове… не след дълго убита и унищожена. Аз не знам дали сте избрали точния човек на този празник, защото от мен няма да чуете нищо добро. От 30 г. повтарям едно и също, не е имало правителство, срещу което не съм се борил.     - Дунавът на нашия народ е неговата кръчма, ресторантът, през който трябва да се мине, за да се спаси Левски и да се освободи България. Всичките ни мечти, възторзи, ентусиазъм, свършват с ентусиазма на третата чаша – след което се прибираме кротки и тихи да си легнем на топло и да се молим да не са ни чули какво си говорим.     - Объркан народ сме, през този кръстопът кой ли не е минал – злощастна съдба, изпитания… Тайната защитна стена, китайската стена, стената на Тръмп – ние винаги сме били стената, която предпазва запада от нахлуващите от изток опасности, затова сме събрали толкова много жлъч, мъка, мечти и надежди, че някой ден няма да сме стена, а част от общност.     - Аз мисля, че свободата сме я придобивали между 5 и 10 минути в някаква епоха. Освен личната свобода, която никой не може да ти отнеме. Какво означава да си свободен – да не си слуга на никого.     - Да, чувствам се свободен, защото не изпълнявам ничии стремежи, ничии задачи. Може да съм омерзен, но съм свободен.     - Бягство е, но се уморих. Сам не можеш да промениш нищо, а никога няма да се обединим.     - Уроците на историята са много показателни – кога успяхме да се обединим? 90-та, 1 милион митинг и бързо се разделиха на фракции да защитават своите низки интереси и страсти. Други спасители и пак да се изподерат и изпобият, и да грабят, макар нищо да не е останало, те пак намират какво да грабят и сега грабят чрез европейските програми.    - Какво означава да бъдеш хъш? Означава човек да мине през какви ли не изпитания като глад, бедност, мизерия и да продължава да таи в себе си чувството на надеждата един ден да минем Дунава и да освободим държавата. Май вече не съм хъш, май вече загубих надеждата, че ще минем Дунава и ще освободим тази държава от игото на цинизма и бруталността.     - Мене сигурно много бързо щяха да ме утрепят, много бързо. Не мога да се приспособявам, много съм избухлив, губя чувството за самосъхранение и сигурно биха ме гръмнали рано-рано. Но, ако бих оживял, щях да бъда като тях – да се надявам до края, до смъртта си в Сърбия. Но аз се изморих да се надявам, изморих се да се надявам.  На ден в тази държава умират десетки хиляди хора от смърт,от старост, от болести, лошото е, че на ден умират и десетки хиляди надежди. Заедно с надеждите донякъде умират и тези хора. И ние се превръщаме в държавата на живите мъртви. Защото човекът без надежда е почти мъртъв човек. Как живее човек без надежда? Отива, за да работи за едни мизерни пари, с които едвам-едвам да изхрани семейството си, да се превърне в жертва на хиляди измамници, за да събере пари за Коледа или да купи подарък на детето - какъв е тоя човек? Полужив!     - С всички надежди по отношение на държавата, по отношение на нейното развитие.     - Разбира се, че не. Не искам да го квалифицирам… театърът днес изгуби много от своята сила,евтини представления, евтини театри, низък продукт. Да се посмеем, за да забравим ужаса, в който живеем. Недостоен начин на прехрана на много хора.     - Ако не можех да го откажа, а не бих се и опитвал, защото мене всички се опитваха да ме откажат в моето семейство, както и аз се опитвам да откажа моите деца и те не се отказват, просто ще се опитам да го накарам да бъде честен и неуморен и да не си затваря очите, а да гледа на света и на театъра, и на изкуството си през очите на любимите ни автори – Чехов, Шекспир, Брехт, Мюсе, там да намира своите провокации да продължаваш да живееш, защото светът не дава много.  Аз, разбира се, съм много черноглед и много хора ще ми възразят – чакай сега, има толкова много успешни хора, честни милионери, млади хора. Колко процента са те – 4-6? А останалите 94 процента нямат толкова устойчиви сили да се борят с арогантността, с прийомите на цялата мафия, която ни управлява. Това са обикновени хора, те не са толкова умни и интелигентни, за да просперират и на запад. Това са обикновени хора, които имат средно семейство, средни деца, средни доходи. Мен не ме интересуват тези 4 процента, интересуват ме останалите 96 процента!     - Аз не мога да кажа. Това е безсмислено.    - Ние бяхме буквално денонощно заедно. Последните няколко години се разделихме, защото пораснаха, публиката ги ухажва, но все едно – когато се съберем, събирателната точка си остава „Хъшове”.  Единствено смятам за моя заслуга, че успях да ги запаля за тази идея и те ми се довериха и след това в най-големите спадове и дупки, те не ме предадоха. В деня на първото представление аз нямах финал. Аз ходех по коридорите като луд: „Аз нямам финал!” и последните 10 минути бутате, носите, „ти – тук”, „ти – там” и финал. Зад кулисите им виках: „Иди наляво ,ти – надясно, кажи това, кажи онова”. И те са свикнали с моя начин на работа и друг път са свикнали да им викам зад кулисите – „не тук – там, кажи „Да живей България!”… И финалът беше 5 минути преди да се вдигне завесата. Публиката беше студенти, ученици, предпремиерно представление, викам си: „Това ще бъде ад!”. Не гъкнаха, свърши и 4-5 секунди пауза, преди да гръмнат овациите. Една пауза, в която си виках: „Край!”     - Да, имаме. Ще я кажа, макар да не е за широката публика. Чисто по български и по хъшовски, нашият фолклор е пълен с тия остроумия.     - Още 5 години по-рано започна да отсъства, в началото аз го замествах, след това Динката и не беше драма. Когато го нямаше, някой друг от нас го играеше Македонски. Отсъствието му от спектакъла не беше драматично, защото го бяхме отиграли. Беше драматично заради липсата на Чочо, защото той винаги е бил с нас, най-фанатичният поддръжник на представлението. Той беше този, който винаги преди представление, излизаше и крещеше: „Клетваааа!” – за да може всички да се съберат, да излезем и да си сложим ръцете.    - Динката, Валери, Руси Чанев, основните.     - Да, да… сега сигурно пак децата, ще събера всички деца на актьорите и внуци, който има. Ще се опитам да помоля Захари Бахаров, ако има време от тотото, Митко Рачков също ще помоля, но и той стана звезда и не му е на нивото да играе дребни румънски сервитьори, но той е приятел и ще дойде, ако няма халтура някаква.     - На върха? Един-единствен път – бях в Китай и се изкачих на китайската стена. Китайската стена се качваше до някакви невъобразими висоти. Аз съм човек пушач и също употребявам алкохол, но съм и инат… и сме се качили сигурно 3 хиляди метра. Това беше преди 3-4 години моят голям подвиг, големият проблем е връщането…     - Шипка е едни красив символ, който е като короната на нашата нещастна България. Шипка е короната на тая държава.  ", "date": "2019.03.03", "title": "Александър Морфов: Да живее България – но не тази на лумпените и бандитите (ЦЯЛОТО ИНТЕРВЮ, ВИДЕО)"}
{"url": "http://epicenter.bg/article/Rakopashna-shvatka-v-tsarkva-v-Petrich-zaradi-otstranyavaneto-na-otets-Angel-Kochev/176653/3/0", "text": "Скандал се разрази на тържествена литургия в Петрич, съобщи БТВ.  Миряни влязоха в ръкопашна схватка със свещеници заради отстраняването от поста на епархийския наместник Ангел Кочев.  Тази сутрин жители на Петрич дойдоха в църквата „Света Богородица”, за да се противопоставят на въвеждането на новия свещеник в нея.  Настояват Неврокопската митрополия да преосмисли решението си и да върне отец Кочев в храма.  Свещеникът беше отстранен от поста заради преклонната си възраст и беше преместен на служба в храма в село Ръждак.    ", "date": "2019.03.03", "title": "Ръкопашна схватка в църква в Петрич заради отстраняването на отец Ангел Кочев"}
{"url": "http://epicenter.bg/article/Zadarzhaniyat-vav-Varna-ispanski-narkotrafikant-se-podvizaval-u-nas-blizo-godina/176657/3/0", "text": "43-годишният испанец Хорхе Арбиза, разследван за трафик на наркотици и пране на пари, е влязъл на територията на България с автомобил през ГКПП Видин-Дунав мост на 28 април 2018. Това става ясно от делото му за екстрадиране, което Варненският окръжен съд гледа на 26 февруари.  В Испания срещу него се водят наказателни производства за участие в международна престъпна организация за незаконен трафик на наркотици и пране на пари. Той е обявен за международно издирване въз основа на издадена Европейска заповед за арест (EЗА), издадена на 15.12.2017г. от съдебните власти в Мадрид.   На 21.02.2019 г. Варненският окръжен съд определи спрямо Хорхе А. мярка за неотклонение „задържане под стража“.  Наказанието за престъплението, за което испанският гражданин се издирва е наказуемо според испанския наказателен закон с „лишаване от свобода“ до 13 години и 6 месеца. Деянието е наказуемо и по българското законодателство.   Хорхе А. е бил задържан на 17.02.2019г. от служители на Първо РУ във Варна. При извършена проверка на документите за самоличност е установено, че те са неистински. Пред Варненския окръжен съд, Хорхе А. изрази доброволно съгласие за незабавна екстрадиция. Съгласно Закона за екстрадицията и Европейската заповед за арест испанският гражданин има право да оттегли съгласието си в тридневен срок от днес. Ако не го направи, съдът ще постанови окончателно решение относно предаването му на властите в Испания в 7-дневен срок.    ", "date": "2019.03.03", "title": "Задържаният във Варна испански наркотрафикант се подвизавал у нас близо година"}
{"url": "http://epicenter.bg/article/Stotitsi-grazhdani-na-Krumovgrad-pochetoha-3-ti-mart/176660/2/0", "text": "Жителите на Крумовград се включиха днес в проявите, посветени на националния празник на страната ни 3-ти март. Празничното шествие поведе мажоретния състав на ЦПЛР-ОДК, десетки венци и цветя бяха поднесени в знак на признателност пред паметниците на Руския войн и капитан Петко войвода.   В приветственото си слово към жители и гости, кметът на общината Себихан Мехмед призова „Нека да бъдем единни, достойни наследници на миналото и горди предшественици на идните поколения!”.   Деца от СУ „В.Левски” рецитираха, пяха и танцуваха. Програмата в празничния ден продължи с концерт на Ива Давидова и формация „Приятели чрез танца”", "date": "2019.03.03", "title": "Стотици граждани на Крумовград почетоха 3-ти март"}
{"url": "http://epicenter.bg/article/Kaloyan-Pargov--S-nashata-vyara-i-obich-Balgariya-shte-otselee--vapreki-vsichko/176661/2/0", "text": "\"С нашата вяра и обич България ще оцелее, въпреки всичко\". Това заяви председателят на БСП - София Калоян Паргов, който се включи заедно с членове и симпатизанти на социалистическата партия в шествието, организирано от Градската централа на НД \"Русофили\" в столицата по повод Националния празник - 3-ти март.   Социалистите и русофилите от София се събраха на площада пред Президентството, от където се отправиха към паметника на Цар Освободител. Там те поднесоха венци и цветя, след което се придвижиха към паметника на Българския опълченец, за да се включат в официалното тържество на Столична община по повод Националния празник.  \"Помним саможертвата на руските воини и на българските опълченци, за да я има днес Родината ни и всички ние да живеем свободно в нея, каза Калоян Паргов. - Свободата обаче е преди всичко отговорност. Днес ние сме отговорни пред всичките тези герои, които платиха с живота си нашата свобода. Отговорни сме и за нашите постъпки, които ще предопределят бъдещето на България и на поколенията напред във времето. Затова на този ден трябва да преповтаряме, да препрочитаме, да преразказваме за онези героични мигове от историята, благодарение на които е съхранена българщината и днес имаме щастието с гордо вдигнати глави да се наричаме българи\".  Калоян Паргов цитира и думи на академик Валери Петров: \"Приживе този изключителен поет и сценарист беше казал: \"Вярвам, че България, въпреки всичко, ще оцелее. Нямам с какво да подкрепя вярата си, освен с обичта си към нея\". Така и аз днес бих призовал: да вярваме, че България ще пребъде и да подкрепяме тази вяра с нашата обич към Родината!\".  Пред паметника на Българския опълченец Калоян Паргов се срещна и разговаря с посланика на Руската федерация Н.Пр. Анатолий Макаров. \"С Русия имаме общи страници от историята ни и това е абсолютен и неоспорим факт, въпреки упоритите опити в последните години тя да бъде изкривявана и умишлено неправилно препрочитана, коментира председателят на БСП - София. - На 3-и март 1878 година е подписан Санстефанският мирен договор, който освобождава България от османско иго, след като слага край на Руско-Турската война. Със саможертвата си руските воини заедно с българските опълченци отвоюват нашата свобода. Нека да помним, че тази наша свобода не е даденост. Тя е платена с много кръв и мъка. Всеки ден трябва да се борим за нея и да я отстояваме\".  ", "date": "2019.03.03", "title": "Калоян Паргов: С нашата вяра и обич България ще оцелее, въпреки всичко"}
{"url": "http://epicenter.bg/article/Nad-300-kukeri-goniha-zloto-v-Shiroka-laka/176662/2/0", "text": "Над 300 кукери огласяха с чанове, тюмбелеци, песни и музика Широка лъка на местния празник \"Песпонеделник\". Празникът се нарича „Песпонеделник”, защото се е провеждал в древността в първия понеделник след „Прошка” и често бил съпровождан и от кучешки вой заради страховитите маски, изработени от козя козина и стари дрехи.  Народният представител от ГЕРБ д-р Красимир Събев бе гост на кукерския празник „Песпонеделник“.  На пищното карнавално шествие, възпроизвеждащо езическите ритуали за гонене на злите сили, присъстваха още зам.-кметът на община Смолян Венера Аръчкова, кметът на селото Васил Седянков, Ралица Базайкова от Министерство на културата и директорът на НУФИ-Широка лъка Стоянка Тенова. Хиляди се стекоха в родопското село, за да гледат маскарадните игри, които се изпълняват с цел да се прогони злото, започване на нов живот, здраве и плодородие.  „За мен е удоволствие да присъствам на този традиционен празник, който датира от 6000 години по нашите земи. И може би кметът на Широка лъка е основния двигател, за да се поддържа в днешно време традицията и да бъде жива в такъв мащаб. Кукерските празници са началото на пролетта. Всеки тук чака с нетърпение да види игрите и да усети настроението на това село, което е в сърцето на Родопите и пази националната идентичност. Честит национален празник! Да се насладим на традициите на този празничен ден!“, поздрави множеството д-р Събев.  „Добре дошли на Песпонеделник в Широка лъка, родното място на Екзарх Стефан, протойерей Дамян Каров, на учителите Костадин Василев-Шоко и Атанас Григоров, на генералите Найденов, Узунски, Гаджалов, на арх. Мара Захариева. В Широка лъка ще усетите духа на днешния празник, защото тук е бил щаба на Капитан Петко войвода през 1878-1879 г. Благодаря ви, че сте тук, че сме много и празнуваме заедно“, каза кметът Седянков.  Тази година в карнавално шествие участваха освен широколъшките песяци и още 5 състава – от селата Сушица, Карловско, Сопица, Брезник, Изгрев, Благоевградско, Богданов дол, Перник и Осетеново, Павел баня.  Организатори на Песпонеделник са община Смолян, читалището и кметството в Широка лъка.  ", "date": "2019.03.03", "title": "Над 300 кукери гониха злото в Широка лъка"}
{"url": "http://epicenter.bg/article/Mladi-sotsialisti-pusnaha-v-nebeto-nad-Sofiya-141-beli--zeleni-i-cherveni-balona-po-sluchay-3-i-mart/176663/2/0", "text": "По случай Националния празник на Република България Младежко обединение в БСП – София проведе инициативата \"Народ на векове. Държава на терминали.\". Тя се проведе под формата на две събития.  По обед на 3-и март младежите се събраха на Моста на влюбените в София и пуснаха към небето бели, зелени и червени балони, чиято бройка отговаряше на годините, изминали от Освобождението на България от османско владичество – 141. На всеки един от балоните беше написано по едно българско име. Така младежите символично напомниха за милионите българи, \"излетели\" за чужбина, поради невъзможността на държавата да им осигури условия за достоен живот и развитие в родината. \"Тези балони ще полетят във въздуха, така както отлетяха хиляди наши сънародници и потърсиха своята реализация на запад\", коментира Петко Димитров, председател на Младежко обединение в БСП - София.  След края на това събитие социалистите се отправиха към Терминал 2 на летище \"София\", където раздаваха лентички, образуващи трибагреника. Те подариха над 100 от тях на българи, завръщащи се или заминаващи за чужбина. Младежите си поговориха и с чужденци, пристигащи в страната, на които разказаха за Националния празник на Република България.  Социалистите пожелаха на всичи българи да са горди родолюбци, които помнят своята история и защитават традициите на страната си.", "date": "2019.03.03", "title": "Млади социалисти пуснаха в небето над София 141 бели, зелени и червени балона по случай 3-и март"}
{"url": "http://epicenter.bg/article/Kardzhali--3-mart--epizod-15--Kmet--pop-i-myuftiya-na-kafe-pri-daskala/176664/2/0", "text": "Мажоретки, гвардейци, байраци, венци и цветя, власти и народ се стекоха днес пред Паметника на освободителите в Кърджали.  От 15 години обаче официалните речи и концертната програма са последвани от традиционното сърбане на кафе в малкото бистро зад паметника. Там при Байрам Даскала на една маса сядат кметът Хасан Азис, отец Петър Гарена и мюфтията, взаимно се закичват с мартеници и разсъждават гласно за Трети март. От 2016 г. пък на въпросния ритуал действащият районен мюфтия Бейхан Ахмед бива заменян от бившия главен Фикри Сали.   Така е, защото Ахмед избра да следва партия ДОСТ на Лютви Местан, което му донесе и алтернативно джамийско настоятелство. А Сали остана верен на ДПС. За този раздор никой от кафената троица не желае да говори, но се впуска в размисли за значението на празника и неизменно се задейства употребата на понятието „толерантност“. Това е кафето на толерантността и човечността, Кърджали е градът на толерантността и нека всички да видят, че ние тук живеем в разбирателство, независимо от различията ни, казва домакинът Байрам, бивш журналист и сега директор на училище.   Мюсюлманският духовник Сали честити празника и уверява, че „ние тук пишем история всеки ден“.  Тази година не отец Петър ще черпи с кафе, а „трябва местните турци“ да плащат сметката. „Защото, когато говорим за освобождението на България и вмъкнем там и Кърджали, действително и турците са освободени от османското робство. Когато руснаците идват, заварват тъжната картина на едно голо поле и съвсем малко къщички с уплашени турци, и подминават. Когато през 1912 г. идва българската войска, намира няколко турци, един албанец и един българомохамеданин. Мисля, че тук трябва да стърчи паметник на основателя на този град, митичен или не, Кърджи Али“, казва попът, известен със своята ексцентричност.  И се аргументира защо: „Първото въстание срещу османците е в този район – българи, турци, мохамедани на един общ бунт срещу султана. Населението, стоварено тук от Мала Азия, от Коня, разбира, че е под общ гнет и въстава срещу султана. Български войводи, български чети, смесени с турци, всички воюват. За съжаление, като много други въстания, и това е неуспешно. Но когато султанските орди нахлуват, избиват до крак всеки турчин, всеки българин, всеки покръстен мохамеданин и докарват турци от гръцкия Ксанти, от Бурса и Измир, за да се блокира заселването на българи“, разказва православният отец.  Султански указ забранявал турски и български крак да стъпват по тази земя, продължава той, не можело дори от прословутата чешма Айше молла да пият вода. Защото племето, бунтуващо се срещу султана, трябвало да бъде унищожено. И когато казваме, че тук е нямало българи, трябва да се знае, че е нямало и турци, подчертава отец Петър. Затова, според него, освобождението е знаково и за интернираното турско население от Мала Азия. „Този празник е общ, независимо на кого му харесва или не. Кърджи Али е наш герой. Но султанските войски превръщат гроба му в помийна яма, изтърбушват костите му. Фалшива е историята ни, а историците не искат да разберат, че това население винаги е било единно. И винаги сме били опасност – и за султана, и за следващите правителства, и за сегашните. На никого не му харесва ние да живеем заедно“, коментира свещеникът.   Той не крие възмущението си от изявленията на „един тип, дошъл онзи ден“, /вероятно визира Цветан Цветанов от ГЕРБ/, който призовал за \"завземане на общините в Кърджалийско\", но отказва да го назове по име. „Ние още се делим на българи и турци, така не става. Били сме под един ярем и сега сме заедно. Така, че този празник си е наш и честит ви празник, и честити ви неосъществени мечти. В Кърджали става дума за дълбока човещина. Отвратително ми е на тези празници и по избори, всеки демонстрира принадлежност. И нямаме комплекси, политиците ни ги натикват“, заключава отец Петър.  „Няма причина на този ден да не си пием кафето с попа и мюфтията при даскала. Никой тук няма основанието да не приема този празник като национален. В историята винаги може да се намери причина да се разделяме, но ние живеем днес, в настоящето. И това е кафето на нашето единение, то е знакът за нашето по-добро опознаване и осъзнаването на отговорностите. В историята на Кърджали няма случай на противопоставяне между етносите или религиите, напротив, различните хора винаги заедно са показвали отношението си към властите. Кармата на Кърджали е да казва и показва истината, независимо колко болезнена е тя“, коментира кметът Хасан Азис.  Необходимото припомняне: районът на Кърджали е освободен от турците на 3 януари 1878 г., Санстефанският договор го оставя в границите на България, но Берлинският го праща в пределите на автономната област Източна Румелия. През 1886 г. обаче с акта от Топхане се оказва в санджак Гюмюрджина /днешният гръцки град Комотини/ под пряката власт на османския султан. Градът става компенсация за Съединението между Княжество България и Източна Румелия. Следващото си освобождение Кърджали дочаква на 21 октомври 1912 г. през Балканската война, когато е отвоюван от Хасковския отряд под командването на генерал Васил Делов. В памет на героите-освободители в центъра на града е издигнат паметник през 1939 г., а за откриването пристигат синът и съпругата на генерал Делов.  Заложникът на геополитическите интереси сега е малък град с население под 45 000 души и е такъв заради изселванията на турците и икономическата миграция от последните години. По времето на Балканската война, когато Кърджали дочаква своето поредно освобождение и тръгва да догонва по развитие останалите български градове, християни и мюсюлмани взаимно са се бранили, а и не само тогава. Доказателства за общия им път изведе директорът на местния Държавен архив Вълчо Златилов в рамките на международната конференция по повод 100 години от Балканската война, състояла се през 2012 години в Кърджали. Всяка година на Трети март градът се стича пред паметника-костница на Освободителите от 1912 г.        ", "date": "2019.03.03", "title": "Кърджали, 3 март, епизод 15: Кмет, поп и мюфтия на кафе при даскала"}
{"url": "http://epicenter.bg/article/Lichnite-lekari-skochiha-sreshtu-prouchvane-na-Evrostat/176666/2/0", "text": "Асоциацията на личните лекари твърдо се противопостави на проучването на Евростат, че над 52% от хората в България не са ходили при личния си лекар през последната година. Обявеното от Евростат е твърде далеч от истината - коментира пред БНР доц. Любомир Киров - дългогодишен председател на Националното сдружение на ОПЛ в България.  Той опроверга числото, посочено за броя лични лекари у нас - в годината на проучването джипитата у нас, които са работили с пациенти, са не повече от 4300.  Ако се разделят регистрираните прегледи за годината (около 30 милиона) на броя здравноосигурени в една практика или въобще за страната, ще се получат по около 5-6 прегледа средно, изчисли лекарят.   Освен това посещаемостта зависи от възрастовата структура на пациентската листа. Не бива да забравяме, че част от българите прибягват до самолечение, други се въздържат от лекарски преглед поради страх или от други съображения. Предполага се, че никой не е взел предвид наличието на около 1 млн. неосигурени, които са извън системата на здравно обслужване, гарантирано и покривано от НЗОК, каза Любомир Киров.  Най-вероятно от Евростат са отчели само хората, на които са извършени профилактични прегледи. Да, те са толкова - около 50 на сто. Но острите случаи очевидно не са взети предвид. По наши изчисления 17 до 20 процента от българските граждани наистина не са посетили семейния си лекар по някакъв повод. Ако става дума за острите случаи, това, че не сме били посещавани често, означава само, че добре сме си вършили работата и хората са се чувствали здрави - коментира още доц. Киров.  Той категорично възрази срещу незадоволителната картина на обслужване, описана от Евростат и препоръча да се вярва повече на данните, с които работят българските институции и организации.  Доц. Киров обърна внимание на още един факт. Ако се раздели населението на ЕС (около 520 млн. души\") на 1,8 млн. ОПЛ, ще се създаде впечатление, че има пренасищане с лекари, а това е в противоречие с последните сигнали и тенденции за недостиг на медици.  Преди броени дни Евростат публикува данни за това, колко често българите се обръщат и посещават личния си лекар.  Над 52% от хората в България не са ходили на посещение при личния си лекар за 12-те месеца на 2017 г., гласи един от изводите от проучването на Евростат. (В това отношение по-назад са единствено гърците, 60%) Средният показател за ЕС е 24 на сто, тоест 1 от всеки 5 европейци въобще не е посетил джипито си за посочения период.Около 20 процента от българите са направили визита при личния си лекар между 1 или 2 пъти в годината, докато само 4,6% от сънародниците ни са посетили своето джипи повече от 10 пъти годишно. Според данни на Националния статистически институт у нас през 2017 г. е имало повече от 4500 общопрактикуващи лекари (ОПЛ) и над 8000 стоматолози. По брой на ОПЛ на 100 хиляди души население страната ни заема едно от последните места в ЕС - 64 джипита на 100 000 българи. Дания е страната, в която жителите са посещавали най-редовно личния си лекар, и то над 10 пъти в годината - близо 30 процента. Най-висок дял лични лекари на 100 000 души население е регистриран в Португалия - 253. Според анализа - в ЕС има около 1,8 млн. ОПЛ.  ", "date": "2019.03.03", "title": "Доц. Любомир Киров: Личните лекари работят повече, отколкото показва Евростат"}
{"url": "http://epicenter.bg/article/Siderov-gromi-uchebnitsite-po-istoriya--Tsinizam--Pishe--che-balgari-i-turtsi-zhiveeli-zaedno-/176667/2/0", "text": "\"В момента имаме учебници, в които нашите деца учат, че българи и турци живеели заедно, пеели, танцували и се черпели с баклава по време на празниците. Ще минат няколко години и сигурно ще пише, че едва ли не сме процъфтявали по време на Османската империя. Цинизъм! Отвратителен цинизъм, който обаче се преподава на българските деца\".  Това заяви в речта си по повод националния празник 3 март - Освобождението на България от турско робство лидерът на \"Атака\" Волен Сидеров пред Паметника на Цар Освободител в София.   По думите му днешните т. нар. наши евроатлантически приятели, на които се кланят ден и нощ, бяха тези, които поддържаха Османската империя.  \"Бяха тези, които казаха на султана - искате ли помощ, искате ли военни специалисти срещу тези разбойници, които се бунтуват - имам предвид българите, които направиха Априлското въстание, имам предвид Левски, Ботевата чета - всички герои, пред които ние се кланяме\".  Сидеров обясни, че Западът поддържаше Османската империя, а прадядовците на Меркел, Тереза Мей, Юнкер и т. н. казаха да нарежат България на парчета в Берлин.  Сидеров се надява всички политици един ден да бъдат патриоти и националисти и да кажат, че България е основният им интерес. Всички останали блокове, съюзи и принадлежности са нещо, което минава и отминава. България е вечна!  Националистите отбелязват Трети март не като исторически архив или прашна страница от чекмеджето на историята, а като жива дата.  \"Ако нямаше Освобождение, нямаше да има Народно събрание. Неслучайно този паметник е тук. Император Александър II гледа към сградата на парламента, за да помним кой е подписал манифеста за обявяване война на Турция, за освобождаване на угнетените християнски народи\", заяви Сидеров в подножието на паметника.  По думите му и днес има безумци, които се опитват да омаловажават Освобождението на България: \"Опитваха се да омаловажават жертвите на руските офицери и войници, на българските опълченци. Поклон и вечна слава на загиналите за България\", каза лидерът на \"Атака\".  Сидеров даде свое тълкувание на събитията от последните дни, сред което е посещението на генералния секретар на НАТО Йенс Столтенберг в България.  \"Идва другарят Столтенберг и се среща на четири очи с министър-председателя (Бойко Борисов - б.р.). Какво си говориха, за какво го е убеждавал? Аз ще задавам тези въпроси. Дали ще науча истината, е друга работа. За какво го е убеждавал ли? Мога да ви кажа, тъй като много години вече се занимавам с анализи и мога да преценя, че генералният секретар на НАТО е идвал тук, за да превърне България във фронтова линия срещу същата тази Русия, която ни освободи\", каза Сидеров без да изтъква, че партията му е в управляващата коалиция на страната.  Лидерът на \"Атака\" попита риторично какво получаваме от членството ни в НАТО. \"Тези, които ни вкараха в НАТО, ни накараха да си нарежем всички тактически оръжия, които ги имахме подарък от Русия, макар в нейния съветски вид. Да, тя премина през много трансформации, но Русия си остана центърът на Православието. Ние принадлежим на Православието, не на англосаксонския свят\", заяви Сидеров но не уточни подарък срещу какво е било част от старото въоръжение на армията ни.  \"България е важна и точно затова тук идват генералните секретари на военните блокове, за да ни направят отново фронт, за да ни превърнат отново в инструмент за поразяване на тези, които ни освободиха, които проливаха кръв за нашето Освобождение\", добави Сидеров.  По думите му от нас зависи дали ще гледаме безучастно собствената си съдба. \"Българският народ дали ще се събуди, зависи от него. Трябват ни сили, за да показваме накъде да върви нашето управление. Ще го правим, докато сме живи\", заяви лидерът на \"Атака\".  Финалът на речта му бе с възгласа: \"Бог да пази България!\"      ", "date": "2019.03.03", "title": "Сидеров громи учебниците по история: Цинизъм! Учат децата, че българи и турци живеели заедно!"}
{"url": "http://epicenter.bg/article/Radev-na-tarzhestvenata-zarya-proverka--/176668/2/0", "text": "Свободата идва на щиковете на армията на цар Освободител Александър Втори! Преди 141 години възкръсва България. Възкресението е плод на много усилия и жертви.   Това заяви в словото си на тържествената проверка по случай 3 март президентът Румен Радев. Държавният глава припомня, че в освободитената за България война воюват петимата синове на руския император. А обявяването на манифеста за обявяването на войната е възприето с възторг от руската общественост.   „Скъпи сънародници, преди 141 години на днешната дата възкръсва България. Възкресението е плод на дълго усилие и много жертви. Паисий ни припомни кои сме и откъде идваме. Борците за църковна независимост възродиха християнската ни вяра, възрожденците запалиха неугасимата искра на свободата. Левски формулира чистата и святата република“, започна словото си президентът. И подчерта, че \"кладите на Батак, Клисура и Панагюрище бележат пътя към нова България, увенчан с неувяхваща слава от героизма на българските опълченци.\"  „Свободата идва на щиковете на армията на Цар Освободител Александър Втори. През годините и най-вече в ново време споменът за Руско-турската освободителна война бе изопачаван според политическата конюнктура. Вестниците и хрониките от онази епоха са съхранили спомена за тази народна война, за възторга в Москва и Санкт Петербург при обявяването на манифеста, спомена за петимата синове на императора, воювали в действащата армия и този за замръзналите руски селяни“, продължи Румен Радев.   Достойният български народ винаги ще пази паметта за онези, които воюваха за нашата свобода, подчерта Радев.   Днес политиката взема реванш над заблудата на глобализма, че ще бъдат изтрити различията между нациите, подчерта в словото си държавният глава.   \"Дни като днешния са повод за единение около историческата истина и идеала на възрожденците\", каза още Румен Радев по време на тържествената заря-проверка по повод 3 март пред паметника на Цар Освободител в столицата. Президентът посочи, че заедно те се борят за свобода и справедливост, които никога не се дават даром. „Всяко поколение трябва само да ги извоюва“, подчерта държавния глава. Той обърна внимание, че за нашата свобода падат и много румънци, финландци, украинци и доблестни войни от всички народности в руската императорска армия, чийто подвиг днес почитаме.   „Достойният български народ завинаги ще пази паметта за онези, които отдадоха живота си за нашата свобода“, допълни още Радев. „Мнозина внушават, че глобализацията ще изтрие границите, че глобализираният човек ще надрасне условностите на миналото“, поясни още държавният глава. „Вечна памет за героите. Да живее България“, завърши словото си президентът Румен Радев.   В началото на честването в центъра на София президентът Румен Радев прие тържествената заря проверка в София - кулминацията на честването на националния празник 3 март. Присъстват премиерът Бойко Борисов, председателят на парламента Цвета Караянчева, патриарх Неофит, кметът на София Йорданка Фандъкова, лидери на политически сили, министри, депутати и граждани.   Тържеството е пред паметника на Цар Освободител в София. С мощно \"Ура\" бяха посрещнати знамената светини на Българската армия. Знамената са част от тържествената заря-проверка пред Народното събрание по повод Освобождението на България. Сред тях са Самарско знаме, Щандарт на 1-ви конен полк, Знаме на 23-ти пехотен Шипченски полк, Знаме на 15-и пехотен Ломски полк, Знаме на 13-и пехотен Рилски полк, Знаме на 25-и пехотен Драгомански полк, Знаме на 30-и пехотен Шейновски полк и Знаме на 6-и пехотен Търновски полк.   Радев прие рапорта на представителните роти.   Сутринта президентът и върховен главнокомандващ на Въоръжените сили Румен Радев присъства на тържествената церемония по издигането на националното знаме пред Паметника на Незнайния воин в столицата по случай 141 години от Освобождението на България.   По-рано в патриаршеската катедрала „Св. Александър Невски” се състоя литургията по повод 141 години от Освобождението.         ", "date": "2019.03.03", "title": "Радев на тържествената заря-проверка: Свободата идва на щиковете на армията на цар Освободител!"}
{"url": "http://epicenter.bg/article/Istorikat-Rumen-Manov-pokaza-razshifrovana-telegrama-s-informatsiya-koy-e-predal-Levski/176669/2/0", "text": "В деня на националния празник на България историкът Румен Манов показа в „120 минути” по БТВ разшифрована телеграма, в която е посочено кой е предал Левски. Той заяви, че ще дари историческия документ на Карлово.  Спорът за предателството е отдавна, като едни експерти твърдят, че не е бил предаван, други смятат обратното и посочват поп Кръстьо като виновник за страшното деяние.  Манов е колекционер и дарител на много музеи и галерии. През 2017-та година е избран за \"Будител на годината\" и почетен гражданин на родния си град Кюстендил, а миналата година беше отличен с почетен знак \"Св. Климент Охридски\" от най-старото висше училище у нас.  Историкът цитира част от текста на телеграмата, изпратена до турския Каймакан, специално за зрителите на bTV:  „Ваше господство, ще ви проводя поп Кръстьо, който ни даде донесенията за събирането на комитите в неговото лозе. Моля ви, пратете ни и останалата папка с предишните му донесения”.  \"В намерения документ става дума, че Левски е предаден от поп Кръстьо. Стар спор е дали е предаден, но материалите и сега ръкописът сочат, че Васил Левски е предаден”, каза историкът.  Той показа и снимка на свещеник, спасил десет отрязани глави на ботеви четници, като след Освобождението ги е поставил в стъклен шкаф.  Румен Манов донесе и оригинал на Царски орден, който е получен само от 9 българи в нашата история. Иначе има около 52 раздавания.  „Имало е раздавания на френски принцове, графове, дори Мусолини ги е получавал. Имало и нерегламентирани раздавания. Ордените се закупуват на аукциони в чужбина. Аз съм късметлия, че го купих от колекционер, иначе цената им започва от 4-5 хиляди евро”, обясни Манов.", "date": "2019.03.03", "title": "Историкът Румен Манов показа разшифрована телеграма с информация кой е предал Левски"}
{"url": "http://epicenter.bg/article/Rumanski-analizator--Laura-Kyoveshi-e-tochniyat-chovek-za-glaven-prokuror-na-ES/176670/2/0", "text": "Румънският анализатор и бивш говорител на правосъдното министерство на Румъния Дан Тапалага определи спечелилата гласовете на ЕП, но загубилата подкрепата на собствената си страната Лаура Кьовеши като професионалист с голям кураж и точният човек за главен прокурор на ЕС.  Според него има масирана кампания от страна на румънското лоби на властимащите срещу бившата ръководителка на антикорупционния орган в Румъния. Това той коментира в предаването „120 минути” по БТВ.  Лаура Кьовеши е основният фаворит на ЕП за поста на европейски главен прокурор. И то въпреки волята на правителството на родната й страна. На изслушването тя заяви, че може да накара новата прокурорска структура да работи в страните членки, прилагайки собствения си опит от Румъния. И подчерта, че по нейно време румънската прокуратура е възстановила средства за над 3 милиарда евро.  Европейската прокуратура трябва да заработи през 2020 година. Основната й цел - да наказва злоупотребите с еврофондове и измами с ДДС.  Според Дан Тапалага румънското лоби на властимащите е помолило България да гласува срещу Лаура.  „Файненшъл таймс” публикува статия, в която се твърди, че правителството от Букурещ се е опитало да накара съседните страни – от Централна и Източна Европа - да гласуват срещу Кьовеши. И тук можем да направим още едно заключение – защо тези страни приеха тази молба на Румъния, защо гласуват срещу този прокурор антикорупция. Нивото на корупция с евросредства в тези страни е много високо, затова”, коментира Тапалага.  И румънци, и българи са обвинени в кражби от еврофондове. И то политиците, добави анализаторът.  „Лично мен ме впечатли куражът и решителността й и на летището, и по време на изслушването. Невероятната й воля да се бори. Когато цяла страна е срещу теб, а ти да вървиш напред – това е изключителен кураж”, каза Тапалага.  Той обясни, че от две години правосъдието в Румъния е нападнато от действащи политици.  „Сега има много управляващи, които се разследват от антикорупционния орган на Румъния. Някои от тях са и осъдени. Между тях е и Ливиу Драгня, който е ръководител на партията на власт. Той е и фактическият ръководител на Румъния”, коментира Тапалага.  Според него фактът, че Лаура Кьовеши бе извикана да дава обяснение по обвинение в деня, когато кандидатства, показва как действа властта в Румъния и е убедило Европа, че това е човекът, който трябва да води тази прокуратура.  Преди седмица посланиците на страните членки издигнаха за шеф Жан-Франсоа Бонер.  България също ще има свой представител в Европейската главна прокуратура. На финалната права в конкурса са двама прокурори и един съдия.  ", "date": "2019.03.03", "title": "Румънски анализатор: Лаура Кьовеши е точният човек за главен прокурор на ЕС"}
