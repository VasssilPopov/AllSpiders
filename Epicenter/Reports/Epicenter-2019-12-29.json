{"url": "http://epicenter.bg/article/Pernichani-izlizat-na-shestvie-s-zhalti-zhiletki-zaradi-vodnata-kriza/202576/2/0", "text": "Перничани излизат на шествие с жълти жилетки заради водната криза. Проявата ще започне в 12.30 часа, а организатор е инициативният комитет „Спаси Перник”.   От 18 ноември градът и околните населени места, захранващи се от язовир „Студена” са на воден режим, а на 21 декември бе обявено и бедствено положение.  Шествието ще тръгне от Съдебната палата и ще мине през центъра на града до площад „Кракра”, където ще бъдат огласени исканията на гражданите, съобщава БНР. Сред тях са - оставки, съд и присъди на всички ръководни длъжностни лица, отговорни за хуманитарната криза и екологичната катастрофа, не на увеличението на водата, както и спешен избор на нов управител на „ВиК”.   Настоява се също за присъединяването на алтернативни водоизточници за захранване на общината с вода, подмяна на водопреносната мрежа в града и безвъзмездна помощ от страна на държавата за справяне с кризата и преодоляване на негативните последици от нея.    След шествието в 13.30 часа в централния пернишки храм „Св. Иван Рилски” ще бъде отслужен молебен за преодоляване на безводието.", "date": "2019.12.29", "title": "Перничани излизат на шествие с жълти жилетки заради водната криза"}
{"url": "http://epicenter.bg/article/Ninova-se-sreshta-s-glavniya-prokuror-zaradi-vodnata-kriza-v-Pernik/202594/2/0", "text": "Председателят на БСП Корнелия Нинова се срещна с кмета на Перник Станислав Владимиров, кметове на населени места, общински съветници и граждани във връзка с кризата с водата. Тя заяви, че три са темите, които хората са поставили и очакват реакция от БСП като партия и парламентарна група, съобщиха от пресцентъра на партията.  “На първо място поставиха остро въпроса за отговорността - кой е отговорен за тази криза в Перник. Те не приемат липсата на информация по разследването, поради което поех ангажимент още днес да поискам среща с главния прокурор Иван Гешев и да разбера докъде е стигнало разследването.   Премиерът постоянно прехвърля вината на ВиК дружеството и на общината, но е факт, че въпросното дружество е пускало водата само след направени заявки и разрешение от министерството, т.е. отговорността е и при министрите”, обясни Нинова.   След разговор с главния прокурор, стана ясно, че срещата ще се проведе на 6 януари.    На второ място хората поставиха въпроса с дългосрочна програма за подмяна на водопреносната мрежа в града, на довеждащите водопроводи и на пречиствателните станции.    Правителството да изпълни обещанието си за тази подмяна. По думите на специалисти това ще отнеме години. Положението е бедствено, предстоят тежки месеци и това, от което имат нужда хората, е вода. Затова ме помолиха и поемам този ангажимент да подпомогнем национална кампания “Дари вода за Перник”. Обръщам се към всички - да бъдем съпричастни с перничани”, каза още Нинова.", "date": "2019.12.29", "title": "Нинова се среща с Гешев заради водната криза в Перник, иска отговорности от министри"}
{"url": "http://epicenter.bg/article/Mustafa-Karadaya--Patriotite-v-Balgariya-sme-nie--na-ploshtada-v-Momchilgrad-/202598/2/0", "text": "ДПС проведе възпоменателен митинг в Момчилград, на който бяха почетени жертвите на т.нар. „възродителен процес“. Председателят на ДПС Мустафа Карадайъ подчерта, че ДПС има идеята и политическите аргументи за правене на политика у нас, съобщиха от пресцентъра на партията.   „Затова с гордост и достойнство казваме, че политиката на разделение, противопоставяне и омраза трябва да спре у нас. Че патриотите на България сме тук на този площад. Че, ако искаме да следваме заветите на Апостола Васил Левски и искаме да бъдем патриоти в нашата чиста и свята република, ще отстояваме демокрацията, еднаквите правила за всички. И както Апостола е казал: „И турци, и българи и всички етноси ще бъдем равни! „Равни ли сме днес обаче?!, попита лидерът на ДПС Мустафа Карадайъ.   „След 30 години демокрация, нашите братя дадоха живота си за името, в името на името, в името на вярата“, заяви още Карадайъ.    Пред паметника на жертвите на тоталитарния режим в центъра на Момчилград се събраха стотици жители на града, гости от страната и от Турция на възпоменателен митинг. Сред присъстващите бяха зам.-председателите на ДПС Ахмед Ахмедов Хасан Азис, зам.-председателят на НС Нигяр Джафер, евродепутатът и председател на Младежко ДПС Илхан Кючюк, евродепутатът Атидже Алиева-Вели, членът на ЦОБ на ДПС Ердинч Хайрула, народните представители Имрен Мехмедова, Танер Али, Севим Али, Джейхан Ибрямов, Ерол Мехмед, Адлен Шевкет, Хайри Садъков, областният лидер на ДПС и кмет на община Ардино инж. Изет Шабан, репресирани от тоталитарния режим, близки на трагично загиналите, кметове на общини, председатели на общински съвети, както и депутатът от Народно-републиканската партия (CHP) в Турция Кямил Окяй Съндър.    Възпоменателен митинг се проведе и в момчилградското село Груево пред паметник-чешмата, която е изградена в памет на Абдулазис Бекир, Мустафа Али и Мустафа Ибрахим.", "date": "2019.12.29", "title": "Мустафа Карадайъ: Патриотите в България сме ние, на площада в Момчилград "}
{"url": "http://epicenter.bg/article/Inzh--Hasan-Azis--Opredelyam-2019-ta-kato-godina-na-investitsii-v-obrazovanieto-/202599/2/0", "text": "По оценка на образователното министерство Община Кърджали е на 1-во място по инвестиция на ученик в цялата страна. Това е една от добрите новини за Кърджали през 2019-та. Какво друго се случи и какво планира екипът на инж. Хасан Азис през 2020-та, отговорите в интервю за кмета на Кърджали за Общинско радио „Кърджали“:      -Всяка година за нас има различни послания. Определям 2019 година като година на инвестиции в образованието, година на подобряване на условията за обучение на нашите деца. По оценка на Министерството на образованието и науката община Кърджали е на първо място в страната по инвестиция на ученик. С реализираните проекти близо 75 процента от нашите деца вече учат в обновени и ремонтирани училища.   Приключихме с реализацията на един много значим проект за развитието на духовността и образованието, свързан с ремонта, санирането и обзавеждането на централните училища в града. Тези наши проекти получиха и второ национално признание - спечелването на национална награда за Сграда на годината от ремонтираното училище „П. Р. Славейков”. Това е оценка както за строителите, така и за усилията на Общината за обновяването на учебните завадения. През 2019-та успяхме да приключим и с ремонта на първото професионално училище, което беше прехвърлено на Община Кърджали - Професионалната гимназия по селско и горско стопанство. От десетилетия жителите на Кърджали очакваха откриването на още една детска градина. Затова един от най-важните проекти за нас бе приключването на строителството и довършването на детска градина „Мир” в квартал „Студен кладенец”. Това е една чудесна придобивка за всички кърджалийци, с най-добри условия, които може да предложи една детска градина - нови помещения, ново оборудване и просторно място за игра на децата.   - Започнахме работа и по решаването на един много тежък проблем, който се натрупа през последните години - състоянието на уличното осветление в Кърджали. Независимо, че все още има проблеми с подземните кабели, за които не знаем какво е състоянието им, все пак повече от 70-80 процента от лампите са сменени. През 2020 година ще продължим с подмяната на кабелите. Ще кандидатстваме за допълнително 600 хиляди евро по Норвежката програма за уличното осветление. Започнахме също и ремонта на десет улици и площада на Пазара на производителите в Кърджали. Предстои изграждането и на пешеходен мост в парк „Арпезос - Север”, проект, който ще продължи и през следващата година. Общата инвестицията е за близо 5 млн. лева.     - През годините нашият ангажимент към младите хора в Кърджали някак остана на заден план. Затова искаме да реализираме един значим и привлекателен проект - изграждане на нов Младежки център на мястото на съществуващия Младежки дом в парк „Горубсо”. Той ще бъде с нова визия, с нови функции и с възможност за разширяване през следващите години на пространството около него - заедно с обновяване на бившия Розариум и изграждане на нови детски и спортни площадки в тази зона. Надяваме се нашият проект да бъде един от четирите проекта, които ще бъдат финансирани по Норвежката програма в страната.   -Първо искам да благодаря на всички жители на община Кърджали, на моите съграждани, за подкрепата, която усещаме от тях през годините за всички усилия, които сме полагали за реализирането на мечтите на кърджалийци. Пожелавам им една здрава година, пълна с успехи в личен и обществен план, година, която да бъде свързана с нашето развитие, с инвестиции, с реализирани планове, с хубави празници и най-важното - да продължаваме да бъдем града на толерантността, да продължаваме да бъдем най-слънчевият град с най-щастливите хора.  ", "date": "2019.12.29", "title": "Инж. Хасан Азис: Определям 2019-та като година на инвестиции в образованието "}
{"url": "http://epicenter.bg/article/Unikalna-gravyura-ot-Mustafa-Karadaya-za-restavriranata-dzhamiya-vav-Fotinovo--snimki--/202600/2/0", "text": "Завърши реставрацията на втората най-стара джамия в Кирковско. Духовният храм се намира в село Фотиново.   На откриването присъстваха главният мюфтия Мустафа Алиш Хаджъ, председателят на Висшия ислямски съвет Ведат Ахмед, председателят на ДПС Мустафа Карадайъ, консулът на Турция в Пловдив Хюсеин Ергани, кметът на Кирково Шинаси Сюлейман, както и районни мюфтии и кметове от региона.    При откриването Мустафа Карадайъ подари на имама на джамията Мустафа Ферхат гравюра от дърво на свещената джамия в Мека.   Главният мюфтия Мустафа Алиш Хаджи благодари на дарителите за средствата за реставрацията на джамията и напомни, че от тук нататък духовната част остава да изпълнят мюсюлманите от района.   След откриването главният мюфтия посети кмета на Кирково Шинаси Сюлейман.  ", "date": "2019.12.29", "title": "Уникална гравюра от Мустафа Карадайъ за реставрираната джамия във Фотиново"}
{"url": "http://epicenter.bg/article/Emil-Karanikolov--Do-1-2-dni-reshavame-kak-shte-dokarame-vodata-na-yaz---quot-Studena-quot--/202601/2/0", "text": "\"Незабавно трябва да започнем работа по пречиствателната станция на Перник. Има много мътна вода от валежите, почистили сме няколко водни канала, по които да влиза по-сериозен приток към яз. \"Студена\". Вече имаме машини, имам проектанти, за да пречистваме по-добре водата и да спестяваме. До 15 дни ще можем да го приключим\". Това заяви министърът на икономиката Емил Караниколов на брифинг на кризисния щаб в Перник, предаде Канал 3.    \"Пускаме чисто ново трасе, държавата ще го финансира. Трасето е готово. То ще преминава през имоти на \"Стомана\". Те ще ги дарят. От утре започваме изчистваме на трасето на този клон 2. Днес кризисния щаб и кмета ще подготвят доклад за необходимите средства. Два дни правим обследване по планината, има вода. До 1-2 дни ще решим как ще докараме водата на яз. \"Студена\". Ще има среща с хората, които ще направят сондажи. Поне от около 200/300 л/сек дебит от пещерите ще бъде осигурен. 2,2 млн. ще бъдат нужни за новото трасе, то ще е около километър. Ако продължим работа по този кран ще загубим месеци, има десетки кранове в предприятията. Съсредоточаваме се в това да осигурим вода за Перник\", обясни икономическият министър.  \"Изграждаме пречиствателна станция с водопровод няколкостотин метра. Ще вкараме пречистената вода в съществуващата пречиствателната станция. От утре започват реалните дейности. Набавени са необходимите материали и оборудване. От няколко дни работим по отстраняването на авариите с верижен багер. Глобалната тема е изместването на водопровода извън \"Стомана\". Не знаем дали ще остане чугунения водопровод, не искаме да се увеличи налягането и да се предизвикат още аварии\".    \"Трасето на клон 2 ще бъде направено аварийно, ще бъде изключено от големия проект, за да няма двойно финансиране. Ще остойностим искането за 68 км водопроводна мрежа в рамките на града, 15 улици и подмяна на канализационната мрежа в града. Говорим за около 20 млн. лева. Към момента складовете на общината са пълни с водоноски\". Това заяви зам.-министъра на регионалното развитие и благоустройството Николай Нанков.", "date": "2019.12.29", "title": "Емил Караниколов: До 1-2 дни решаваме как ще докараме водата на яз. \"Студена\" "}
{"url": "http://epicenter.bg/article/Prof--Kantardzhiev--Gripat-ni-udrya-v-kraya-na-yanuari--pikat-se-shte-e-prez-fevruari/202602/2/0", "text": "Тази година грипната епидемия в цяла Европа се забави, очаква се тя да се появи през втората половина на януари и началото на февруари. Това каза за Радио „Фокус“ директорът на Центъра за заразни и паразитни болести проф. д-р Тодор Кантарджиев. Той обясни, че това се дължи до голяма степен и на климатичните особености. В момента са разпространени вирусните инфекции. Две са основните причини за епидемичните разпространения на инфекциите през студените месеци, каза той.    \"Първите грипни вируси ги доказахме поминалия петък в Бургас. Това беше H1N1, така наречен пандемичен, който по-необразованите свързват със свински грип. Той бе открит при две деца. Едното на 3 г., другото на 3 г. и няколко месеца. Те отдавна са здрави и изписани от болницата. Миналата седмица доказахме грипни вируси в София. Те бяха H3 в първа клиника на Инфекциозна болница при дете на 7 г. и дете на 13 г., които са добре към момента. Първите открити случаи показват, че референтната лаборатория на центъра работи, но не казваме, че има епидемично разпространение на грип“, обясни той.    Проф. д-р Тодор Кантарджиев посъветва да не се контактува с хора, които са видимо болни, да спазваме дистанция от метър и половина със събеседника си, както и да се ползват маски, които е добре да се сменят на два часа. Важно е и спазването на лична хигиена. Не е добре да пипаме лицето си, очите, устата и носа си, преди да сме мили ръцете си, каза още той и допълни, че срещу грип е добре да се снабдим с препаратите Оселтамивир и Занамивир.", "date": "2019.12.29", "title": "Проф. Кантарджиев: Грипът ни удря в края на януари, пикът се ще е през февруари"}
{"url": "http://epicenter.bg/article/Kmetat-na-Pernik--Iskam-palna-podmyana-na-vodoprovoda-na-grada-/202603/2/0", "text": "Искам пълна подмяна на водопровода на града. Това написа кметът на Община Перник Станислав Владимиров в профила си в социалната мрежа „Фейсбук“. „Трябва да сменим веднъж завинаги тези прогнили тръби, от които пием вода (малкото, която не изтича по улиците). Ще използвам водната криза, за да свършим това много важно и голямо нещо за Перник. Стискайте палци!“, пише още кметът.    По думите му засега преговорите с правителството вървят добре. „Срещам разбиране от премиера за този мега-проект за Перник. Горе главата! Трудно е за всички ни! Нека кризата ни направи още по-задружни и излезем от нея по-силни от всякога“, посочва още Владимиров.    ", "date": "2019.12.29", "title": "Кметът на Перник: Искам пълна подмяна на водопровода на града "}
{"url": "http://epicenter.bg/article/Balgarka-izchezna-ot-frenska-bolnitsa-zaedno-s-bebeto-si--izdirvat-ya-/202584/3/0", "text": "Френската полиция издирва млада българка, която навръх Коледа е избягала заедно с новородения си син от болницата в Монфермей, едно от бедните предградия на Париж. Юлияна е 30-годишна, родом от Търговище. Родила е момченце на 15 декември, предаде  .    Бебето е недоносено и се е наложило да бъде обгрижвано в болницата. От лечебното заведение новороденото е трябвало да бъде поето от френските социални служби, а майката да го съпроводи, но Юлияна изчезва на 25 декември, става ясно от полицейското съобщение, разпространено в социалната мрежа.    Френското прессъобщение гласи, че жената има \"кавказки\" външен вид, с тъмна коса, облечена с черно манто и с черен сак в ръцете. От полицията предупреждават, че майката не представлява никаква заплаха за живота на бебето. Органите на реда публикуват снимки на новороденото и Юлияна с описание и упътване на кое полицейско управление да се обадят гражданите, които имат информация.    ", "date": "2019.12.29", "title": "Българка изчезна от френска болница заедно с бебето си, издирват я "}
{"url": "http://epicenter.bg/article/Bankerat-na-godinata-Violina-Marinova--Uveryavam-balgarite--che-parite-sa-im-na-sigurno-myasto-/202590/4/0", "text": "„Много хубаво нещо за човек. Моралната награда, освен че тя се базира на резултатите на институцията, която управлявам, това означава много работа, много взаимопомощ между колегите, между управителния съвет, всеки един служител има принос за резултатите”, каза в интервю за предаването „Тази неделя” по БТВ банкерът на 2019 г. Виолина Маринова.    „Защото призът се присъжда, да, на главния изпълнителен директор, но той е вследствие на резултатите, които постига дадена банка”, посочи още тя.    „Аз, като ръководител, съм взискателна, строга и едновременно с това се старая да бъда справедлива, с добри взаимоотношения с колегите и най-вече да им помагам и да бъда добра към тях. Когато се налага, да им помагам винаги, не само в служебен план, но по някой път се налага и в личен план да се помага. Аз смятам, че добрите взаимоотношения между хората могат да допринесат до един добър микроклимат в колектива и до постигане на резултати. Човек трябва да ходи на работа с удоволствие”, призна Маринова.    Тя коментира състоянието на финансовата ни система. „Уверявам българите, че парите са им на сигурно място.    Банките са отговорни институции, силно регулирани и парите са им съхранени. Независимо, че в момента има ерозия на лихвените проценти, има отрицателни лихвени проценти, притокът на депозити в банковата система е по-висок, отколкото кредитирането, затова има такава висока ликвидност. Което означава доверие, от страна на нашите клиенти и ние сме длъжни да спазваме това доверие, да го защитаваме”, изтъкна банкерът.    За следващата 2020 г. Маринова прогнозира около 3 процента ръст на икономиката, предвид индикациите от европейските държави и не очаква да има криза, подобна на тази от 2008-2009 г.    „Ние сме много по-силно регулирани, отколкото бяхме тогава. Тази година, 2019-а, Европейската централна банка направи първо оценка на активите и стрес-тестове на шест банки, които бяха успешни и бяха предпоставка за приемането ни в ERM2, ERM2 се очаква да повиши инвеститорския интерес към България. И тези стрес-тестове бяха подготовката или предпоставката за приемането ни в ERM2. Очаква се да има инвеститорски интерес, със сигурност за инвеститорите, очаква се да се повиши кредитният рейтинг на България. Освен това, според някои анализатори, това ще даде тласък на реформите в България и ще допринесе за развитието на икономическата среда, което е важно за нас”, каза още Виолина Маринова.", "date": "2019.12.29", "title": "Банкерът на годината Виолина Маринова: Уверявам българите, че парите са им на сигурно място "}
{"url": "http://epicenter.bg/article/Korneliya-Ninova--Ponesoh-mnogo-udari--napravih-greshki-spryamo-hora--vzeh-si-pouka--Pomadryah-v-bitki/202554/11/0", "text": "  -   - Защото целите, които си поставихме като общество, още не са постигнати. Очакванията бяха огромни и не се оправдаха. В някои отношения се върнахме в изходна точка. В началото на прехода беше протестът в Русе против замърсения въздух. Днес, 30 години по-късно, децата на протестиращите тогава са на улицата отново, борещи се за чист въздух за своите деца. Но с една голяма разлика - тогава замърсяването идваше от Румъния, днес българското правителство разрешава горенето на боклук от цял свят и трови въздуха. В началото на прехода се търсеше свобода на словото. Днес, 30 години по-късно, сме на 111 място по този показател. Искахме разделение на властите. Но днес изпълнителната обезсмисля парламентарната и се меси на съдебната. Ето от това идва въпросът - свърши ли преходът и как да се фокусираме върху следващия етап на развитие на страната.    -   - Причините са комплексни, но най-голяма е отговорността на политиците. Те определят посоката, те правят реформите.    - Смелост у всеки - да има мнение и открито да го отстоява. 10-годишното управление на Борисов насади страх за работното място, за бизнеса ти, страх от проверки, уволнения и натиск. Правителството се крепи на страха, а не на развитието. Смелост трябва и за непопулярни решения, за модерни реформи. Страхлив човек не може да се изправи срещу корупцията. За истинска здравна реформа се иска смелост, защото срещу теб стоят интереси за милиарди. Затова ми се иска 2020 година да е година на смели решения за бъдещето.      - Връщането на доверието в политическата система зависи от системните партии. Те трябва да проумеят, че не може да продължават както си знаят, по старому. Те трябва да започнат промени вътре в себе си, както ние започнахме преди три години. Тази промяна се изразява в няколко думи - модерни идеи, почтени хора и безкористна работоспособност. Такава промяна е много тежък, мъчителен и бавен, но неизбежен процес. Тя е спасителен пояс не за партиите, а за държавността. Заради ниското доверие все по-малко българи гласуват на избори. Все повече смятат, че нищо не зависи от тях. Това ни прави нас, политиците, все по-малко представителни. Тук виждам опасност за демокрацията, парламентаризма и доверието в институциите.    - Разбира се, че е възможен.   - Горивото на тази промяна се нарича политическа воля. Трябва да намерим такава за съгласие по няколко въпроса. След като го постигнем, всеки, който управлява, да не се отклонява от това съгласие. За мен това са: демография, здравеопазване и образование. Здрав и образован народ може да прави високотехнологична икономика, която да осигурява високи доходи и стандарт на живот. На второ място за рестарт е необходимо управление с правилните хора, които да са подготвени, отдадени на кауза, безкористни, модерни и екипни.    -   - Ключът е в човешкия капитал. Следя развитието на високите технологии, модерните производства и изкуствения интелект в света. Виждам в последните години закономерност - където се преместят учените, висококвалифицираните специалисти, в тази страна започва икономически растеж. Просперитетът следва хората. Така стана например в Канада. Няколко учени се преместват там от САЩ, откриват лаборатория, последват ги и други и днес Канада е един от четирите най-големи центрове в света по високи технологии. Така че в основата са хората. Най-успешни са държавите, които инвестират в човешкия си капитал. Те са с най-развита икономика и най-добри социални системи.      - Има различни причини. Част от тях са вътре при нас. Друга част са в начина, по който ГЕРБ упражняват властта - силово, с натиск, с купен вот, с подправяне на резултати. Правя всичко по силите си, за да донеса промяна и да дам надежда за развитие. Съпротивата понякога е голяма. На моменти това прилича на удряне на глава в стена, но съм се захванала с него. Имам съмишленици и добър екип. Сигурна съм, че нещата ще се случат.   - Въпрос на време е.    -   - Не. Още повече, че това твърдение е изречено от човек, който е бил близо до всяка власт в рамките на изминалия преход. За успешно управление трябват три неща. Първо, да имаш идеи и да знаеш какво искаш да направиш. Ние сме единствената партия, която събра широк кръг от специалисти и изготви Визия за България. В нея предлагаме ново цялостно развитие на страната в следващите 10-15 години. На второ място е да знаеш с какви хора ще го изпълниш. Предизвикателство е да се сформира успешен екип, ориентиран към резултати. Работя по този въпрос. Третото е - хората да ти дадат доверие. В опозиция можеш само да предлагаш алтернатива. Да се докажеш можеш, ако реално управляваш. Когато ни дадат доверие, хората ще се убедят, че може да има ред в държавата и те да живеят по-добре. Сигурна съм.    -   - Да, усещам го. Даже ми изглежда целенасочена политика на ГЕРБ. Винаги, когато предложим нещо различно, по-добро, се намира някой от техните депутати, който скача и започва агресивно да крещи за миналото. Когато нямат аргументи за настоящето и идеи за бъдещето, замазват своето безсилие с разговор за миналото. А още по-безочливо е, че това го правят бивши членове на БКП; партийни секретари на Окръжни комитети и Комсомола; внуци на партизани; премиер, който е напуснал работата си, за да спаси членството си в партията. Прави чест на БСП, че сме единствената партия, която си е направила тежка самокритика за участието си в прехода. Никоя друга партия няма мъжеството да го направи.   - Разговорът за миналото е полезен, когато го оценяваш обективно - и с плюсовете, и с минусите му. У нас той не се води така, а понякога се използва, за да измести разговора за настоящето и бъдещето - за неравенства, ниски доходи, кражби на властта, водна криза, мръсен въздух, катастрофа в здравеопазването и ниско качество в образованието.      - Зависи какво се разбира под по-консенсусна. Ако означава съгласие как да спрем демографската смърт на България - да. Веднага сядам с всички на разговор. Или как от търговия да превърнем здравеопазването в достъпна и качествена услуга за всеки българин, където и да живее той. Ако обаче под консенсус се разбира съгласие с корупцията, мълчание срещу пари, задкулисни договорки на политическия елит за облаги и постове, не ме търсете!    - Не бях изненадана. Членувах в нея вече 13 години, познавах вътрешно-партийните процеси. По-късно се изненадах от агресивната съпротива срещу реформите в партията, както и от това, че бивши председатели на партият излязоха да говорят стещу нея. За мен това е недопустимо.    - О, тя е лесна. Просто не правиш нищо. Седиш си в кабинета, титулуваш се председател, удовлетворяваш исканията им. Партията губи доверие, но ти си най-добрият лидер, никой не те хули и не ти иска оставката. Другият път е - загърбваш личното си спокойствие и поемаш риска да промениш нещата вътре, за да има партията авторитет навън. Аз избрах второто. Понесох много лични удари, от много неща взех поука. Помъдрях в битки. Благодарна съм на онези, които ми вярват и ме следват, въпреки че също бяха подложени на атаки.     - Имаме различия в политиката и оценъчни различия. В политиката той е един от най-големите привърженици на Истанбулската конвенция, която се опита да наложи на сила и на БСП. Аз се противопоставих. Партията ме подкрепи. Имаме оценъчни различия за управлението на България. Той смята, че Борисов е израснал от политик до държавник и се държи държавнически. БСП оценяваме това управление като вредно, рушащо институциите и държавността, еднолично, некомпетентно, наредило България на последни места по доходи, свобода на словото, здравеопазване и образование. Ако мога да обобщя - имаме ценностни различия.     - В желанието ми промяната да бъде бърза и радикална - и в партията, и в България. Очевидно няма да стане така, а стъпка по стъпка. Грешила съм и спрямо хора вътре в партията. Едни надцених и се предоверих, други подцених и ги пренебрегвах. Старая се да коригирам тези грешки в процеса на работа.      - Промените, които правя, нарушиха спокойствието на много хора. Атаките са нестихващи, защото не могат да ме подчинят. Ако не съм лидер, ще се успокои статуквото. А какво ще се случи, ако не съм аз, е въпрос с много отговори. Те са в ръцете на партийните членове. За три години имаше толкова кандидати за мястото ми, ето сега им дойде времето. Заповядайте пред партията и когото тя избере. За пръв път ще правим избор на председател от всички членове - модерна европейска практика, която дава тежест на всеки член на БСП. На 26 април 2020 ще стане ясно кого те смятат за най-добър да ги води.      - Някои неща бих направила по различен начин, други бих повторила едно към едно, но бих следвала същата посока. Според мен пътят е верен и резултатите ни го доказват. ", "date": "2019.12.29", "title": "Корнелия Нинова: Понесох много удари. Правя всичко,за да донеса промяна и да дам надежда за развитие"}
{"url": "http://epicenter.bg/article/SASht-sa-sashtata-zaplaha-za-tseliya-svyat--kakto-beshe-Tretiyat-rayh-na-Hitler-/202585/11/0", "text": "    Току-що прочетох “Берлински дневник“ от Уилям Шиърър. Това, разбира се, е описание на Шиърър, кореспондент по онова време в Германия, описващ възхода на нацистите. За образованите хора голяма част от това е добре известно. Нацистите, контролиращи немската преса, убедиха немците, че Полша заплашва Германия, точно както Гватемала заплашва САЩ. Пишеха, че поляците извършват зверства върху немците.    След това Райхът без никаква причина и имайки абсолютно превъзходство във въздуха, нападна Полша, бомбардира незащитени градове и уби огромен брой хора. Такъв беше немският модел, повторен няколко пъти. Много репортери разказваха за миризмата на гниещи тела, за бежанците, за умиращи от глад и жажда. Днес Райхът безкрайно ще се помни като образец на злото.    Но с какво нацистка Германия се различава от днешните САЩ? Лъжата е същата. Вашингтон настоя, че Ирак има ядрени и биологични оръжия, че има отровен газ. Нищо от това не беше вярно. Правителството не без намесата на медиите убеди повече от половината американци, че Ирак е отговорен за „9/11“ (събитията от 11 септември 2001 г.). Сега Вашингтон казва, че Иран е работил за получаване на ядрено оръжие и, разбира се, че „руснаците идват“. Американската преса, неофициално, но строго контролирана, не оспорва нищо от това.    След като подготви американската общественост по същия начин, по който нацистите подготвиха Германия, Вашингтон започна бруталната атака срещу Ирак, умишлено унищожавайки инфраструктурата и оставяйки страната без ток и чиста вода. Клането беше ужасно. Но според Америка войната е трябвало да избави иракския народ от злия диктатор, да донесе демокрация, свобода и права на човека. А нефтът там се оказа чиста случайност.    Вашингтон не си затваря очите и води своите кампании да подобрява живота на онези хора, чието най-пламенно желание е Америка да спре да подобрява техния живот. За да получат афганистанците човешки права, демокрация и американските ценности, САЩ бомбардират, и бомбардират в по-голямата си част неграмотното население в тази страна от 18 години. Това е война на страхливци, в която бойните самолети изтребват селяни, които нямат отбрана. Пилотите и операторите на дронове, които правят това, заслужават презрение, както и страната, която ги изпраща. Колко още години ще продължи това? С каква цел? И каква е разликата от немските нацисти?    Немското Гестапо извърши гадни изтезания в тайни мазета. Америка сега прави същото, като държи затвори за изтезания по целия свят. В тях мъжете, а безспорно и жени, са видят в продължение на много дни за китките, държани са голи в много студени помещения, пречи им се да спят и периодично са бити.    Снимките на иракчани, измъчвани от американци в Абу Гариб, показват почти голи затворници, лежащи в локви кръв. Има ли някаква разлика с това, което бе правено от Райха? (Повечето кървави фотографии вече не се съхраняват онлайн. А много от останалите ми се струва, че са редактирани.)    Джина Хаспел, главата на ЦРУ, е садистът, която измъчва мюсюлмански затворници, и ни напомня на Илза Кох, прословутата нацистка мъчителка, която също е работила в затворите. А, жертви лесно се намират там.    Нацистите нямат националност. Те навсякъде са нацисти.  Наскоро президентът Тръмп помилва няколко американски военни престъпници, заявявайки, че иска да даде на американските войници „увереност в боевете“. Това е равносилно на разрешение за извършване на зверства. Целта на варварското обучение, насочено към премахване на човешкото благоприличие и милост, е нецензурно варварство от страна на войниците. И те ще го направят, докато войните продължават. Когато ”осветих работата“ на Force Recon, спецчастите на морската пехота, видях тяхното мото на стената: „Счупете им черепите и изтрийте лицата им.“    Най-известният пример за приложено одобрение беше прошката на Никсън за лейтенант Кели, който нареди смъртта на виетнамските селяни, за което той получи три години домашен арест. Уикипедия: „Войниците от американската армия убиха от 347 до 504 невъоръжени … Жертви бяха мъже, жени, деца и бебета. Някои жени, както и деца на 12 години, са били групово изнасилени от войниците, а телата им осакатени“.    Немците искаха империя, lebensraum (жизнено пространство и ресурси, по-специално нефт. Американците искат империя и нефт, контролът над които ще им позволи да контролират света. Те ще завладеят всичко това чрез нашествие и сплашване. Така Америка иска да внесе демокрация и правата на човека в Ирак, Иран, Венецуела и Нигерия, в които има много нефт, а САЩ имат окупационни сили в Саудитска Арабия, Кувейт и други части на Близкия изток. Каква част от Сирия заема Тръмп? Изненада, изненада! Частта, в която е нефтът. Нефт за американците, земя за немците.    Паралелите с Райха не се ограничават до това. Вашингтон не се опитва да извърши геноцид срещу евреи, чернокожи или друга група от населението вътре в страната, но е доволен от убийството на онези, върху които падат неговите бомби. Тръмп не се сравнява с Хитлер. Липсва му зрение и както изглежда, злоба. Хитлер беше много умен и много зъл човек, който знаеше точно какво прави, поне политически.    Това не е така с Тръмп. Но и Хитлер, и Тръмп са заобиколени от изроди с висока войнственост. Адолф е имал Гьоринг, Гьобелс, Химлер, Райнхард Хайдрих, Юлиус Щрейхер, Айхман. Тръмп има Джон Болтън, аморален и патологично агресивен като всеки от антуражите на Фюрера. Помпейо има свръхестествена прилика с Гьоринг. И той, и Пенс са християнски евангелски еретици, които вярват, че са свързани с Бога чрез широколентов интернет. О’Брайън звучи като Болтън. И всичките те искат война с Иран, а вероятно и с Китай и Русия.    Нацистите се прекланяха пред немската земя и тевтонската раса и вярваха, че са генетично превъзхождаща раса. Американците смятат себе си за „изключителни“, „незаменими“ и „най-великата цивилизация, която някога е познавал света“. Същият нарцисизъм и високомерие на малко по-различна основа.    Нацистка Германия беше, както нацистката Америка сега, явно и отчетливо милитаристични държави. САЩ имат стотици бази по света и харчат скандално много за въоръжените си сили, въпреки отсъствието на ясен враг във военния смисъл на думата. В момента САЩ закупуват нови ракетни подводници (клас Колумбия), самолетоносачи (клас Форд), междуконтинентални ядрени бомбардировачи (В21) и изтребители (F-35).    Нацистка Германия нападна Полша, Норвегия, Белгия, Франция, Русия, Америка и Англия. А Америка нападна Ирак, Афганистан, Либия, Сомалия, Сирия. Подкрепя жестока война срещу Йемен (Йемен е сериозна заплаха за Америка!). Заплашва Венецуела, Китай и Иран с нападение, налага ембарго на Куба. Поглеждайки малко назад, имаме Лаос, Камбоджа, Виетнам, Югославия, намесата в Панама и милиони, и милиони убити.    Третият райх беше, но Америка остава основната заплаха за световния мир, истинска измамна държава. С това ли ще се гордеем?       На този линк на статията може да видите потресаващи снимки – ", "date": "2019.12.29", "title": "САЩ са същата заплаха за целия свят, както беше Третият райх на Хитлер "}
{"url": "http://epicenter.bg/article/Vuchich-obeshta-na-sarbite-900-evro-sredna-zaplata-/202579/7/0", "text": "Сръбският президент Александър Вучич заяви, че при изпълнение на инвестиционната програма на Сърбия 2025 г. средната заплата в края на 2025 г. ще бъде 900 евро, а пенсиите между 430 и 440 евро, предава кореспондентът на Македонската информационна агенция (МИА) от Белград, цитиран от скопския телевизионен канал “Сител“.    Той прогнозира, че до 2025 г. Сърбия ще поддържа стабилен валутен курс на еврото, който ще остане между 117 и 120 динара за евро, какъвто е от 2012 година.    Тази програма, според него, е изпълнима при растежа на брутния вътрешен продукт (БВП) от 4%, което е консервативно тълкуване на прогнозата за растеж и добави, че Световната банка е посочила, че Сърбия може да постигне и ръст на БВП от 7%., съобщава агенция Фокус.    Той каза, че пенсионерите с прогнозираната средна пенсия от 440 евро през 2025 г. ще живеят 70 до 80% по-добре отколкото със сегашната средна пенсия от 225 евро, като добави, че следователно публичният дълг на Сърбия не трябва да се увеличава и че делът на пенсиите в БВП няма да надвишава 13%.   ", "date": "2019.12.29", "title": "Вучич обеща на сърбите 900 евро средна заплата "}
{"url": "http://epicenter.bg/article/Mesi-e---1-na-desetiletieto-/202622/8/0", "text": "Лионел Меси е №1 в Топ 5 на европейските първенства за това десетилетие в три важни компонента - голове, асистенции и победи, посочиха от неговия клуб. Между 2010 и 2019 г. Барселона регистрира 289 победи, като в 260 от тях участва Меси.    Това го нарежда на първо място по този показател сред играчите от Висшата лига (Англия), Ла Лига (Испания), Серия А (Италия), Бундеслигата (Германия) и Лига 1 (Франция). Следва го съотборникът му Серхио Бускетс (260), докато Жерар Пике е на петата позиция с 219. Между тях са Кристиано Роналдо (244), Томас Мюлер (228) и Бензема (също с 219). За изминалата декада Меси е отбелязал 369 шампионатни гола. От 34 съперника в Ла Лига в последните 10 сезона не се е разписвал единствено срещу Херес, като любимите му жертви са Севиля и Валенсия.    Топ 6 в това подреждане допълват Кристиано Роналдо (335 гола), Единсон Кавани (223), Роберт Левандовски (221), Луис Суарес (210) и Серхио Агуеро (198). Ла Пулга обича не само да вкарва, но и да подава. Това лесно може да се види у класацията по асистенции, която е оглавявана именно от него със 136 такива. Негов подгласник е сънародникът му Анхел ди Мария (108), като тях ги следват Месут Йозил (106), Томас Мюлер (103), Роналдо (95) и Давид Силва (94). Барселона, също както и Меси, е на първо място по голове и победи в най-силните европейски първенства.    Каталунците имат 1060 попадения и 289 победи от 2010 г. насам.  ", "date": "2019.12.29", "title": "Меси е №1 в Топ 5 на европейските първенства за това десетилетие"}
{"url": "http://epicenter.bg/article/Prints-Hari-i-Megan-Markal-registrirat-svoya-fondatsiya-/202605/10/0", "text": "Херцогът и херцогинята на Съсекс – Принц Хари и Мегън Маркъл подадоха документи за регистрация на личната им кралска фондация.    Кралската двойка, която има седеммесечен син на име Арчи, основава фондация с търговската марка Sussex Royal The Foundation of the Duke and Duchess of Sussex още през юни – само ден, след като официално се разграничиха от благотворителната организация, в която работеха заедно с херцога и херцогинята на Кеймбридж – принц Уилям и Кейт Мидълтън.    Запазената търговска марка на Хари и Мегън отскоро се прилага върху широк спектър от артикули, включително печатни материали, дрехи, социални услуги и благотворително набиране на средства.    През юни Бъкингамският дворец обяви, че Кралската фондация ще продължи без участието на херцога и херцогинята на Съсекс.    В изявление тогава от Бъкингам съобщиха, че „по-късно през тази година Кралската фондация ще се превърне в главното благотворително средство за набиране на средства и провеждане на благотворителни инициативи за херцога и херцогинята на Кеймбридж“.    Междувременно по-рано през 2019 г. принц Хари призна, че той и брат му имат „добри дни и лоши дни“.    Хари, който се ожени за съпругата си Мегън в параклиса “Сейнт Джордж” в замъка Уиндзор през май 2018 г., отхвърли слуховете за разрив с брат си и неговата съпруга Кейт.    Тогава той обясни, че “в момента със сигурност с брат ми вървим по различни пътища, но аз винаги ще бъда там зад него, тъй като знам, че той винаги ще бъде до мен”.  ", "date": "2019.12.29", "title": "Принц Хари и Мегън Маркъл регистрират своя фондация "}
{"url": "http://epicenter.bg/article/Di-Kaprio-skuchae-na-shoping-s-priyatelkata-si-/202609/10/0", "text": "Социалната мрежа завря с критики към холивудската звезда Леонардо Ди Каприо, пишат руски сайтове, отбелязва БГНЕС. Актьорът беше изловен от папараци да умира от скука, докато приятелката му Камила Мороне пробва различни рокли.    Дни преди посрещането на новата година актьорът и неговата приятелка решили да обиколят модните бутици в Ню Йорк.    За да избегне излишно внимание към себе си, Ди Каприо традиционно се дегизирал с качулка, бейзболна шапка и очила. Докато Камила с ентусиазъм пробвала различни тоалети, Ди Каприо дори не вдигнал поглед от екрана на смартфона си, седнал на пейка пред дамската пробна.    Потребителите на социалните мрежи отбелязват, че депресираната холивудска звезда по нищо не се различава от обикновените мъже по такива ежедневни въпроси като чакане пред съблекалня и протяжно пробване на хиляди тоалети.", "date": "2019.12.29", "title": "Ди Каприо скучае на шопинг с приятелката си "}
{"url": "http://epicenter.bg/article/Zima-e---snyag--vyatar-i-stud/202574/2/0", "text": "Днес в Северна България и планините ще вали сняг, в Източна България вятърът ще бъде силен североизточен. Това съобщи за Агенция „Фокус“ дежурният синоптик Виктория Клещанова от Националния институт по метеорология и хидрология.   Сняг ще вали в Северна България и в планините, където ще се образува и снежна покривка. Ще духа умерен северозападен, в Източна България до силен североизточен вятър.   В Североизточна България и Предбалкана ще има условия за навявания. Минималните температури ще са между минус 3° и 2°, а максималните – между 0° и 5°. Атмосферното налягане е по-високо от средното за месеца и слабо ще се повиши. Над Черноморието облачността ще е променлива.   В северните райони дъждът ще се примесва със сняг. Ще духа умерен до силен североизточен вятър. Максималните температури ще бъдат 3° - 6°, температурата на морската вода е 11° - 12°. Вълнението на морето ще бъде 3-4 бала.   Над планините облачността ще значителна с превалявания от сняг, по-съществени в Стара планина. Ще духа умерен до силен север-североизточен вятър. По планинските проходи ще има условия за виелици. Максималната температура на височина 1200 метра около минус 5°, на 2000 метра – минус 11°.   До края на годината и през първия ден от новата времето ще бъде доста динамично. В понеделник валежите ще спрат, облачността ще се разкъса.   В източните райони ще остане ветровито. Студено време с минимални температури предимно под нулата, в отделни котловинни полета в Западна България до минус 8°, максимални – между минус 2° и 3°. През последния ден от годината облачността ще намалее до предимно слънчево.   Вятърът ще се ориентира от запад-северозапад, в Дунавската равнина ще бъде до умерен. Сутринта ще е по-студено, в отделни райони с минимални температури до около минус 10°, но дневните температури ще се повишат и максималните ще бъдат между 1° и 6°.   В новогодишната нощ отново бързо ще се заоблачи, а северозападният вятър ще се усили.   В началото на новата година облачността ще е променлива, над Северна България и планините по-често значителна, на отделни места ще превали слаб сняг. Вятърът ще се ориентира от север-североизток, ще се усили и ще застудява.", "date": "2019.12.29", "title": "Зима е - сняг, вятър и студ"}
{"url": "http://epicenter.bg/article/Tsarkvata-pochita-14-te-hilyadi-mladentsi-ot-Vitleem--izbiti-po-zapoved-na-tsar-Irod/202575/2/0", "text": "Няколко дни след честването на Рождество Христово Църквата ни предлага да поменем Витлеемските младенци. Почитта към тях има древни корени.   Невинните деца, загинали по заповед на цар Ирод, стават първите мъченици за Христос. Ужасяващ е мащабът на това чудовищно злодейство, извършено веднага след раждането на Младенеца. То ни показва степента на поквареност на човешкия свят и крещящата необходимост от пришествието на Спасителя.   Евангелието от Матея излага устното предание за убийството на младенците: ”Тогава Ирод, като се видя подигран от мъдреците, твърде много се ядоса и прати, та изби всички младенци във Витлеем и във всичките му предели, от две години и надолу, според времето, което бе точно узнал от мъдреците” (Мат. 2:16). Както виждаме, евангелистът не си поставя за цел да съобщи на слушателите точното число децата, които са били принесени в жертва на алчността и властолюбието на цар Ирод. Това е невъзможно. Въпреки че в Евангелието се набляга на „всички младенци” – и не само във Витлеем, но и „във всичките му предели”.   Това ни помага да разпознаем в Иисус от Назарет обещания Месия Христос. Св. Йероним Стридонски, който се подвизава във Витлеем през втората половина на ІV век, пише, че по указа на Ирод са убити „много хиляди” младенци. Евангелист Матей свързва това убийство, което е станало вече след Рождество Христово, с дългата поредица от опити да бъде унищожен богоизбрания народ. А тези опити са характерни за цялата старозаветна история.   От съчиненията на св. Ириней, епископ Лионски, и св. Киприан, епископ Картагенски, следва, че още по тяхно време Витлеемските младенци повсеместно са били почитани като светци.   Съществува мнение, че броят на прославените от Църквата жертви на трагедията във Витлеем – 14 хиляди – не съответства на действителността. Историците се отнасят със съмнение към това, че по заповед на цар Ирод в действителност са убити 14 хиляди младенци. Според тях преди около 2000 години в този мъничък град не би могло да има толкова деца от мъжки пол на възраст до две години. Същевременно в сирийските източници се споменават 64 хиляди убити във Витлеем невинни деца; а в редица западни мартирологии се посочват 144 хиляди младенци-мъченици.   Как да се отнасяме към това и как да възприемаме празника, в паметта за който вероятно има историческа недостоверност?   Отвъд древното предание за хилядите младенци, убити във Витлеем, което Църквата е съхранила за нас не само като стремеж да се установи точно техния брой, а подчертано напомняне за мащабите на борбата, която извратеното от греха човечество води срещу Бога.   Витлеемската трагедия далеч не е последното кърваво звено във вековното противопоставяне между надменния, самодоволен, властолюбив, кръвожаден човек, загиващ в страсти, от една страна, и от друга страна – кроткия, смирен, дълготърпелив и жертвен Бог, който идва в света, за да спаси хората.   Църковното предание, по примера на евангелист Матей, вижда в масовото убийство на невинните деца от Витлеем не просто единичен случай на проява на царския деспотизъм, но поставя тази трагедия в контекста на историята на грехопадналото човечество – едно страшно звено в дългата поредица от безуспешни богоборчества.   А числото 14 наистина е символично. Знаем, че евангелист Матей разделя родословието на Спасителя на три реда по 14 рода: „Всички родове от Авраама до Давида са четиринайсет рода; и от Давида до Вавилонското преселение – четиринайсет рода; и от Вавилонското преселение до Христа – четиринайсет рода” (Мат. 1:17). Също и в Стария Завет синове на Рахил са наречени не само родените от нея Йосиф и Вениамин, но също и внуците й: „Тия са синове от Рахил, които се родиха на Иакова, – всичко четиринайсет души” (Бит. 46:22). Оттук произлиза древното църковно предание, което идва при нас посредством византийската традиция и съхранява за нас паметта за 14 хиляди младенци-мъченици, за които Рахил 17 века след своята смърт плаче като за свои деца.   Болката за младенците-мъченици и паметта за тяхното страдание не угасва в Църквата. Техните мощи се пазят в крипта до храма „Рождество Христово“ във Витлеем. Мощи на един от младенците се намират в Далечните пещери на Киево-Печорската лавра – близо да църквата „Рождество Христово“. Те са донесени в Киев от Йерусалимския патриарх през 1620 г.   Пред невинно убитите младенци се принасят молитви от деца и за деца, специално за недоносените и убитите в утробата деца. Ужасяваща е съвременната статистика – не по-малко от древното злодейство: например в Русия, Украйна и Белорус ежедневно се правят няколко хиляди аборта.   За това известният гръцки архиерей – Никополският митрополит Мелетий, пише следното: „Тези, които се решават да убият детето си в утробата, приличат на Ирод, който избива 14 хиляди младенци, за да се подсигури, че никой няма да му пречи в живота”. | www.pravmir.ru  ", "date": "2019.12.29", "title": "Църквата почита 14-те хиляди младенци от Витлеем, избити по заповед на цар Ирод"}
{"url": "http://epicenter.bg/article/Korneliya-Ninova-se-sreshta-s-kmeta-na-Pernik-Stanislav-Vladimirov-/202577/2/0", "text": "Председателят на БСП Корнелия Нинова ще се срещне с кмета на Перник Станислав Владимиров, с общинските съветници от левицата и с граждани, съобщават от пресцентъра на партията.    Срещата ще се проведе в 9:00 часа в сградата на общината.    По-късно днес се очаква в града да се проведе протестно шествие във връзка с водната криза. От 18 ноември градът и околните населени места, захранващи се от язовир „Студена” са на воден режим, а на 21 декември бе обявено и бедствено положение.   Хората настояват за оставки, съд и присъди на всички ръководни длъжностни лица, отговорни за хуманитарната криза и екологичната катастрофа в Перник.   В 13:30 ч в храм \"Свети иван Рилски\" ще бъде отслужен молебен.    Събитието е организирано от Инициативен комитет \"Спаси Перник\" заради задълбочаващата се криза в общината. В момента градът и селата около него са на двуразов воден режим, като часовете на подаване на водата бяха намалени от средата на декември.    Междувременно недоволството не стихва и заради усещането, че няма ясен отговор на въпроса кой е виновен за водната криза и изпразването на язовир \"Студена\". Макар първоначалното заключение на прокуратурата в Перник да бе, че отговорни за кризата са двама министри - Нено Димов и Петя Аврамова, само преди два дни бе обявено, че разследваните са други - общинската и областната администрация в Перник и местното ВиК дружество.   И двете разследвания са под специалния надзор на новия главен прокурор Иван Гешев. От прокуратурата не коментираха защо е отпаднало първоначалното заключение за двамата министри.", "date": "2019.12.29", "title": "Корнелия Нинова се среща с кмета на Перник Станислав Владимиров"}
{"url": "http://epicenter.bg/article/NIMH--Zhalt-kod-za-snegovalezh-i-vyatar-e-obyaven-za-8-oblasti-v-stranata-/202578/2/0", "text": "Жълт код за снеговалеж и вятър е обявен за 8 области в страната. Това сочи справка на сайта на Националния институт по метеорология и хидрология (НИМХ). Жълтият код важи за областите Ловеч, Габрово, Велико Търново, Русе, Търговище, Разград, Шумен и Силистра.    Жълт код за силен вятър е обявен по Черномориерието. Очаква се вятърът да се усилва от север до 15 м/сек, пориви 17 м/сек (7 по Бофорт).", "date": "2019.12.29", "title": "НИМХ: Жълт код за снеговалеж и вятър е обявен за 8 области в страната "}
{"url": "http://epicenter.bg/article/MVnR--Tridnevna-stachka-na-sluzhitelite-v--Dzharmanungs--shte-zasegne-poletite-na-aviokompaniyata-/202582/2/0", "text": "Пилотите и стюардесите на авиокомпания „Джърмънуингс” започват ефективна стачка в 0.00 ч. на 30 декември 2019 г., която ще продължи до 24.00 ч. на 1 януари 2020 г. Това съобщиха от пресцентъра на Министерството на външните работи. От стачните действия ще бъдат засегнати и полетите на „Юроуингс“, които се оперират от компанията, като от София те са до германските градове Дюселдорф и Щутгарт.    По информация на българското посолство в Берлин в протестните действия е възможно да се включат и служители на авиокомпания „Луфтханза“.    Препоръчва се на всички пътуващи да се информират за актуалната обстановка, като имат предвид възможните затруднения и закъснения на полетите.    При необходимост от съдействие българските граждани могат да се свържат с дипломатическите ни представителства във Федерална Република Германия на следните телефони:       ", "date": "2019.12.29", "title": "МВнР: Тридневна стачка на служителите в „Джърмънунгс“ ще засегне полетите на авиокомпанията "}
{"url": "http://epicenter.bg/article/Nad-120-snegorina-rabotyat-na-teren-v-Sofiya-sled-snegovalezha-/202583/2/0", "text": "Над 120 снегопочистващи машини работят на терен в София и извършват обработки със смеси против заледяване, съобщават от Столичната община.    Обработени са пътищата, по които се движат колите на масовия градски транспорт.    Снегопочистващата техника започва работа по основните улици в районите, както и на вътрешноквартални улици. Опесъчени са пътищата в природен парк „Витоша“ – Драгалевци - Алеко и Бояна - Златни мостове. По-обилен е снеговалежът в южните квартали.    Екипи на Дирекция „Аварийна помощ и превенция“ обхождат стръмни и опасни участъци в града, както и мостовите съоръжения, за да проверят състоянието им.    От Общината напомнят на шофьорите да излизат на пътя само с добре оборудвани за зимата автомобили и да шофират със съобразена със зимната обстановка скорост", "date": "2019.12.29", "title": "Над 120 снегорина работят на терен в София след снеговалежа "}
{"url": "http://epicenter.bg/article/Proveryavame-onlayn-validnostta-na-e-vinetki-za-koli-sas-smeneni-nomera-/202596/2/0", "text": "На сайта на Националното тол управление www.bgtoll.bg може да се проверява валидността на електронна винетка на автомобил, който е със сменен регистрационен номер. Информацията може да се намери чрез бутона „Проверка на е-винетка при пререгистрация на автомобил“, след като се въведе новият номер. Това съобщиха от пресцентъра на Агенцията \"Пътна инфраструктура\" (АПИ).   Досега служители на Националното тол управление уведомяваха за прехвърлянето и валидността на е-винетката лично – по телефона или чрез електронната поща, собствениците или ползвателите на автомобили с променени регистрационни номера.    Съгласно Наредбата за условията, реда и правилата за изграждане и функциониране на смесена система за таксуване на различните категории пътни превозни средства на база време и на база изминато разстояние, при промяна в регистрационния номер на пътното превозно средство собственикът или ползвателят следва в срок до три работни дни да заяви тази промяна в Агенция „Пътна инфраструктура“. Той може да подаде заявлението в централното управление или в областните управления на АПИ, както и на електронния адрес info@bgtoll.bg.    От началото на 2019 г. постъпилите и обработени заявления за прехвърляне на електронна винетка са близо 29 000.    Собственикът или ползвателят на превозното средство запазва е-винетката с валидността на вече издадената.    Заради невъзможността да се правят корекции в електронната система, отговорността за правилното въвеждане на данните за е-винетка - регистрационния номер, националността по регистрация, категорията на пътното превозно средство или периода на валидност, е изцяло на собственика или на ползвателя. Съгласно чл. 5 ал. 3 от Наредбата, в случай на неправилно декларирани данни се счита, че за автомобила не е платена пътна такса.    Напомняме, че вписването на символите от регистрационния номер на пътните превозни средства в уеб сайта и мобилното приложение за купуване на електронна винетка може да бъде и на кирилица, и на латиница, но да съответства на символите в самия регистрационен номер. При изписването на номера се въвеждат само букви и цифри. В случай, че регистрационният номер съдържа тире, точка или интервал те не се въвеждат. Буквените символи от регистрационния номер се изписват с главни букви. Символите 0 (нула) и О (буква О) не са взаимозаменяеми. За цифра от номера трябва да се изпише 0 (нула), а за буква - \"О\".    Необходимо е потребителите внимателно да преглеждат и проверяват въведената от тях информация преди да потвърдят финалното плащане. Електронната система за събиране на пътни такси позволява покупката само на една винетка за един автомобил за даден период от време. В случай на неправилно декларирани данни се счита, че не е заплатена дължимата винетна такса за съответния автомобил.", "date": "2019.12.29", "title": "Проверяваме онлайн валидността на е-винетки за коли със сменени номера "}
{"url": "http://epicenter.bg/article/Na-Formula-1-v-Abu-Dabi---ot-shtaba-na-Ferari-predava-Iva-Doychinova/202623/10/0", "text": "Рев на двигатели, смяна на гуми за секунди, свистене по завоите и имена на пилоти от Формула 1, които чувстваме толкова близки, че знаем имената на гаджетата им, кога имат хрема и се вълнуваме, щом сменят отбора. Ще съпреживеете магията на Формула едно с разказ от първо лице.   Когато чуете разказа на Ива Дойчинова ще знаете какво прави големите пилоти от Формула 1 наистина велики – психиката. Но тя не се е задоволила само с емоции около пистата, ами е посетила и Лувъра в Абу Даби. Там е видяла шедьоври на Шагал, Пикасо и Модилиани на една ръка разстояние.   В арабското емирство Дойчинова е срещнала и български юрист, един от хилядите „мозъци“, привлечени с добра заплата и отсъствие на данъци. От него тя е научила, че има голяма нашенска общност там. Както се уверихте, радиоводещата е отличен разказвач, доказано влюбен в Абу Даби.   Направо ми идва да хвана самолета за там. Сигурна съм, че и вие проверявате за полети, но изчакайте края на Покана за пътуване. Има още завладяващи събеседници.  Следващият е ярък пример за това.   „Щастието се появява, съблазнява ни, стъписва ни и после си отива. По тази причина се опитваме да го уловим, като правим снимки и селфита, за да споделим всичко в социалните мрежи с приятели, роднини и близки“.   Това са думи на Алберто Симоне, италиански режисьор и автор на книгата „Щастието на нощното шкафче“. Той е почитател на източната философия, пътувал е много по света и бе в България със съпругата си Роберта Манфреди. Ако името й ви се струва познато, да, тя е дъщеря на легендарния италиански актьор Нино Манфреди.   Двамата дойдоха в студиото хванати за ръка. И излъчваха онова споделено щастие, което те спохожда когато си с любим човек на път. Независимо къде отвежда той – в екзотична страна или навътре в себе си.   За превода благодарим на известната режисьорка Милена Кънева, автор на много награждавания документален филм „Тотално отричане“. Писателят и режисьор, автор на книгата „Щастието на нощното шкафче“ и съпругата му споделят с „Покана за пътуване“  усмихнатите си рецепти за щастие.   Алберто Симоне дълги години е работил за италаинската телевизия РАИ,  автор е на филмите „Лунен удар“ и „Комисарят Манаро“, но в 40 приятни за четене есета разкрива, че щастието е лесно за постигане. А съпругата му Роберта Манфреди  напълно подкрепя убеждението, че пътешествието е дзен за душата.    В края на разговора те казаха на слушателите „Честита нова година“ на чист български. Със сигурност пожеланията им ще се сбъднат, защото излъчват онова щастие, за което говорят. Двама души, които са като скачени съдове, независимо дали живеят в Ню Йорк, пътуват из Индия или отглеждат зеленчуци в Италия. Опознахме ги чрез превода на Милена Кънева.   Част от приключението при всяко пътешествие е да опиташ колкото може повече незнайни гозби и чрез тях да се потопиш в местната култура. В Сайгон няма начин да си легнеш гладен. Нито да се събудиш такъв.   По всяко време на денонощието на улицата в град Хо Ши Мин, или както всички продължават да си го наричат – Сайгон, нещо къкри, цвърчи или бълбука. Французите може да не са били любимци на виетнамците като колонизатори, но са ги научили да правят безупречен хляб и повече от прилично вино.   Тъкмо от цяла франзела са предпочитаните от нискобюджетните туристи багети, наричани „Бан ми“. Между хрупкавата  коричка продавачът подрежда всичките ти гастрономически желания – пиле, риба, зеленчук, подправки, кетчуп, майонеза... Затваря хляба и ти го подава срещу 15 000 донга. Няма и долар.   Старо правило на хранителния сапьор е да хапва в заведения, където се тълпят местните. Едва намерих крайче на една от трите маси в нещо като килер, където чевръста тетка свещенодействаше пред печката, а 13-годишната й дъщеря разнасяше купите и прибираше парите. Чорбата наистина беше неземна - оризови спагети, бистър бульон, пилешки късчета, бобови кълнове и ароматна лимонова трева. Донесоха и две панички с лютивини и над масите надвисна тишина. Тракането на лъжици и клечки замря. Всички чакаха да видят какво ще направи бялата жена.   Смело изсипах и двете пахарчета в супата, добавих прясната мента и още някакво зеленище с неясен произход. Достатъчно незнайни манджи съм изяла, за да предположа, че целта им е да гасят пожарите в гозбата. Е, не бяха най-добрите пожарогасители на света, но поне не ми излязоха свитки от очите при първата лъжица. Само една-две издайнически сълзи.   Жената до мен леко презрително каза: „Явно не можеш да ядеш с клечки, щом гребеш с лъжицата.\" \"Мога, но не искам”, изрепчих се аз. По принципа „Булгар, булгар” награбих клечките и... се оказа, че супата наистина по-лесно се яде така. Подлите оризови спагети задължително се изсулваха от лъжицата, докато с клечките се захващаха безотказно. Същото важи и за пилешкото месо, а течността - просто надигаш купата и си я пийваш.   Когато видяха, че се справям и с лютото, и с местния начин на ядене, околните тихо се върнаха към паниците си и съсредоточено засърбаха. Тук нямаш време да разпускаш - ядеш и хукваш, че други чакат. А и аз имах неистово желание да смажа изтерзаното ги гърло с един бърз сладолед.   Изтърколи се не само поредното издание на Покана за пътуване, ами и цяла година, в която странствахме заедно по света, срещнахме шарени хора и белязахме всяко кътче с целувката на любопитството. Надявам да споделяме страстта си към приключенията в добро здраве и настроение и през 2020.   Още приключения на      Видеа", "date": "2019.12.29", "title": "На Формула 1 в Абу Даби - от щаба на Ферари предава Ива Дойчинова (видео)"}
{"url": "http://epicenter.bg/article/Frenskoto-pravitelstvo-predlozhi-kompromis-za-pensiite-na-tantsyorite-ot-Parizhkata-opera-/202587/7/0", "text": "Френското правителство предложи на стачкуващите танцьори от Парижката опера новият закон за пенсионната реформа да се прилага само за тези, които ще започнат работа след 2022 г., предаде Франс прес, съобщи БНР.    За вече постъпилите на работа ще се прилагат досегашните правила за пенсиониране, гласи предложението, отправено съвместно от министъра на културата Франк Ристер и държавният секретар по пенсионната реформа Лоран Петрашевски. Подписаното от тях писмо е било изпратено до генералния директор на операта на 23 декември.    В момента танцьорите от Парижката опера излизат в пенсия на 42 години, поради факта, че професията им е трудна, свързана с опасност от травми. След тази възраст повечето от тях не могат да продължат да показват същите умения в балета, припомня АФП.    Стачката на танцьорите доведе до отмяната на няколко спектакъла. Загубите достигат 8 милиона евро.", "date": "2019.12.29", "title": "Френското правителство предложи компромис за пенсиите на танцьорите от Парижката опера "}
{"url": "http://epicenter.bg/article/Ukrayna-i-Rusiya-razmenyat-voennoplennitsi-/202588/7/0", "text": "В околностите на украинския град Горловка в Донецка област започна процедурата за размяна на военнопленници между самопровъзгласилите се Донецка и Луганска народни републики и Киев.    Действията им са съгласувани между украинските власти и проруските сепаратисти. И двете страни съобщиха по-рано този месец, че ще има размяна в края на годината след мирните преговори на високо равнище в Париж.    Задържаните от самопровъзгласените Донецка и Луганска народни републики (ДНР и ЛНР) в резултат на конфликта в Донбас лица, са били доставени на мястото за планираната процедура за обмен на пленници. Камионът, в който са затворниците, е готов да тръгне към мястото на размяната при засилени мерки за сигурност. Журналисти, медии и други неоторизирани лица няма да бъдат допускани до мястото на размяната.    “Вече сме на контролно-пропускателния пункт Майорск. Хора от Луганск вече пътуват до Украйна за размяната. След това украинската делегация ще дойде тук, и ще можем да идентифицираме нашите хора”, каза омбудсманът на Донецката народна република Дария Морозова пред репортери.    Предвижда се Киев да предаде 87 привърженици на ДНР, а Донецк ще предаде 53 служители по сигурността.  ", "date": "2019.12.29", "title": "Украйна и Русия разменят военнопленници "}
{"url": "http://epicenter.bg/article/Mask-otkriva-tunel-za-transportirane-na-hora-prez-2020-/202589/7/0", "text": "Тунел, с дължина почти километър, в Лас Вегас, алтернатива на „натоварения трафик“ за пренаселените градове трябва да бъде завършен през следващата година, заяви иновативният предприемач Илон Мъск в „Туитър“, цитиран от АФП.    Тунелът за придвижване на хората се изгражда от The Boring Company, една от компаниите, ориентирани към бъдещето, основани от Мъск, наред с компанията за електрически автомобили „Тесла“ и „Спейс Екс“, която разработва космически кораби.    48-годишният милиардер написа в „Туитър“, че “Boring Co завършва първия си търговски тунел във Вегас, преминавайки от Конгресния център Лас Вегас до булеварда „Стрип“.    Във второ съобщение, той написа “да се надяваме, че напълно ще функционира през 2020 г.”    Конгресният център в Лас Вегас е огромен комплекс, който ще се разширява в бъдеще – тунелът с дължина 0,8 мили (1,3 километра) би улеснил пътуването между Центъра и известната Лас Вегас Стрип, където се намират много от големите хотели и казина.    През март служители на Лас Вегас избраха компанията на Мъск, за да проектира, построи и управлява тунели-близнаци, осигуряващи транспортирането на пътници в малки, автономни превозни средства, всеки от което побира осем до 16 пътници.      Роденият в Южна Африка Мъск, който е известен с оригинално и понякога в сферата на фантазиите мислене, отдавна се застъпва за футуристична подземна влакова система, наречена Hyperloop, която ще позволи на пътническите капсули на изградено от „Тесла“ шаси да се движат през тръби с ниско налягане при високи скорости.    В крайна сметка той се стреми да изгради такава система, свързваща Вашингтон и Ню Йорк по натоварения североизточен коридор на САЩ; той също предлага проекти за Чикаго и Лос Анджелис.    Компанията на Мъск миналата година показа на репортерите нов тестов тунел в Калифорния, но Лас Вегас е първият клиент, който инвестира в неговата компания.    Цената на тунела, първоначално изчислена на едва 35 милиона долара, оттогава е нараснала до 52,5 милиона долара, според Las Vegas Review-Journal.    Мъск се надява, че технология на „Boring“ за транспортиране на хора ще извърши революция в градския трафик в този все по-претъпкан свят.    Той споделя, че идеята му е хрумнала, докато седял в нарастващо безсилие в колата си, заседнал в задръстване между скъпата му вила в Бел Еър, Калифорния и офисите на „Спейс екс“ в Хоторн, на юг от Лос Анджелис.    Той предвижда хиляди автономни електрически превозни средства в крайна сметка да придвижват милиони хора под земята със скорост до 155 мили в час (250 км / ч) – далеч по-висока от умерените 35 мили в час, планирани за късата връзка в Лас Вегас.  ", "date": "2019.12.29", "title": "Мъск открива тунел за транспортиране на хора през 2020 "}
{"url": "http://epicenter.bg/article/Germanski-spasitelen-korab-s-32-migranti-pristiga-v-Italiya-/202591/7/0", "text": "Германският спасителен кораб \"Алан Курди\", на чийто борд се намират 32 спасени в Средиземно море мигранти, получи разрешение да пусне котва в италианско пристанище в южната част на Сицилия, предаде ДПА и БТА. Говорител на германската хуманитарна организация \"Сий ай\", която ползва кораба, потвърди, че мигрантите ще слязат на брега в пристанище Поцало още тази сутрин. Те бяха спасени от \"Алан Курди\" край бреговете на Либия. Всички спасени заявяват, че са либийски граждани. През изминалата година Италия и Малта неведнъж отказваха да разрешат на кораби със спасени мигранти да пуснат котва, освен ако други страни от ЕС не приемат да приемат някои от тях. Договарянето на подобни споразумения често е трудни, поради което мигрантите оставаха в морето с дни до сключването им, което често се постигаше с помощта на Европейската комисия, припомня ДПА. Подобни забавяния могат да се избегнат, ако ЕС успее да се споразумее за предвидим механизъм за разселване на мигрантите, подчерта в Туитър говорителят на \"Сий ай\", след като съобщи, че корабът е получил разрешение да пусне котва.", "date": "2019.12.29", "title": "Германски спасителен кораб с 32 мигранти пристига в Италия "}
{"url": "http://epicenter.bg/article/Frantsiya-sabira-pari-za-shedyovara----Osmivaneto-na-Hristos--nameren-v-kuhnyata-na-frantsuzoyka-/202592/7/0", "text": "Картината „Осмиването на Христос“ на италианския художник Чимабуе, открита преди време над готварската печка на французойка, бе продадена миналия месец за 24 млн. евро, но Франция забранява износа ѝ, обявайки я за национално богатство. За период от 30 месеца произведението не може да бъде изнесено от страната, което трябва да осигури достатъчно време на държавата да събере пари за откупуването ѝ, съобщи Би Би Си.    Предренесансовият майстор Чимабуе е познат още като Чени ди Пепо. Той е сред първите творци в Италия, които загърбват византийския канон в изкуството и започват да рисуват по-реалистични образи.    Малката картина с размери 20,3 на 28,5 см, е забелязана от аукционер по време на оглед на апартамента на възрастна французойка на 90 км от Париж, припомня  .    Жената е на над 90 г. и вече живее в дом за възрастни – и преди да обяви жилището си за продажба, семейството ѝ повикало аукционер, който да огледа дали има ценни вещи. Филомен Улф вижда шедьовъра закачен над готварската печка – до този момент смятан от семейството за стара руска икона. Творбата е създадена върху дърво и има златен фон.    Изпратена за оценка в Париж, експертите решават категорично, че автор на произведението е Чимабуе.    Аукционната къща не съобщи името на новия собственик, когато предложи картината за продан миналия месец, но френските медии говорят за двама колекционери от Чили, които живеят в САЩ и събират основно ренесансово изкуство.    От културното министерство на Франция ще създадат кампании за набиране на средства за откупуване на картината. Ако начинанието им се окаже успешно, „Осмиването на Христос“ ще бъде изложена в Лувъра, заедно с още едно произведение от същия автор – „Maestà de Santa Trinita“.", "date": "2019.12.29", "title": "Франция събира пари за шедьовъра - „Осмиването на Христос“, намерен в кухнята на французойка "}
{"url": "http://epicenter.bg/article/Bashta-i-sin-sglobiha-kola-s-chasti--napechatani-na-3D-printer-/202604/7/0", "text": "Баща и син от американския щат Колорадо сглобиха автомобил от марката Lamborghini от части, изпринтени на 3D принтер. В замяна на оригиналната им идея, известният италиански автомобилен производител им направи коледен подарък, като им предостави истинска кола от марката, която да ползват безвъзмездно за две седмици, предаде CNN.    Цената на отпечатването на детайлите, необходими за 3D-принтираната кола са стрували на семейството около 23 хиляди долара, а стойността на истинското Lamborghini модел Aventador S Roadster, предоставено им за каране, надхвърля 460 хиляди долара.    54-годишният баща Стерлинг Бакус признава, че идеята да построят сами Lamborghini Aventador с принтирани части му е дошла миналата година от видеоигра. Като огромен фен на продуктите на италианската автомобилна компания, а работата му в научна лаборатория му е дала знания и възможности за 3D-печат.    Изработването на пластмасовия модел на колата е започнало през февруари миналата година, а преди два месеца бащата и сина са били извикани на среща от главния търговец на Lamborghini в САЩ. “Треперех, сякаш ме бяха извикали от Ватикана на среща с папата”, казва бащата. На срещата му е предложена необичайната оферта, която освен ползването на колата включва и заснемане на рекламни клипове.    Мъжът каза, че кара колата със сина си всеки ден.    Баща и син планират да завършат проекта си през август 2020 г. Целта им е да покажат творбата си на местно автоизложение.  ", "date": "2019.12.29", "title": "Баща и син сглобиха кола с части, напечатани на 3D принтер "}
{"url": "http://epicenter.bg/article/Rodenite-navrah-Koleda-v-Gartsiya-shte-poluchat-po-2000-evro-/202606/7/0", "text": "Специален разход от 2000 евро за всяко дете, родено в Гърция навръх Коледа, ще бъде гласуван, след като парламентът възобнови работа през новата година. Допълнителният финансов стимул ще се прилага със задна дата, подчертават от редакцията на атинския ежедневник Kathimerini, предаде Агенция \"Фокус\".    Първата половина на обезщетението в размер на 1000 евро ще бъде изплатена незабавно на родителите, без да се изискват никакви документи, а останалите 1000 евро ще бъдат предоставени шест месеца след раждането на детето.    Децата, родени в Гърция от граждани, които не са членки на Европейския съюз през 2020 г. и 2021 г., също ще получат обезщетението, при условие че майката законно и постоянно пребивава в Гърция от 2012 г.", "date": "2019.12.29", "title": "Родените навръх Коледа в Гърция ще получат по 2000 евро "}
{"url": "http://epicenter.bg/article/Novo-naprezhenie-okolo-sdelkata-s-Turtsiya-za-bezhantsite-/202607/7/0", "text": "Турция не може да се справи със задаваща се нова вълна от сирийски бежанци, които бягат от ожесточените боеве в Идлиб, предупреди турският президент Реджеп Тайип Ердоган. Той иска предоговаряне на мигрантското споразумение с ЕС, се казва в анализ на „Дойче Веле“.    Идлиб е под обстрел. От седмици наред се водят ожесточени боеве за сирийския регион – последният бастион на джихадистките бунтовници. Артилерийските изстрели, ракетите и бомбите, пуснати от въздуха, унищожиха големи части от селищата в района. С оглед на продължаващото настъпление на сирийските и руските войски, сирийско-американската медицинска асоциация затвори две големи болници.    Освен това, както заяви за „Дойче Веле“ говорител на организацията “Медико интернационал”, през последните седмици умишлено са били атакувани около 100 болници. При тези обстоятелства все повече хора са принудени да избягат – по данни на неправителствената организация “Риспонс координейшън груп” от ноември насам около 217 000 души са напуснали домовете си.      Турският президент Реджеп Тайип Ердоган предупреди, че се задава нова вълна бежанци от Сирия. Както през 2015 г. , очаква се скоро голям брой сирийци да се отправят към Европа. Заради бомбардировките над 80 000 души са били принудени да напуснат сирийската провинция Идлиб и вече са на път към турската граница. Ердоган съобщи, че този път страната му няма да е в състояние да поеме този огромен наплив. “Негативният ефект от натиска, който изпитваме, ще бъде почувстван от всички европейски страни, особено от Гърция”, заяви Ердоган.    Както съобщава “Зюддойче цайтунг”, очевидно в отговор на това предупреждение канцлерката Ангела Меркел възнамерява да посети Турция идващия месец. Засега обаче няма официално потвърждение от федералното правителство. Ако това пътуване се осъществи, Меркел ще настоява пред Ердоган да запази условията по споразумението за бежанците, което ЕС и Турция сключиха през март 2016 г.      Споразумението предвижда Турция да осуетява опитите на бежанците с помощта на каналджии да се придвижат от сирийска територия към гръцките острови. В замяна на това ЕС обеща да предостави 6 милиарда евро до 2018 г. за подобряване на условията на живот на бежанците в Турция. Освен това Турция се задължава да връща обратно лицата, които не получат право на убежище. Срещу всеки депортиран в Турция бежанец страните от ЕС се задължават да приемат по един сирийски бежанец директно от Турция. ЕС заяви също така, че е готов да преговаря със страната за премахването на визовите изисквания за турските граждани и приемането на Турция в ЕС.    Турция настоява за предоговаряне на Споразумението с оглед на задаващата се нова вълна от бежанци. Още през лятото Ердоган се закани, че ще отвори вратите към Европа, ако не получи от повече подкрепа в грижите за бежанците, живеещи в страната. До този момент Турция е подслонила около 3,6 милиона сирийски бежанци.    При посещението си в Турция и Гърция в началото на октомври германският министър на вътрешните работи Хорст Зеехофер беше запознат с новите искания на Анкара. Те се свеждат до следното: повече пари за издръжката на нарастващия брой бежанци, облекчаване на визовите условия за турските граждани, напредък в разширяването на митническия съюз и помощ при изграждането на зона за сигурност на сирийска територия. Засега споразумението е изпълнило своята цел, казва социологът и експерт по миграцията Джералд Кнаус и допълва, че след влизането му в сила едва няколко сирийци са успели да преминат границите на ЕС. От близо 50 000 души, достигнали до гръцките острови тази година, по-малко от една трета са били сирийци. Според Кнаус мнозинството сирийци, живеещи в Турция, не са готови да тръгнат към Европа: „Докато се чувстват защитени в Турция, имат достъп до здравната и образователната система и получават социални помощи, те ще си останат в страната”, смята Кнаус. Но за целта Турция ще трябва да продължи да получава финансова подкрепа от ЕС.    Без финансова помощ от ЕС ситуацията в Турция ще се влоши, твърди Кнаус. И двете страни нямат интерес от това. Ето защо се принуждават да си сътрудничат. Освен това Споразумението дава на Съюза известна свобода на действие, която той би загубил, ако то бъде предоговорено. И същевременно в такъв случай той ще бъде зависим от турските решения.    Гърция очаква около 100 000 нови бежанци идущата година да потърсят приют на островите й. Само през последните шест месеца страната е приела 45 000 нови бежанци, съобщи говорителят на правителството Манос Логотетис.      За страните от ЕС това означава, че бързо ще трябва вземат решения дали да приемат или да отхвърлят молбите за убежище на хората, които пристигат на гръцките острови. Кнаус твърди, че от 2016 г. насам броят им значително е намалял. През изминалата година средно 14 души на месец са били депортирани обратно. Това допълнително увеличава натиска върху гръцката система за предоставяне на убежище, която в момента е изправена пред колапс.    В бъдещите преговори е заложена на карта не само съдбата на сирийските бежанци, твърди Кнаус: „Ако споразумението между ЕС и Турция се провали заради отстъпки от страна на Съюза, който би пренебрегнал в такъв случай собствените си ценности, никой вече няма да може да защити надеждността на Конвенцията за бежанците в световен мащаб.”  ", "date": "2019.12.29", "title": "„Дойче Веле“: Ново напрежение около сделката с Турция за бежанците "}
{"url": "http://epicenter.bg/article/Dyado-Mraz-se-gmurna-v-ezeroto-Baykal--VIDEO--/202608/7/0", "text": "Водолази в празнични облекла се състезаваха по дъното на езерото Байкал в Русия, съобщи NOVA.    Те влачеха тежести и дърпаха въжета в импровизирани състезания.    Облечен като Дядо Мраз гмуркач раздаваше подаръци.    Събитието се организира за забавление вече 10 години поред преди Нова година. В Русия празниците тепърва започват, защото Коледа се празнува по стар стил на 7 януари.    Състезанието се проведе при температура под -20 градуса. В сравнение с това, водите на най-голямото езеро в света бяха направо топли, с температура около 3 градуса.", "date": "2019.12.29", "title": "Дядо Мраз се гмурна в езерото Байкал (ВИДЕО) "}
{"url": "http://epicenter.bg/article/Mariya-Gabriel-se-naredi-sred-50-te-nay-vliyatelnite-zheni-na-planetata-za-2019-g--/202618/7/0", "text": "Най-четеният италиански всекидневник „Кориере дел сера“ включи българката Мария Габриел сред 50-те най-влиятелни, креативни и позитивни жени на планетата за 2019 г., съобщи Канал 3.    В списъка на авторитетния вестник нашата сънародничка и еврокомисарка е поставена на XIV-то място, като доста след нея са председателката на ЕК Урсула фон дер Лайен, лидерката на демократите в Конгреса на САЩ - Нанси Пелози, тийнейджърката – екоактивистка Грета Тунберг, носителката на Нобелова награда за литература Олга Токарчук и др.    Преди българката пък са известната английска писателка и академик Бернардин Еваристо, председателката на Висшия касационен съд на Италия Марта Картабия, младата американската поп-звезда Били Айлиш.    „Като комисар, отговарящ за дигиталните технологии, Мария Габриел наложи на Facebook да заличи 6 милиарда фейк-акаунта“ – хвали „Корсера“ сънародничката ни в мотивировката за включването й сред 50-те най-влиятелни жени на планетата. „Сега, едва назначена за еврокомисар на инновациите, научните изследвания, културата и младежта – продължава вестникът, - тя може да направи много за Европа в областта на образованието“. И доказателството за това всекидневникът вижда в едно от първите предложения на Мария Габриел като член на комисията на Фон Дер Лайен – да бъде наложен в първоначалните училища на Стария континент т.нар. Critical thinking. Става дума за обучение, което ще позволи на най-малките да сърфират из мрежата в търсене на информация, но с по-голяма съзнателност и отговорност.    Най-тиражираният италиански вестник подчертава също така, че програмата на четирийсет годишната българка включва въвеждането на „Wi Fi“ във всички учебни заведения в страните от ЕС, както и поощряването на момичетата да се посвещават на изследователските и технологични науки.    „Нейна основна характерна черта е амбицията, съвместена с голяма упоритост, която я кара да каже на висок глас - посочва още „Кориере дела сера“, - че Европа трябва да започне да мечтае за велики дела, като например космическа експедиция на Луната“ – „Трябва да имаме смелостта да върнем Европа сред световните лидери в областта на инновациите!“ - цитира вестникът Мария Габриел.", "date": "2019.12.29", "title": "Мария Габриел се нареди сред 50-те най-влиятелните жени на планетата за 2019 г. "}
{"url": "http://epicenter.bg/article/Nova-lavina-v-Italiya--ima-zaginal/202620/7/0", "text": "Нова лавина причини смъртта на скиор в Доломитите, който стана четвъртата жертва на снежни маси в италианските Алпи за последните 24 часа, предаде Асошиейтед прес и БТА. Скиорът е един от четиримата души, затрупани от лавината близо до заслон тази сутрин. Вчера снежна стена помете група германски скиори в долината Сеналес, провинция Болцано. Загинаха две 7-годишни момиченца и майката на едното от тях. Разследващи проверяват дали не е трябвало склонът да бъде затворен за скиори този ден предвид силния риск от лавини.   Силните ветрове повишиха опасността от лавини в италианските алпийски ски зони, които през празниците посрещат множество хора.", "date": "2019.12.29", "title": "Нова лавина в Италия, има загинал"}
{"url": "http://epicenter.bg/article/Nad-170-poleta-shte-badat-otmeneni-zaradi-stachkata-v-Dzharmanuings-/202621/7/0", "text": "Над 170 полета на Джърмануингс (Germanwings), нискотарифното подразделение на Луфтханза (Lufthansa), ще бъдат отменени в периода 30 декември-1 януари заради планираните стачни действия, информира БТА. Джърмануингс извършва полети за Юроуингс (Eurowings), друго подразделение на германската група, и близо 30 от 140-те самолета на Юроуингс принадлежат на партньора му.   Повечето засегнати полети са вътрешни, но някои връзки с Австрия и Швейцария също ще пострадат. Синдикатът на стюардите и стюардесите Уфо (Ufo) призова в петък, 27 декември, членовете си да се включат в тридневната стачка.  В основата на спора са разпоредби за работата на непълно работно време.", "date": "2019.12.29", "title": "Над 170 полета ще бъдат отменени заради стачката в Джърмануингс "}
{"url": "http://epicenter.bg/article/Zaev--Shte-reshim-istoricheskite-vaprosi-s-Balgariya-/202625/7/0", "text": "Вярвам, че ще разрешим историческите въпроси с България. Това заяви македонският министър-председател Зоран Заев в обширно интервю за „Дойче Веле“, в което прави анализ на своето управление от юни 2017 г. до днес, предаде БГНЕС.    Очаква се македонският премиер да подаде оставка и на 3 януари да бъде съставено служебно правителство, което да управлява страната до провеждането на предсрочни избори на 12 април 2020 г.    Заев коментира предстоящата си среща с българския премиер Бойко Борисов, която ще се състои, след като той вече се е оттегли от своя пост. Макар тя да е в неговата частна програма, македонският държавник обещава да предложи креативни решения на Борисов, за да продължим да вървим заедно напред.    „Вярвам, че ще разрешим историческите въпроси и ще помогнем на двете комисии, както беше първоначалната идея: да се изгради приятелство чрез споразумението, а не да се създава враждебност. Вярвам, че ще намерим решение, аз и съветниците имаме креативно мислене“, подчерта Заев, имайки предвид работата на Смесената историческа комисия.    Македонският премиер подчерта, че изборите ще се проведат на 12 април и това е въпрос, който не подлежи на обсъждане от нито една партия. „Служебното правителство трябва да се състави на 3 януари и от това не трябва да се отстъпва. Трябва да гледаме на изборите на 12 април като на приключен въпрос“, каза той.    Премиерът изтъкна, че е доволен от работата на своето правителство, добавяйки, че винаги може да се направи и повече. Като успехи той изтъкна членството в НАТО и очакваното получаване на дата за започване на преговори с ЕС, а също така икономическите успехи – 742 милиона евро чужди инвестиции, 60 000 нови работни места, икономически ръст.", "date": "2019.12.29", "title": "Заев: Ще решим историческите въпроси с България "}
{"url": "http://epicenter.bg/article/MVnR-na-Rusiya-sazdade-otdel-za-informatsionna-sigurnost-/202626/7/0", "text": "Ново, 42-о отделение на Министерството на отбраната на Русия, ще се занимава с реализацията на държавната политика в сферата на международната информационна сигурност, съобщава руския „Спутник“, като се позовава на съобщение от външното ведомство, предаде Агенция \"Фокус\".    „Отделът ще се занимава с разработването и прилагането на държавната политика в областта на международната информационна сигурност, включително борбата срещу използването на информационни технологии за военно-политически, терористични и други престъпни цели“, обясниха от министерството.    В изявлението се добавя, че отделът ще подготви предложения за модернизиране на регулаторната правна рамка за сътрудничество с други държави, международни организации и съответните неправителствени организации в областта на информационната сигурност.    Той също така ще участва в разработването и координацията на държавните мерки за сигурност на информацията в областта на международното сътрудничество и международните отношения.    Министерството припомня, че по-рано руският президент Владимир Путин подписа указ за създаване на 42-и департамент във външното министерство.    ", "date": "2019.12.29", "title": "МВнР на Русия създаде отдел за информационна сигурност "}
{"url": "http://epicenter.bg/article/Putin-i-Merkel-sa-potvardili-podkrepata-si-za--quot-Severen-potok-2-quot--/202627/7/0", "text": "Руският президент Владимир Путин и германският канцлер Ангела Меркел са се договорили в телефонен разговор днес да продължат да подкрепят газопроводния проект \"Северен поток-2\", предадоха Ройтерс и ТАСС, позовавайки се на съобщение на пресслужбата на Кремъл. Двамата лидери също така са споделили мнението, че трябва да бъдат засилени политическите и дипломатически усилия за разрешаване на кризата в Либия и са приветствали като положителна стъпка размяната на пленници между украинските правителствени сили и проруските сепаратисти в Източна Украйна.  ", "date": "2019.12.29", "title": "Путин и Меркел са потвърдили подкрепата си за \"Северен поток-2\" "}
{"url": "http://epicenter.bg/article/RIA-Novosti--Politsiyata-zadarzha-dvama--podgotvyali-teroristichen-akt-v-Sankt-Peterburg-/202632/7/0", "text": "Федералната служба за сигурност (ФСС) в петък е задържала двама руски граждани, които са възнамерявали да извършат терористични атаки на многолюдни места в Санкт Петербург за Нова година, предава РИА Новости.    Информация за подготовката на престъплението е била предоставена от американското разузнаване. Владимир Путин благодари по телефона на президента на САЩ Доналд Тръмп за съдействието за предотвратяване на нападението. Световните лидери се съгласиха да продължат сътрудничеството в борбата срещу тероризма.    През 2017 г. американските разузнавателни агенции също предупредиха своите руски колеги за предстоящата терористична атака в Казанската катедрала в Санкт Петербург, както и в други многолюдни места на града.  ", "date": "2019.12.29", "title": "Путин благодари на Тръмп за предотвратяването на терористичен акт в Санк Петербург"}
{"url": "http://epicenter.bg/article/Kak-Polsha-e-izbivala-evrei-/202586/11/0", "text": "  Макар това престъпление да не е сравнимо с нацисткия Холокост, то си остава една от най-тъмните страници от полската история: по време на Втората световна война и Полша е избивала евреи, при това по най-брутален начин.    Точно 70 години след убийството на няколкостотин евреи в полското градче Йедвабне, президентът на страната Бронислав Коморовски официално се извини за съучастието на негови сънародници в престъпленията по време на войната. Това предизвика ожесточена дискусия сред полското общество, което изглежда не е готово да приеме историческата истина.    Във всички полски учебници по история полската нация е представена единствено като жертва на окупацията и изтреблението. Фактът, че е имало и поляци, които са извършвали престъпления и са избивали невинни хора, се осъзнава от мнозинството като несъществена подробност и дори като лъжа. А излезлият наскоро филм \"Послеслов\", който разкрива неприятната историческа истина, свързана с Йедвабне, беше окачествен като \"антиполски\".      Какво всъщност се е случило в Йедвабне? До средата на 1941 година в малкото източнополско градче живеят няколкостотин поляци от еврейски произход - повечето от тях са обитавали къщите, разположени край църквата, която днес носи името на Йоан Павел Втори. На 10 юли 1941-ва нееврейските жители на града изкарват всичките си еврейски съграждани на централния площад. Действали са по нареждане на Гестапо, но нито са били пряко контролирани, нито пък са били заплашвани с наказания в случай на неподчинение.    Хайката срещу евреите прераства в нечовешки жестокости: изнасилвания, брутални убийства чрез замеряне с камъни, кланета, бой с метални пръти. Изстъпленията продължават с часове. По-късно всички евреи са заключени в един обор, където ги изгарят живи. Къщите и имуществото им са разграбени. Няколко германски войници наблюдават ставащото отстрани и правят снимки за спомен.      В продължение на десетилетия престъплението от 10 юли 1941 година е приписвано на германските окупатори. Едва през 2000 година истината излиза наяве - и поражда истински шок в Полша. При това станалото в Йедвабне не е единичен случай. В поне 23 населени места на същия строго католически регион на Полша през 1941 година е имало антисемитски погроми.    Факт е, че и до днес никой не е понесъл своята отговорност за престъплението в Йедвабне, нито за останалите подобни погроми. След войната в Източна Полша се стига до 63 доста повърхностни съдебни процеси, главно по обвинения за подкрепа на нацистките окупатори. По онова време полските историци са заети главно с разкриването на мъченическата роля на полския народ по време на Втората световна война. На фона на преживяното, това, разбира се, е оправдано. Само че по този начин истината за полските убийци остава дълго време потулена .  ", "date": "2019.12.29", "title": "Дойче веле: Как Полша е избивала евреи "}
{"url": "http://epicenter.bg/article/Slavcho-Atanasov--Plovdiv---finansovata-Pepelyashka-/202613/11/0", "text": "  Всеки ден стават ясни нови подробности за предлагания от кмета Здравко Димитров голям инвестиционен заем. Последната новост е, че най-малкият транш по този заем е 10 млн. лв. Като прибавим условието, че ЕИБ дава само 50% от необходимата сума за даден проект, се вижда, че всички обекти под 20 млн. лв. не могат да се финансират по този кредит. Това веднага зачерква обекти като „Модър-Царевец“, Плувния басейн, Спортната зала на бул. „Дунав“, пробива под колелото на бул. „Марица-юг“ и още десетина проекти от този мащаб.     Истината е, че с този заем могат да се финансират само няколко големи проекта на града, които са на стойност над 20 млн. лв. Условието, че ЕИБ финансира 50% от проекта, веднага поставя въпроса откъде идват останалите 50 %. В момента Пловдив няма собствени средства за такива обекти и няма свежи пари, напротив, потънал е в дългове, каквито не е имал още от времето на прехода. Както казвах в предизборната кампания, за което бях атакуван от останалите кандидати - Пловдив е пред фалит, и за жалост се оказах прав. След като парите по заема са недостатъчни, следва ли, че кметът ще предложи вземането на още един заем на стойност от 120 млн. лв., за да се финансира другата половина от големите обекти. Можем ли, без да разберем, да се окажем със заеми за над 250 млн. лв?     Сравнението със София, която действително ползва такъв заем, не е в полза на Пловдив. Първо, София има бюджет за 2020 г. от 1 750 млн. лв., а Пловдив от 310 млн. лв. Собствените приходи на София са 780 млн. лв., а на Пловдив – 140 млн. лв. София изгражда метро, което струва милиарди и там ограничението от 10 млн. лв. няма никакво значение.   София може да съфинансира всеки проект със собствени средства, защото те са 6 пъти по-големи от тези, които събира Пловдив и разполага със свежи пари, каквито града ни няма. И не на последно място, близо 68 процента от чуждестранните инвестиции са в София. Тя разполага с колосална сума от финансови инструменти, несъпоставима с пловдивската. Не може да става сравнение със столицата, която има по-голям бюджет от половината министерства в България.     Преди да преговаряме за такава тежка финансова артилерия, като този заем, трябва да си подредим собствената къща. Предлаганият бюджет за 2020 година в размер от 310 млн. лв. е с 15% по-малък от този за сегашната година – 357 млн. лв. Ние не знаем как ще приключи текущата година и защо, при условие, че държавните трансфери през следващата година ще бъдат с 20 млн. лв. повече, ние ще имаме по-малък бюджет.   Ако действително 310 млн. лв. е реалният бюджет, това означава, че няма да има капиталова програма. Всички пари ще отидат за заплати, осигуровки, издръжка, соц. разходи. Какво става с обещаните от кмета 12 детски градини и 2 училища? Колко от тези учебни заведения ще се построят през 2020 година и с какви пари? С какви средства ще се ремонтират ул. „Кукуш“, ул. „Даме Груев“, ул. „Рогошко шосе“, ул. „Кукленско шосе“, бул. „Хр. Ботев“ и още десетки районни улици с важно за гражданите значение.   Ето на тези въпроси трябва да даде отговор г-н кметът, а след това да мисли за транспортен възел свързващ район „Тракия“ и район „Южен“, който ще струва минимум 55 млн.лв. С екип от 9 зам.- кмета ( два пъти повече от град Варна) трябва да има готови решения на всички проблеми.   Всеки кмет иска да направи най доброто за своя град. В същото време той трябва да стои здраво в реалността и винаги да казва истината. Реалността е, че предишният кмет г-н Тотев оставя празна общинска хазна и много нерешени проблеми. Новият кмет трябва да каже тази истина на пловдивчани и да ги предупреди за предстоящите трудни времена. Медийните балони вършат работа за кратко време, след това идва моментът на реалните проблеми и тогава е още по трудно. В същото време на хоризонта не се задава никаква съществена помощ от правителството, въпреки ведрите предизборни обещания.     Останах изумен от следното, на вчерашната сесия, водещата партия в града, която управлява Пловдив - ГЕРБ, за вдигането на данъците и за заема на века от 120 милиона лева нямаше нито едно изказване в Общинския съвет, с изключение на 30 секундното включване на г-н Вичков. Нека пловдивчани сами си направят извод от този факт. ", "date": "2019.12.29", "title": "Славчо Атанасов: Пловдив – финансовата Пепеляшка "}
{"url": "http://epicenter.bg/article/API--Blizo-290-km-patishta-sa-remontirani-prez-2019-g--sas-sredstva-ot-ES-/202597/4/0", "text": "Близо 290 км второкласни и третокласни пътища са рехабилитирани през 2019 г. със средства от ОП „Региони в растеж“ 2014-2020 г. и Програмата за териториално сътрудничество Интеррег V-A Гърция - България. Двете програми се финансират от Европейския фонд за регионално развитие и националния бюджет. В основния ремонт на отсечките са вложени около 255 млн. лв. Това съобщиха от пресцентъра на АПИ.  - важна транспортна връзка на Северозападна с Югозападна България през билото на Стара планина, над 17 км от третокласния път III-1002 Враца – пещера Леденика, 9 км от околовръстния път на Ловеч /част от път II-35 Плевен-Ловеч/, над 27 км от път II-44 Севлиево - Драгановци – Габрово, който осигурява най-кратката връзка между столицата и Габрово и свързва населените места от Северна България с прохода Шипка и Южна България.    с което се осигури бърз и удобен транспортен достъп на жителите от общините Куклен и Асеновград и от област Смолян до АМ „Тракия“, летище Пловдив и индустриалния район в околностите на град Пловдив.   . Второкласният път осигурява връзката на общините Стара Загора и Раднево с АМ „Тракия“ и е основна пътна артерия към енергийния комплекс „Марица Изток“.    , който е единствената транспортна връзка на Мелник и селата Спатово, Хотово и Лозеница с общинския център гр. Сандански, както и на Мелник, Роженския манастир и природния феномен „Мелнишки пирамиди“ с републикански път I-1 (Е-79) и др.    . Второкрасният път осигурява удобна връзка за голям брой туристи, пътуващи ежедневно за Гърция.   , по който ще преминава трафикът към бъдещия контролно-пропускателен пункт „Рудозем - Елидже“.    . Ще се рехабилитират 9,3 км от път III-118 Гулянци - Долна Митрополия в област Плевен, както и около 15 км от път II-81 Костинброд - Берковица – Монтана.", "date": "2019.12.29", "title": "АПИ: Близо 290 км пътища са ремонтирани през 2019 г. със средства от ЕС "}
{"url": "http://epicenter.bg/article/Arestuvaha-direktora-na-gimnaziyata-v-Ihtiman-/202617/3/0", "text": "Директорът на гимназията в Ихтиман е бил арестуван в петък.    По информация на БНР става дума за опит за изнудване срещу местен бизнесмен, който е обработвал земя, собственост на училището.    Разследването е водено от няколко месеца.    По случая е образувано досъдебно производство. Продължават разпитите на свидетели и изясняване на детайлите около случая.", "date": "2019.12.29", "title": "Арестуваха директора на гимназията в Ихтиман "}
{"url": "http://epicenter.bg/article/Zatrudneno-e-dvizhenieto-po-glavniya-pat-Sofiya---Varna-v-prohoda--quot-Boaza-quot--zaradi-katastrofa-/202619/3/0", "text": "Затруднено е движението по главния път София - Варна в прохода \"Боаза\" заради катастрофа, предаде БТА.   В момента то се регулира от екипи на \"Пътна полиция\", няма сериозно пострадали хора, съобщи дежурният в Областно пътно управление /ОПУ/ в Търговище. Пътният инцидент е между три автомобила. По данни на ОПУ пострадали майка и дете, са откарани с линейка за преглед в болницата в Търговище. Причините за катастрофата се изясняват.   Над региона вали слаб сняг. Видимостта е добра. Пътните настилки са мокри. Образувалата се снежна покривка е около 3 см, на места в общините Омуртаг и Антоново - до 5 см.   Настилките се опесъчават. По пътищата в областта работят над 22 машини, допълни дежурният в ОПУ. Няма затворени участъци. Котленският проход е отворен за движение.", "date": "2019.12.29", "title": "Верижна катастрофа на пътя София - Варна, има пострадали "}
{"url": "http://epicenter.bg/article/Otkriha-izbyagalata-ot-frenskata-bolnitsata-zhena--VIDEO--/202633/3/0", "text": "Френската полиция откри избягалата от болницата българска гражданка с бебето си, предаде кореспондентът на NOVA в Париж.    След като била намерена вчера, жената обяснила, че се уплашила да не отнемат детето й. В момента е под грижите на социалните служби.    Българката избяга навръх Коледа заедно с новородения си син от болницата в Монфермей, едно от бедните предградия на Париж, съобщи по-рано Dariknews.bg. Юлияна е 30-годишна, родом от Търговище. Родила е момченце на 15 декември. Бебето било недоносено.", "date": "2019.12.29", "title": "Откриха избягалата от френската болницата жена (ВИДЕО) "}
{"url": "http://epicenter.bg/article/Pernichani-protestiraha-s-zhalti-zhiletki-zaradi-vodnata-kriza-/202610/2/0", "text": "Перничани протестираха срещу водната криза в града. Те отидоха на молебен в централния градски храм \"Свети Иван Рилски\".    С национални знамена и под звуците на патриотични песни шествието премина през центъра на града. Хората скандираха \"Оставка\", \"Виновните на съд\" и \"Искаме вода\", предаде БНР.    Списъкът с исканията е дълъг. Сред по-важните от тях са съд и присъда за всички виновни за водната криза в Перник лица, незабавна оставка на министрите на околната среда и водите и регионалното развитие и благоустройството Нено Димов и Петя Аврамова и на ресорните им заместник-министри.    Настоява се също цената на водата в Перник да не бъде увеличавана, да започне незабавна подмяна на водопроводната мрежа, както и държавата да отпусне безвъзмездна помощ на общината.    В протеста в Перник се включи и лидерът на Национален синдикат \"Защита\" Красимир Митов, който обяви, че следващата стъпка е протест в София. Там перничани ще бъдат подкрепени от членове на синдиката от всички краища на страната, каза Митов.    Той изрази опасения, че заради водната криза е възможно да спрат да работят и структуроопределящи предприятия, което на практика ще обрече Перник на гибел.    Камелия Радева, която е един от главните организатори на протеста, заяви, че в София Перник ще отиде със сурвакарите. \"Нека пренесем нашата сурва на жълтите павета\", каза Радева.    Междувременно в града пристигнаха както министърът на икономиката Емил Караниколов, така и лидерът на БСП Корнелия Нинова.    Започва работата по изместването на трасето на клон 2 от водопроводната мрежа на Перник, съобщиха министърът на икономиката Емил Караниколов и зам.-министърът на регионалното развитие Николай Нанков:    \"Нов клон 2, който ще минава до сега съществуващия, чисто ново трасе пускаме, държавата ще го финансира като цяло. В момента има геолози и машините пътуват натам и тук ни трябват багери тежки с вериги доста по-големи, за да подготвим трасето. Имаме идейния проект, трасето е готово\".    Трасето е с дължина около един километър, а стойността на новото съоръжение по предварителни разчети възлиза на 2 млн. и 200 хил. лева.    Другата много добра новина за перничани е, че ще бъде подменена около 70 км от водопроводната мрежа на територията на града. В изграждането й ще бъдат вложени близо 20 млн. лева.    Стартират и дейностите по ремонта на старата пречиствателна станция, която да гарантира чиста вода на перничани, ако стигнат мъртвия обем на язовира.    Ще се работи и по осигуряването на допълнителни притоци в язовир \"Студена\", включително ще се вади вода и от пещерите.    Освен това министър Караниколов каза, че са осигурени големи количества минерална вода, които да задоволят нуждите на гражданите, доставките са от фирми и общини в страната.    По-рано днес в Перник беше и лидерът на БСП Корнелия Нинова. Ето какво каза тя:    \"Правителството се опитва да прехвърли отговорността на ВиК оператора, на общината, но ВиК дружеството е изпуснало вода от язовира само с разрешение на министерството. Общината пък няма средствата, за да ремонтира такава огромна инфраструктура, така че отговорността е в правителството и министерствата и Борисов да не опитва да прехвърля тази отговорност и да се спасява от тази ситуация\".  Организатор на шествието с жълти жилетки заради водната криза е инициативният комитет „Спаси Перник”.    От 18 ноември градът и околните населени места, захранващи се от язовир „Студена”, са на воден режим, а на 21 декември бе обявено и бедствено положение.", "date": "2019.12.29", "title": "Перничани готвят протест и в София заради водната криза"}
{"url": "http://epicenter.bg/article/Yanuari-nosi-temperaturi-do--15--v-nay-toplite-dni-shte-stignat-10-15-/202611/2/0", "text": "През месец януари от север ще нахлува студен въздух и най-ниските температури ще бъдат между минус 15° и минус 10°. Това съобщи за дежурният синоптик Красимир Стоев от Националния институт по метеорология и хидрология (НИМХ), предаде Агенция „Фокус”.    В началото на месец януари Слънцето в София изгрява в 7 ч. и 56 мин. и залязва в 17 ч. и 03 мин. Продължителността на деня е 9 ч. и 07 мин. В края на месеца Слънцето изгрява в 7 ч. и 42 мин. и залязва в 17 ч. и 37 мин. Продължителността на деня е 9 ч. и 55 мин. Фазите на Луната през месеца са: 3 януари - първа четвърт, 10 януари - пълнолуние, 17 януари - последна четвърт и на 24 януари - новолуние.    Януари е най-студеният месец от годината и обикновено той определя характера на зимата – мека, нормална или сурова. Времето обикновено е облачно и мъгливо. При нахлувания на студен въздух от северозапад и североизток вали сняг и се създават условия за снежни виелици, особено в Северна България. Средният брой на дните със снежна покривка в Северозападна България е около 20, а по Черноморието от 2 до 5. В планините често духат силни ветрове, обикновено от северозапад и югозапад.   През януари са регистрирани най-големите аномалии на времето в нашата страна. При нахлувания на арктичен въздух след изясняване са достигани най-ниските температури в повечето райони на страната – абсолютният минимум за страната е минус 38,3˚, измерен в Трън през 1947 г.   През януари има и интензивни затопляния, при които температурите са се повишавали до 20-23˚.    Тази година през януари се очаква средната месечна температура да бъде около и над нормата, която в Северна България и високите полета е между минус 3 и 0°, по Черноморието, в Горнотракийската низина и долината на р. Струма – от 0 до 3° а в планинските райони – между минус 8 и минус 3°. Месечната сума на валежите ще бъде около и под нормата, която е между 30 и 60 л/кв.м, в планините и най-южните райони – между 60 и 110 л/кв.м. Най-ниските температури през януари ще бъдат между минус 15° и минус 10°, по Черноморието - около минус 5°, а най-високите – между 10° и 15°.    През първото десетдневие на януари динамиката на атмосферните процеси ще бъде повишена. В началото на месеца от север ще нахлува студен въздух и ще застудее още. На места ще превали слаб сняг. Към 3 - 4-ти януари се очаква повишение на температурите. Ще има разкъсана облачност, на места и до слънчево. В средата на десетдневието от север ще нахлуе студен въздух и температурите ще се понижат. На места ще превали слабо, предимно сняг. В края на десетдневието се повишава вероятността за валежи и за понижение на температурите.   През първите дни от второто десетдневие ще се създаде валежна обстановка. От север ще нахлува студен въздух и в по-голямата част от страната ще вали сняг и ще се образува снежна покривка. В средата на периода валежите ще спрат и до края на десетдневието валежи не се очакват.   През третото десетдневие температурите ще бъдат близки до обичайните. Около 22-ри, 25-ти и в края на месеца ще има валежи предимно от сняг.", "date": "2019.12.29", "title": "Януари носи температури до -15°, в най-топлите дни градусите ще стигнат 10-15°"}
{"url": "http://epicenter.bg/article/Ninova--Institutsiite-prikrivat-genotsida-v-Bobov-dol/202612/2/0", "text": "Институциите прикриват геноцида в Бобов дол. Това написа лидерът на БСП Корнелия Нинова на страницата си във \"Фейсбук\". \"Днес се срещнах с кмета на Бобов дол Елза Величкова, с кметове на населени места от общината, общински съветници и жители, които споделиха, че с мълчаливото съучастие на институциите се извършва геноцид над населението. Те ми връчиха подписка срещу замърсяването на околната среда от ТЕЦ “Бобов дол”.   Според местните хора там се горят боклуци през нощта, като за целта отпадъците се смесват с въглища. Част от боклука пък се зарива в открития рудник. Всичко това е довело до замърсения въздух в общината, както и до бум на хепатит А и множество случаи на туберколоза.   Друг проблем е превозът към ТЕЦ-а, извършван от тежкотоварни камиони, които минават през града необезпокоявано от полицията, въпреки забранителните знаци.   Хората се оплакаха, че в резултат на това се руши пътят, създава се риск за преминаващите деца и се образуват пукнатини в къщите наоколо. Хората са отчаяни, защото всеки опит да се сдобият с информация удря на камък, а множеството сигнали до институциите остават без отговор.   Друг проблем за жителите е и затвореният без какъвто и да е план и надзор преди две години рудник “Бабино”.   Освен социалният проблем с оставените над 1000 работници без прехрана, според специалисти рудникът е опасен, защото в него се съдържа метан, който е 60 пъти над нормата.   Присъстващите изразиха подозренията си, че в схемата за прикриване на нередностите с ТЕЦ-а са депутат от ГЕРБ и областния управител, който възпрепятства всяко действие на кмета на Бобов дол за стопиране на нарушенията.   Хората споделиха с мен, че са подложени на натиск да мълчат и са им отправени заплахи. Поздравявам ги за това, че не са се поддали и че се борят да запазят здравето на децата си. Заставаме до тях в искането им за чист въздух, чиста вода и чиста храна. За да се внася и гори боклукът в Бобов дол безнаказано, някой на най-високо равнище е разрешил това и го покровителства. На срещата ми с главния прокурор ще поставя и този въпрос. Искаме обективно разследване и наказани, а правителството да извърши проверка и да отнеме разрешителното за горене\", пише още Нинова.", "date": "2019.12.29", "title": "Нинова след среща с кмета: Институциите прикриват геноцида в Бобов дол"}
{"url": "http://epicenter.bg/article/Ministerstvo-na-kulturata---rekordyor-po-gafove-za-2019-ta-godina-/202615/2/0", "text": "Като безспорен рекордьор по допуснати гафове и неизпълнени обещания сред държавните институции през отиващата си 2019-та година се очертава Министерство на културата, констатира сдружение „Зограф“.    Най-сериозният гаф, който допуснаха чиновниците на министър Боил Банов през 2019 г. е, че поради некомпетентност провалиха делото за неустойките за столичното Ларго. Юристите в културното министерство проявиха явно нехайство и пропуснаха последния срок за да обжалват съдебното решение, с което бе отхвърлена претенцията на ведомството за неустойка към изпълнителя на проекта „Античен културно-комуникационен комплекс „Сердика“, напомнят от сдружение „Зограф“.   С определение на Върховния касационен съд от 4 ноември 2019 г. делото за Ларгото е окончателно приключено, а това означава, че Министерството на културата няма да получи 753 хил. лв. неустойка за забавения ремонт на античния комплекс в центъра на София, като ще трябва да плати и над 73 хил. лв. разноски по въпросното дело, посочват от сдружението.    Скандален пример за непрозрачно харчене и разхищение на пари на данъкоплатците бе и главозамайващата сума от няколко десетки хиляди лева, изхарчена за командироването тази пролет на цял рояк чиновници от Министерство на културата за официалното откриване на 58-то международно Биенале за изкуство във Венеция, подчертават от сдружение „Зограф“.   Най-абсурдното е, че за откриването на българския павилион на Венецианското биенале бяха командировани и пиарите на културния министър Банов, които имаха честта да летят до Италия с възможно най-скъпи самолетни билети, нощуваха в суперлуксозни хотели и разполагаха с щедри дневни пари, но така и не публикуваха нито една дописка за събитието на сайта на Министерство на културата, с което пътуването им се превърна в екскурзия на държавни разноски, отбелязват от сдружение „Зограф“.    За съжаление и през 2019-та ocтaнa нeизпълнeнo даденото пред медиите обeщaниe от културния министър Бoил Бaнoв дa нaпрaви худoжecтвeнa гaлeрия или нов музeй в нaй-гoлямaтa oт cгрaдитe нa зaбeлeжитeлния aрхитeктурeн кoмплeкc „Цaрcкитe кoнюшни“ между столичните булеварди „Дондуков” и „Васил Левски”, които пострадаха от пожар през лятото на 2018 г., посочват oт cдружeниe „Зoгрaф“.   Миниcтeрcтвo нa културaтa така и не oбяви бившитe „Цaрcки кoнюшни“ зa нeдвижимa културнa цeннocт c кaтeгoрия „нaциoнaлнo знaчeниe“ c цeл те дa бъдaт oпaзeни и cъхрaнeни, а кaтo логичен рeзултaт oт чинoвничecкoто нехайство те прoдължaвaт дa ce caмoрaзрушaвaт и пoрaди бeзcтoпaнcтвeнocт и занемара има риск в тoзи знaкoв иcтoричecки oбeкт пак дa избухнe пoжaр, причинeн oт нeизвecтeн извършитeл, изтъкват oт гражданското cдружeниe.    И през 2019-та Министерство на културата не направи опит да довърши най-сетне т.нар. „Български Лувър“ - изоставеното южно крило на галерия „Квадрат 500“ откъм столичната улица „Оборище“, предвидено по проект да приема престижни гостуващи изложби, вече е с рушаща се и опасна за минувачите фасада, алармира сдружение „Зограф“.   В неремонтираното крило на галерията откъм улица „Оборище“ скоро може да се заселят и клошари, които ще се отопляват с палене на огън от вторични суровини, предупреждават от „Зограф“.   Сред „видимите резултати“ от дейността на Министерство на културата през отиващата си година са и изгорелите и невъзстановени и до днес Тютюневи складове в Пловдив, допълват от гражданското сдружение. Културното ведомство и през 2019-та не направи абсолютно нищо за спасяването на прочутата Къща на Гешов на бул. „Патриарх Евтимий“ 7 в центъра на София - паметник на културата, оставен да се руши от години. B oĸaянo cъcтoяниe е и гoлямaтa фaбpичнa cгpaдa в ĸoмплeĸca \"Зaxapнa фaбpиĸa\" – един от емблематичните за столицата архитектурно-строителни паметници на културата от национално значение, за съдбата на който чиновниците на Боил Банов нехаят, припомнят от „Зограф“.    Сред най-сериозните гафове на Министерство на културата през 2019 г. бе и публикуваната скандална конкурсна обява с абсурдното изискване кандидатите да оглавят Културно-информационния център на България в Скопие да владеят задължително т.нар. „македонски език“, изтъкват от сдружение „Зограф“.   В обнародваната на сайта на Министерство на културата обява се изискваше всички участници в обявения конкурс за длъжността „директор“ на Културния ни институт в столицата на Република Северна Македония \"да владеят писмено и говоримо официалния език на страната-домакин\", а за целта те трябваше да представят документ, удостоверяващ неговото владеене, възмущават се в сдружение „Зограф“. Провинилите се чиновници, сътворили нелепата министерска заповед за провеждането на конкурс за директор на Културния ни център в Скопие, която бе изпратена за публикуване и в национални всекидневници едновременно с качването й на интернет сайта на културното ведомство, очевидно забравиха, че официално изразената позиция на Българската академия на науките е, че официалният език в Република Северна Македония е писмено-регионална норма на българския език, а това ще рече,че така нареченият „македонски език“ не може и няма как да се счита за език, отделен от българския, посочват от гражданското сдружение.    Серията гафове на Министерство на културата включва и липсата на официална реакция на институцията след поругаването и манипулативното редактиране на емблематичния Вазов роман \"Под игото\", извършено от издателката Нели Стефанова, което не само е гавра с Патриарха на българската литература, но е в нарушение и на Закона за авторското право и сродните му права, заявява сдружение „Зограф“.    От гражданското сдружение напомнят, че в културното министерство и до днес не са поели отговорността за неграмотно написаната Стратегия за развитие на българската култура 2019-2029 г., проектът на която тази пролет бе публикуван с десетки груби правописни и пунктуационни грешки в Портала за обществени консултации на Министерски съвет, както и на официалния сайт на Министерство на културата.   Учудващо неграмотно написаният текст на въпросната Стратегия говори за непознаване на правилата за употреба на пълен и кратък член от анонимните автори на този документ, което е непростимо с оглед престижа на институцията, каквато е Министерство на културата, констатират от сдружение „Зограф“ и същевременно изразяват огорчение, че ръководството на Министерството и през 2019-та не пожела да инициира намаляване на ставката на ДДС върху книгите, за да станат те по-достъпни за четящите хора у нас.   Екипът на министър Банов нанесе и сериозна обида на всички ценители на книгата, като закри навръх Деня на будителите най-известната и емблематична софийска книжарница на бул. „Ал. Стамболийски“ №17 с над 20-годишна история с абсурдния мотив да ползва нейните помещения за нуждите на чиновниците от Националния институт за недвижимо културно наследство, изтъкват в заключение от сдружение „Зограф“.", "date": "2019.12.29", "title": "Министерство на културата - рекордьор по гафове за 2019-та година "}
{"url": "http://epicenter.bg/article/Fandakova--Otkazahme-se-ot-dizelovite-avtobusi--kupuvame-gazovi-i-elektrobusi/202624/2/0", "text": "Една от мерките за борба с мръсния въздух в София е подмяната на автобусите в градския транспорт, каза за БНР столичният кмет Йорданка Фандъкова.    Фандъкова даде да се разбере, че общината ще заложи приоритетно на електромобили.    \"Важно е, че пуснахме първите 20 електробуса. Това е част от програмата ни за подобряване на качеството на въздуха. Отказахме се от дизеловите автобуси. Закупуваме газови автобуси и електробуси през тази година\", заяви тя.", "date": "2019.12.29", "title": "Фандъкова: Отказахме се от дизеловите автобуси, купуваме газови и електробуси"}
{"url": "http://epicenter.bg/article/Borisov--Shte-bade-izgradeno-iztsyalo-novo-alternativno-trase-po-Klon-2-v-Pernik-s-darzhavni-sredstva/202628/2/0", "text": "Ще бъде изградено изцяло ново алтернативно трасе по Клон 2 в Перник с държавни средства. През него ще бъдат положени нови тръби. Още от утре започва работата по изчистването на трасето, което ще бъде дълго близо километър и ще струва над 2 млн. лв. Предстои да бъде изградена и пречиствателна станция. Всички необходими материали вече са набавени и работата започва от утре. Това съобщи премиерът във Фейсбук. \"Това стана ясно днес след като министърът на икономиката Емил Караниколов, зам.-министърът на регионалното развитие Николай Нанков и областният управител Емил Костадинов за пореден ден бяха на място в Перник и продължиха с обследването на водопреносната мрежа на града. Те се срещнаха с научните ръководители, ангажирани с намирането на решения за осигуряването на допълнителен дебит към яз. \"Студена\". Запознаха се и с проектите, които утре ще бъдат предоставени за одобрение от Басейновата дирекция към МОСВ.\", отбелязва премиерът.    ", "date": "2019.12.29", "title": "Борисов: Ще бъде изградено изцяло ново алтернативно трасе по Клон 2 в Перник с държавни средства"}
{"url": "http://epicenter.bg/article/Vladimir-Karolev-prosledi-kade-izticha-vodata-za-Pernik/202629/2/0", "text": "Икономическият експерт Владимир Каролев тръгна по следите на пернишката водна криза.  Каролев засне старите тръби, занемарени и почупени, както и водата която изтича в нищото.    Експертът предупреждава да не се връзваме на мераците да се спаси Перник с вода от карстови източници. Според него това само ще източи пари от джобовете на данъкоплатците.    Ето какво пише Каролев на страницата си във Фейсбук:    \"Разходих се над Боснек и Чуйпетлово. Ходих покрай река Струма, която извира на около 250 м южно от Черни връх и се спуска към Чуйпетлово и Боснек преди са се влее в язовир Студена. Видях много малки ручеи, които се вливат безпроблемно в Струма. На много места има поставени отдавна тръби (вижте снимките), които направляват водопотоците от ручеите към Струма. Сега разни “спасители” на Перник (един от тях “спасяваше” плажа Корал, като като концесионер на плажа позволяваше джипове и каравани да се разполагат върху дюните) предлагат планове за увеличаване на прихода на вода в Студена, чрез нови тръби и изпомпване на води от карстови извори. Да знаете, че става въпрос за източване наистина, не не на вода, а на много пари от данъкоплатците. В опит да се забрави вината на всички, които години наред са управлявали безхаберно и некадърно общинското дружество ВиК Перник. Снимките направих днес следобед\" (бел. ред - 22 декември).    ", "date": "2019.12.29", "title": "Владимир Каролев проследи къде изтича водата за Перник"}
{"url": "http://epicenter.bg/article/Karayancheva-za-katastrofata--koyato-prezhivya--Moyat-shofyor-spasi-3-zhivota-/202630/2/0", "text": "\"Бяхме на празник на Силистра. Срещу нас се оказа кола, където шофьорът е сбъркал спирачката с газ. Тогава нашият шофьор реагира адекватно и спаси три живота. Медиите изписаха ужасяващи неща. Моят кортеж никога не кара извън правилата. Най-пострадала бях аз. Само чух шофьора, който попита \"къде отиде тази\" и всичко се случи за секунди\", сподели шефът на Народното събрание Цвета Караянчева пред Нова тв за първи път след тежката катастрофа, която преживя на 15 септември т.г.    „Един такъв момент те отрезвява и разбираш, че не си безсмъртен”, коментира още Караянчева.    \"Много ми се искаше в първите няколко дни, след като се възстанових емоционално, да звънна на семейството и да попитам как са, но ме посъветваха да не го правя, защото това може да се възприеме като оказване на натиск. Аз исках да попитам как е детето и как е семейството, но жълтите медии и интернет троловете не ми позволиха. Ще го направя, ще се обадя и ще се срещна с тях\", каза тя.    \"Не съм чувала някой да ги е търсил. Най-страшното беше как ще съобщят на родителите ми. Аз им се обадих и с много ведър глас им казах, че сме се ударили и всичко е нормално\", разкри Караянчева.    \"До петия-шестия ден майка ми не вярваше, че ходя и трябваше да й показвам по вайбър. Трудно ми беше да кажа на дъщеря ми, защото беше бременна в началото и не исках да я притеснявам. Искам да благодаря на съпруга ми, който беше до мен през цялото време. Не знам как бих се оправила без него\", допълни още Караянчева.    Цвета Караянчева се похвали и с една новина – чака второ внуче. „То ще ми е подаръкът за новата година”, призна тя и уточни, че се очаква бебето да се появи на бял свят през април.   За трите години начело на държавата президентът Радев няма с какво да бъде запомнен, каза още председателят на Народното събрание по Нова телевизия.   „Аз трудно коментирам президента, защото той винаги говори едни и същи неща. Няма как да го коментираш по нов начин. Чисто институционални отношенията са добри, но когато се изказваш като политически лидер, когато само критикуваш, когато не признаваш дори и едно добро направено и когато три години вече си на власт, а ти нямаш нито една запомняща се кауза.   Ако се върнем в годините назад, президентът Желев беше първият демократично избран президент.   Президентът Стоянов каза онази фраза „нека затворим фабриката за илюзии“, когато беше най-трудно, най-тежко, той помогна в този най-труден момент.   Президентът Първанов – Българската Коледа, нещо уникално, което продължава и до днес. Президентът Плевнелиев – човекът, който затвърди евроатлантическия курс на България. С какво ще запомните до момента президента Радев? Аз няма с какво да го запомня до момента, освен едни консултации. Виждаме някакво заглавие в медиите, веднага се използва като възможност да се събере някакъв съвет, който да обсъжда и оттам нататък нищо.   Какво стана с „Апартаментгейт“, със свинската чума, с Изборния кодекс? Сега иска да променя Конституцията. За да използва момента медийно да вземе някоя тема, да блесне, да се изкаже чисто политически, да атакува премиера. Много е лесно да говориш, когато нямаш абсолютно никакви отговорности. Той не се справя като обединил на нацията. Това е проблемът. Диалогът, който трябва да водим, не трябва да го водим от позицията на политически лидери.   Президентът не трябва да говори само хубави неща. Нека да критикува. Но да използваш теми от вестниците и да правиш сбирки, за да задържаш по някакъв начин медийното внимание върху себе си, след това какво? Нищо, дотам“, каза още Цвета Караянчева.    България постигна много през последните 3 години, средната работна заплата стигна 1200 лв., изтъкна  Караянчева. \"Големият проблем е липсата на работна ръка. На някои места недобрата градска среда. Като цяло България постигна много особено през последните 3 години, защото виждате, че и доходите се повишават.   Средната работна заплата вече стигна 1200 лв. Парите, които се дават за инвестиции не са малко. Парите от излишъка, които се разпределят на местната власт, също не са малко“, каза още Караянчева.    Според председателя на Народното събрание управлението е стабилно. „Нямаме такива противоречия, които да доведат до разкол в коалицията. Нас никой не може да ни обвини, че държим властта на всяка цена. Защото сме доказвали, че когато народът поиска отговорност от нас, ние сме я поемали, давали сме оставка. Но на следващи избори сме успявали да спечелим доверието. Много голяма отговорност е да можеш да поемаш вина, да признаваш вината си“, допълни Цвета Караянчева.    Тя каза, че не би желала да си пише оценка за изминалата година. Но според нея резултатът, който е постигнала партия ГЕРБ е оценка за работата. „Не отлична, не много добра, но добра. Нека да бъдем на средното ниво. Не бива да бъдем самохвалци. Не бива да бъдем опиянени от това, което правим. Трябва да бъдем твърдо стъпили на земята“, заяви председателят на парламента.   Според Караянчева напускането на Цветан Цветанов е било преломен момент за партията. „Няма да крия, че през партията мина ток. Показахме, че структурите са силни, че партията е силна . Може би няма незаменими хора. Пълна мобилизация. Партия ГЕРБ много бързо взема решение по моралните теми“, допълни още тя.    Урокът за партията е, че не всичко е даденост, обобщи Цвета Караянчева. „Справедливостта, борбата с корупцията – това са все неща, които освен че са обвързани институциите, и обществото е обвързано. Особено борбата с корупцията. Защото ние виждаме, че това е проблем в цял свят. Това не е проблем само в България. Макар че ние много обичаме да говорим, че най-страшно, най-лошо, особено опозицията, е в България. Когато обаче излезем извън България виждаме, че това не е така. Виждаме оценките, които дават нашите партньори за ситуацията в България. И те не са така черни и грозни, каквито ги представят опонентите“, каза още председателят на Народното събрание.", "date": "2019.12.29", "title": "Караянчева за катастрофата, която преживя: Моят шофьор спаси 3 живота (Видео)"}
{"url": "http://epicenter.bg/article/Shefket-Chapadzhiev-s-visoko-otlichie--nagradiha-go-sas--Zlatna-lavrova-klonka--v-Chikago-/202631/2/0", "text": "Генералният ни консул в Чикаго Иван Анчев връчи на българския филантроп Шефкет Чападжиев наградата \"Златна лаврова клонка\", най-високото отличие на Министерството на външните работи, предаде БТА.    Чападжиев се занимава и с благотворителна дейност - финансира болници и сиропиталища, изгражда църкви и джамии. В началото на 2019 родопчанинът от Чикаго дари на родния Мадан 1 млн.долара. Това е поне стотното му дарение, припомни във фейсбук профила си Нери Терзиева.    Роден на 24 април 1939 г в Мадан. Емигрира в Чикаго, САЩ през 1963 г. Пристига в САЩ с по-малко от един долар в джоба си. Хваща се да рекламира олио пред най-прочутия небостъргач в Чикаго, където по-късно си купува 88-ия етаж. За няколко години се превръща в най-богатия българин в САЩ. Наричан е Краля на печатарите.    Успелият ни сънародник е споделял неколкократно, че душата му се изпълва с радост, когато чуе да се споменава името на България в САЩ.    \"Обичам да чуя нещо добро за България\", заявява Чап, какъвто му е псевдонимът.", "date": "2019.12.29", "title": "Шефкет Чападжиев с високо отличие, наградиха го със „Златна лаврова клонка“ в Чикаго "}
{"url": "http://epicenter.bg/article/Zemetresenie-kray-Bansko-/202634/2/0", "text": "Земетресение от 3,3 по Рихтер е регистрирано близо до Банско, сочат данните на Националния институт по геофизика, геодезия и география, предаде Нова телевизия.    Според уредите епицентърът е на 6 километра северно от Разлог и на 85 километра южно от София.    Трусът е с дълбочина 15 километра и е настъпил точно в 19:36 часа.    В сайта на Европейския сеизмологичен център земетресението е усетено в курорта Банско. В интернет приложението на центъра потребителите описват земното вълнение като „силен трус с малка продължителност”.", "date": "2019.12.29", "title": "Земетресение край Банско "}
