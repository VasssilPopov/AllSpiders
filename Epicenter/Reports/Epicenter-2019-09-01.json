{"url": "http://epicenter.bg/article/Maya-Manolova-podava-ostavka-kato-natsionalen-ombudsman/191708/2/0", "text": "Мая Манолова ще подаде оставка като национален омбудсман, след като обяви официално, че влиза в битката за София. Това научи  т екипа й. Както по-рано днес написахме, на 4 септември Манолова ще съобщи, че ще участва в кметската надпревара за столицата. Кандидатрута й ще бъде издигната от Инициативен комитет и ще бъде подкрепена от БСП.   По закон Манолова има право да излезе в неплатен отпуск за времето на предизборната кампания и ако не спечели, може да се върне отново на поста.   Мая Манолова обаче е решила да играе при правилата на морала - няма как да води кампания срещу сегашното управление, визитка на която е София, и ако не успее, да  се върне на същия пост, на който бе избрана с гласовете и на ГЕРБ.   Манолова е решила да играе ва банк, за нея тази битка е кауза - шанс да се промени модела на управление в страната, и тя не мисли за личното си себеустройване, подчертаха от екипа й. Решението е било категорично.  ", "date": "2019.09.01", "title": "Мая Манолова подава оставка като национален омбудсман"}
{"url": "http://epicenter.bg/article/Prezidentat-Radev-naznachi-vremenne-shef-na-NSO/191657/2/0", "text": "Зам.- шефът на Националната служба за охрана полк. Росен Тодоров ще е временен неин началник за втори път, съобщи Нова телевизия. Той пое поста с указ на президента Румен Радев.    От вчера работата си като началник на службата напусна ген. Данчо Дяков. За оставката си той посочи лични причини. Според премиера, генералът не издържал на скандалите в президентството, а според държавния глава е получил по- добро предложение за работа, се казва в съобщението на Нова.   Дяков зае поста след президентски указ през март 2018-а, преди това генералът беше съветник на държавния глава Румен Радев по военната сигурност. Полк. Тодоров временно управляваше службата и при напускането на предишния й началник Ангел Антонов. Тодоров е зам.-шеф на НСО от 2016 г.   Тодоров е роден през 1968 г. в гр. Брезник и е завършил военен университет със специалност \"Войсково разузнаване\". От 1990 до 1992 г. е офицер в армията, а след това започва работа в НСО. В службата постепенно се издига, докато заема поста началник на отдел 03, който отговаря за сигурността на Народното събрание и пряко на шефа на парламента.  За последно Тодоров отговаряше пряко за охраната на Цецка Цачева като председател на Народното събрание. Той координираше и охраната на папа Франциск при посещението му в България тази година.   Тодоров обаче няма да бъде предложен от президента Радев за постоянен началник на НСО. Според закона за службата началникът се назначава от държавния глава, но след като е получено съгласието на правителството.  ", "date": "2019.09.01", "title": "Президентът назначи полк. Росен Тодоров за временен шеф на НСО"}
{"url": "http://epicenter.bg/article/Initsiativen-komitet-izdiga-Maya-Manolova-za-kmet-na-4-septemvri/191685/2/0", "text": "Националният омбудсман Мая Манолова се включва в битката за София и обявява кандидатурата си за кмет на столицата на 4 септември, научи  от източници в червената централа.   Че Манолова все пак се спуска в кметската битка за София по-рано предаде сайтът  .    Председател на Инициативния комитет, който ще издигне кандидатурата на обществения защитник, ще бъде емблематична фигура от протестите, които тя подкрепи, съобщиха  за  депутати от БСП. За самото представяне е избрана голяма зала, за да могат всички, със защитата на чиито каузи се ангажира Манолова, да бъдат поканени.   Съпругът на Манолова - Ангел Найденов, бивш министър на отбраната, ще я подкрепи в кампанията, но без да има официален пост.   Кандидатурата на Манолова е приветствана от лидера на БСП Корнелия Нинова, разбра още  оциалистите се надяват с нея да постигнат знаков пробив във властта на ГЕРБ. Предвижда се още Софийската организация на БСП да застане зад Мая Манoлова. Официално това ще бъде обявено най-вероятно на градската конференция на БСП-София на 14 септември. Разговорите с омбудсмана са водени от председателя на БСП-София Калоян Паргов. Манолова получи и най-много номинации от основните организации на БСП в София.   Тъй като форумът на столичните червени е в средата на септември, кандидатурата на Манолова няма да бъде сред одобрените на заседанието на Националния съвет на БСП на 3 септември. Манолова ще бъде одобрена на следващото заседание на Националния съвет на партията в средата на септември.   ", "date": "2019.09.01", "title": "Манолова се включва в битката за София! Инициативен комитет издига кандидатурата й на 4 септември"}
{"url": "http://epicenter.bg/article/Fandakova-obyavyava-kandidaturata-si-utre-/191687/2/0", "text": "Очааква се столичният кмет Йорданка Фандъкова да съобщи утре, понеделник, че ще участва в битката за поста отново, научи  Кметът ще обяви намеренията си при поредната обикновена инспекция, а не на специална церемония.   Фандъкова сама намекна за това на 30 август по време на инспекция на ремонта на бул. \"Асен Йорданов\" в столичния кв. \"Дружба\". Тогава тя каза пред медиите, че в началото на септември ще изпълни своя ангажимент пред обществеността да обяви дали ще се кандидатира за кмет отново. \"Разбира се, че ще изпълня своя ангажимент. Имаме много поводи да се виждаме\", каза пред медиите тя.   Напоследък Фандъкова активно инспектира ремонтите в София, появява се и на събития на ГЕРБ. В качеството си на зам.-председател на управляващата партия бе на подписването на споразумението за местните избори със СДС на 27 август.    Йорданка Фандъкова управлява София като кмет, избран с бюлетината на ГЕРБ, от 2009 г. Тогава тя довърши мандата на премиера Бойко Борисов, след като ГЕРБ спечели парламентарните избори и той стана министър-председател. Досега тя винаги е печелила битката за столицата на първи тур.  ", "date": "2019.09.01", "title": "Фандъкова обявява кандидатурата си за кмет на София утре?"}
{"url": "http://epicenter.bg/article/Petima-deputati-na-BSP-se-vpuskat-v-kmetskata-nadprevara-/191688/2/0", "text": "Петима депутати на БСП се впускат в кметската надпревара, съобщава в своя публикация DarikNews.   Милев бе кмет на Сливен от 2011 до 2015 г. Той бе посочен като кандидат-кмет на общинска конференция на БСП в Сливен на 31 август. .    Ямболските червени издигнаха за кмет общинския лидер на БСП Катя Георгиева, а във Варна социалистите няма да играят с партиен кандидат. Заради вътрешнопартийните проблеми в морската столица БСП търси вариант за непартийна кандидатура. В Добрич партията номинира сегашния секретар на общината Соня Георгиева.    Бившият зам.-кмет на Търговище Рая Матева е кандидатурата на БСП и АБВ в общината. Двете партии стоплиха отношения и се явяват заедно на кметския вот на много места в страната.   Социалистите си поставят за цел да увеличат със сто процента кметовете си, заяви лидерът на червените Корнелия Нинова преди ден. На 31 август Нинова участва в конференцията на русенските червени, на която Пенчо Милков официално бе номиниран за кандидат-кмет на дунавския град.  ", "date": "2019.09.01", "title": "Петима депутати на БСП се впускат в кметската надпревара!"}
{"url": "http://epicenter.bg/article/Utre-TsIK-zapochva-da-priema-dokumenti-za-mestnite-izbori/191689/2/0", "text": "На 2 септември 2019 г. Централната избирателна комисия (ЦИК) започва да приема документи за регистрация на партии и коалиции за участие в изборите за общински съветници и за кметове на 27 октомври 2019 г.    Това съобщиха от пресцентъра на ЦИК. Приемането на документите ще се извършва всеки ден от 9.00 часа до 17.00 часа в сградата на Народното събрание на пл. „Княз Александър І“ 1, Официален вход, Източно крило, откъм паркинга встрани от Националната художествена галерия.    Крайният срок за подаване на заявление за регистрация в ЦИК на партиите и коалициите е до 17.00 часа на 11 септември 2019 г. и се извършва по реда на Решение № 706-МИ от 23 август 2019 г.  ", "date": "2019.09.01", "title": "Утре ЦИК започва да приема документи за местните избори"}
{"url": "http://epicenter.bg/article/Rumen-Radev-razgovarya-s-prezidenta-na-Germaniya-Frank-Valter-Shtaynmayer/191691/2/0", "text": "Държавният глава Румен Радев разговаря с президента на Федерална република Германия Франк-Валтер Щайнмайер и министър-председателя на Белгия Шарл Мишел преди церемонията по повод отбелязване на 80 години от началото на Втората световна война. Това съобщиха от прессекретариата на държавния глава.   В събитието в полската столица Варшава участват представители на държави-членки на Европейския съюз, НАТО и Източното партньорство. В рамките на работното си посещение във Варшава президентът Румен Радев провежда и двустранни срещи със свои колеги.    ", "date": "2019.09.01", "title": "Румен Радев разговаря с президента на Германия Франк-Валтер Щайнмайер"}
{"url": "http://epicenter.bg/article/GERB-izbra-kandidat-kmet-v-Dobrich/191692/2/0", "text": "Надежда Петкова е кандидатът на ГЕРБ за кмет на Добрич. Това обяви председателят на ГЕРБ и премиер Бойко Борисов на Летния университет на Младежката структура на партията, който се проведе във Варна.   Изборът на Борисов е особено важен, като се има предвид, че в края на май той недвусмислено заяви, че ще има големи промени в някои организации на ГЕРБ. Добрич бе сред тях.   „Някои организации или ще ги разформировам, или наново ще ги правя. В Добрич и Плевен ще чистя всичко до корен!“, каза тогава премиерът.   Вчера той качи на страницата си във фейсбук повече от 120 снимки с млади надежди на ГЕРБ от форума във Варна.   Надежда Димитрова Петкова е магистър по „Електронна техника и Микроелектроника” от Технически университет - Габрово и бакалавър по „Счетоводство и контрол” от Икономически университет - Варна. Работила е като лектор по информатика, като оперативен счетоводител. Била е и финансов консултант, а от 2005 г. ръководител на Бизнес център - Добрич. Петкова е била и заместник-кмет на Добрич с ресор „Икономическо развитие и европейски фондове” в периода 2007 – 2015 г.    Като експерт е участвала в подготовката на проектни предложения на общините Пловдив, Столична, Силистра, Шабла, както и в оценката на проектите от Инвестиционната програма на община Русе. Участва в разработването и подпомага управлението на проектните предложения, включени в инвестиционната програма на община Варна. Семейна е, има син и дъщеря, и двамата са състезатели от националните отбори по волейбол.", "date": "2019.09.01", "title": "Борисов обяви Недежда Петкова за кандидат-кмет на ГЕРБ в Добрич"}
{"url": "http://epicenter.bg/article/Sluchayat-Negovan--Kriminalisti-otkrili-ubiytsite-po-bidonite--v-koito-natapkali-razfasovanite-tela/191671/3/0", "text": "Етикет с цена и фабричен номер върху трите 80-литрови бидона е отвел криминалистите до двамата изверги, убили и разфасовали треньора по борба Йордан Атанасов и съпругата му. Това стана ясно в Софийски градски съд, където беше разгледана мярката за неотклонение на двамата обвиняеми за тежкото престъпление - Пламен Шляпашки и Георги Нанчев, съобщава \"Телеграф\".    Тръгнали да разплитат зловещото престъпление по бидоните. Те били произведени в Румъния. Криминалистите стигнали до фирмата, която ги внася у нас и магазина й.  За късмет в обекта имало охранителни камери, снимащи както вътре, така и вън. Собствениците разполагали с устройство, което съхранявало клиповете от 14 юли.    На видеото се виждат двамата извършители. Двамата слизат от черен джип \"Чероки\", чиито номер бил заснет. Тя била собственост на Пламен Шляпашки. Оттам започнало наблюдението на заподозрените. Справка от мобилен оператор показала, че Георги Нанчев поддържал активна комуникация с убития Йордан. ", "date": "2019.09.01", "title": "Случаят Негован: Криминалисти открили убийците по бидоните, в които натъпкали разфасованите тела"}
{"url": "http://epicenter.bg/article/Ot-utre-zapochva-izplashtaneto-na-pomoshtite-za-stopanite--zaklali-dobrovolni-prasetata-si/191664/4/0", "text": "Готови са графиците за изплащане на еднократната помощ от 300 лв. на стопаните, заклали доброволно прасетата и дезинфекцирали дворовете си като мярка срещу болестта африканска чума по свинете. Това съобщи БНР.   Средствата са осигурени в посочения от министерството на земеделието срок 1 септември, но изплащането на парите започва от утре.    По 300 лева ще получат всички стопани, които са отглеждали не повече от пет прасета в задния си двор и са изпълнили разпореждането на ветеринарните власти да умъртвят животните и да почистят стопанствата си. Дезинфекцията се доказва с констативен протокол, подписан от кмета.    За да имат право на помощта стопаните подадоха заявление, в което декларират, че няма да отглеждат прасета в следващите 12 месеца. С надеждата, че няма да подлежат на такова ограничение някои от тях се отказаха от парите.    „Независимо дали стопанинът ще кандидатства за тези триста лева подпомагане или няма да кандидатства, той не би следвало да отглежда тези прасета, защото рискът е изключително голям“, уточни доктор Георги Чобанов от Българската агенция за безопасност на храните.    Парите ще бъдат преведени първо на хората, посочили банкови сметки. Останалите ще си ги получават поетапно от представители на агенцията, които ще посетят кметствата в предварително посочен ден и час.", "date": "2019.09.01", "title": "От утре започва изплащането на помощите за стопаните, заклали доброволно прасетата си"}
{"url": "http://epicenter.bg/article/80-godini-ot-izbuhvaneto-na-Vtorata-svetovna-voyna/191674/11/0", "text": "На 1 септември 2019 г. се навършват 80 години от избухването на най-големия военен сблъсък в историята на човечеството – Втората световна война, напомня БГНЕС.  За тези повече от 6 години между 1 септември 1939 и 2 септември 1945 г., в които трае мащабният конфликт, съдбите на военни и цивилни на територията на 5 континента се променят безвъзвратно. Според различни източници Втората световна война е взела между 50 и 60 милиона жертви.    Втората световна война противопоставя териториалните амбиции на нацистка Германия, фашистка Италия и империалистическа Япония срещу внушителния и малко очакван съюз между САЩ, Съветска Русия и Британската империя. Нещо повече – тя противопоставя не просто армия срещу армия, а нация срещу нация, въвличайки в сблъска огромни маси цивилно население от всички слоеве на обществото. Водените между двата лагера битки по суша, въздух и вода се простират от Западна Европа до степите на Русия, от пустините на Северна Африка до джунглите на Югоизточна Азия, във водите на Атлантическия, Тихия и Индийския океан.  През 1938 г. Германия, Франция и Великобритания подписват Мюнхенското споразумение, с което Судетската област бива отнета от Чехословакия и присъединена към Германия. През 1939 г. пък Германия и Съветският съюз подписват т.нар. Пакт Молотов-Рибентроп – исторически документ, с който в сферата на съветско влияние попадат Литва, Латвия, Естония, Финландия, част от Полша и част от Румъния, а Хитлер получава възможност да нападне остатъка от Полша. На 1 септември 1939 г. Вермахтът нахлува в Полша и след няколко дни съпротивата на поляците е преодоляна. В този момент Третият Раайх вече владее Австрия и Судетите. През периода май-юни 1940 г. германските войски окупират Белгия, Холандия, Люксембург и Франция. Същевременно силите на италианския съюзник на Хитлер превземат Британска Сомалия, а в периода между ноември 1939 и март 1940 г. се води Съветско-финландската война. Успоредно с тези събития Япония постепенно окупира огромни територии в Източна Азия. Най-кървавият период на Втората световна война настъпва на 22 юни 1941 г. с нахлуването на хитлеристката армия в Съветския съюз, а след нападението на Япония срещу американската военноморска база в Пърл Харбър на Хавайските острови на 7 декември същата година в конфликта се включват и Съединените щати. Европейската фаза на войната приключва с безусловната капитулация на Германия през май 1945 г., а азиатската – с капитулацията на Япония в началото на август същата година. Няколко дни преди това САЩ пускат атомни бомби над японските градове Хирошима и Нагазаки, което е първата употреба на ядрено оръжие в света.  ", "date": "2019.09.01", "title": "80 години от избухването на Втората световна война"}
{"url": "http://epicenter.bg/article/Vladimir-Kostov--Vekat--koyto-otminava--Koi-sa-pobedeni--koi---pobediteli-/191678/11/0", "text": "Векът след Първата световна война бе белязан от нескончаеми  конфликти за лидерството на света. САЩ все по-открито манифестираха  амбицията да застанат като единствен лидер, изтласквайки от позициите  им страни като Великобритания, Франция, Германия и недопускайки  авансиране от страни като Русия (в началото на века) и Китай ( в  последните десетилетия).       Това е заявено още при края на Първата световна война от лидера на САЩ (президентът Удроу Уилсън) и от този на болшевишка Русия (Владимир Ленин).   Светът излезе от Първата световна война управляван от сформирани  през вековете елити от собственици на земя, на предприятия, разполагащи с богатства, и като такива, повелители на масата чиновници, обслужващи управлението на държавата и обществото. Век по-късно, във всичко важно, което се случва, се чувства непоколебимата воля и твърдата ръка на анонимни, но напълно реални групи, които вземат решения и налагат изпълнението им от обществото. Стана така, както прогнозираше след края на Втората световна война френският политик Леон Блум - в битката между капитализма (САЩ) и социализма (СССР) победител ще бъде бюрократизмът.  При голямата икономическа криза в края на 20-те години, бюрокрацията в САЩ демонстрира възможностите си, поемайки в свои ръце спасяването на икономиката. Но има благоразумието да не узурпира  изцяло управлението, с което запази шанс на икономиката и обществените отношения - и с това и на себе си - за бъдещо развитие.   В последвалите десетилетия, макар и от различни идеологически  позиции, бюрокрацията, първо в хитлеристка Германия, сетне в  сталинисткия Съветски съюз, монополизира управлението на обществото. И именно този категоричен монопол (въпреки идеологическите различия) доведе до края и на хитлеристкия и на сталинисткия режими.   Съвременната бюрокрация - в САЩ, в ЕС, но и тази в Русия, в Китай -  въобще в нашия днешен свят, показва ли, че си е взела поука от случилото се? Като че ли.  Властта на бюрократизма се показва в повече или по-малко  успокояващи, или поне залъгващи, форми. Националните държави  прикриват с фасадите си световния характер на бюрократизма.   Но атаките срещу същностни елементи на живота , и на индивида,  и на социални и национални общности, показват, че по същество  съвременната глобална бюрокрация може и да задмине, в алчността си  за тотално господство, и хитлеризма, и сталинизма, и всички подобни  явления. Тогава?  Кой ще бъде победителят? Човекът или бюрокрацията?   Само бъдещето ще узнае отговора.     ", "date": "2019.09.01", "title": "Владимир Костов: Векът, който отминава. Кои са победени, кои - победители?"}
{"url": "http://epicenter.bg/article/Strelba-v-Teksas--Nay-malko-21-zaginali-/191658/7/0", "text": "Най-малко 21 души бяха ранени и петима загинаха при нападение с огнестрелно оръжие в Западен Тексас, предадоха АП и ТАСС, цитирайки информация на местната полиция.    Полицията на тексаския град Мидланд съобщи, че един нападател е бил застрелян близо до киносалон в намиращия се наблизо град Одеса. Сред пострадалите има и трима полицаи, съобщи на пресконференция началникът на полицията в Одеса Майкъл Герке. Той добави, че нападателят, отвлякъл камион на пощенската служба на САЩ и започнал да стреля по случайни минувачи, е бил един. По-рано беше съобщено, че е възможно нападателят да не е сам, но началникът на полицията съобщи, че властите вече смятат, че извършителят е бил само един.    Според полицията заплахата вече е ликвидирана, но силите на реда остават в състояние на повишена готовност, добави Герке. След неутрализирането на нападателя не е имало други жертви. Началникът на полицията съобщи, че убитият нападател е бял мъж на възраст между 30 и 40 години. Той отказа да съобщи името на убития, но заяви, че има предварителна информация за него. Тексаският град Одеса се намира на около 32 км от Мидланд.    Президентът на САЩ Доналд Тръмп заяви, че е бил информиран за нападението в Тексас от главния прокурор Уилям Бар, предаде Франс прес. ФБР и други служби за опазване на реда се занимават с въпроса, съобщи президентът в Туитър. Губернаторът на щата Тексас Грег Абът определи нападението като безсмислено и страхливо и предложи \"неограничена подкрепа на жертвите, членовете на семействата им и населението на градовете Мидланд и Одеса\", предаде БТА, цитирайки ТАСС. Абът обеща да използва всички щатски ресурси за разкриване на причините за убийството и да посети Одеса днес.    Трагедията е започнала, след като полицаите спрели автомобил за проверка, съобщи Си Ен Ен, цитирана от ТАСС. Шофьорът на спрения автомобил открил огън, след това откраднал камион и опитал да се скрие. Първоначално се предполагаше, че престъпленията са извършени от двама души с две различни превозно средства, но после се изясни, че нападателят е само един, отбелязва сайтът Breaking 911. 14 души остават в болницата в град Одеса, предаде Ройтерс. Говорителят на болницата обаче отказа да съобщи подробности за състоянието им.       Около 16:00 ч. в събота патрул на Тексаския отдел за обществена сигурност спира за рутинна проверка златист автомобил Хонда на главния път, свързващ градовете Мидланд и Одеса. Шофьорът започва да стреля по офицерите и по другите шофьори, минаващи по магистралата, каза шефът на полицията в Одеса Майк Герке на пресконференция.    Мъжът успява да избяга от местопрестъплението със своята Хонда и се отправя към Одеса, продължавайки да стреля. Там той отвлича микробус на пощенската служба на САЩ и продължава със стрелбата, докато стига киносалон „Канерги“. Там е застрелян от служителите на реда при завързалата се престрелка.      Първоначалната информация беше, че стрелците са двама в две отделни превозни средства – Хондата и камионът на пощенската служба. По-късно стана ясно, че нападателят е само един.    Герке описа заподозрения като бял мъж на средна възраст, в средата на 30-те. Полицията не е съобщила официално името и мотива му. Властите също отказаха да коментират какво оръжие е използвал. Според публикация на Тексаския отдел за обществена сигурност във Фейсбук, стрелецът е бил въоръжен с пушка.      Най-малко петима души са убити и 21 ранени, включително трима полицаи. Според CBS 7, 14 души са настанени в болницата в Одеса. Най-малко една от жертвите е починала в здравното заведение. Двама души са били прегледани и освободени, седем остават в критично състояние, двама в тежко. Поне една от жертвите на стрелбата е дете на възраст под 2 години.    Един пострадал военен е в тежко, но стабилно състояние, докато служителите на полицията в Одеса и полицейското управление в Мидланд са в стабилно състояние.    Президентът на САЩ Доналд Тръмп потвърди, че е бил информиран за ситуацията от генералния прокурор Уилям Бар, добавяйки, че “ФБР и правоприлагащите органи са изцяло ангажирани.”      Кандидатите за президент на Демократите реагираха на стрелбата, подновявайки призивите за действие срещу насилието с оръжие.    “Ние знаем, че това е скапано. Ние знаем, че това трябва да спре в нашата страна”, каза бившият сенатор от Тексас Бето О’Рурк, а по-късно публикува и в Туитър подобен призив.    “Разбит съм, отвратен и ядосан. Седмици след ужаса в Ел Пасо, друга общност в Тексас беше тероризирана от насилие с оръжие. Достатъчно. Трябва да прекратим тази епидемия. Моите мисли са с пострадалите и благодаря на нашите правоохранителни органи, които реагираха с голям риск “, написа в Туитър бившият вицепрезидент Джо Байдън.    “Сърдечно разбирам жертвите на тази последна масова стрелба в Одеса и Мидланд. Не бива да се налага да живеем с този почти всекидневен страх и ужас. Вече сме загубили твърде много, за да използваме насилие с оръжие – Конгресът трябва да действа сега“, написа в социалните мрежи сенатор Елизабет Уорън. ", "date": "2019.09.01", "title": "Стрелба в Тексас! Петима загинали и най-малко 21 ранени"}
{"url": "http://epicenter.bg/article/Ansambalat-ni-vze-zlato-ot-Svetovnata-kupa-v-Rusiya-/191697/8/0", "text": "Българският ансамбъл по художествена гимнастика завоюва златен медал във финала на три обръча и две бухалки на кръга от Световната купа в Казан, Русия. Родните момичета получиха оценки от 28.100 за представянето си. На второ място е отборът на домакините от Русия с 27.150, а трети се нареди съставът на Израел с 26.750. Ансамбълът на България се пребори и за среброто във финала на надпреварата с пет топки по-рано днес с оценка от 28.500. Така малко преди Световното първенство Симона Дянкова, Мадлен Радуканова, Лаура Траатс, Стефани Кирякова и Ерика Зафирова спечелиха два медала за България и дадоха сериозна заявка за призово класиране и на планетарния шампионат. Вчера пък ансамбъла спечели сребро и в многобоя.   ", "date": "2019.09.01", "title": "Ансамбълът ни взе злато от Световната купа в Русия!"}
{"url": "http://epicenter.bg/article/V-etiopska-tsarkva-pazyat-izcheznaliya-kivot/191618/10/0", "text": "На 1 септември 2019 ми е едно околосветско… Силно се надявам и на вас да ви е така, защото в „Покана за пътуване” посоката е от  Африка през Латинска Америка до Азия с чупка в кръста към Израел.   Затегнете коланите. Излитаме към Етиопия. На онези, които се мръщят при спомена за красиви дечица с гладни очи, ще опонирам, че страната в края на Африканския рог е една от първите държави в света, люлка на християнството, където се пазят безценни реликви.    Етиопците са горди, че единствени от целия черен континент, никога не са били колония.   Приключението на Биляна Траянова започва в долината на река Омо, населявана от 83 етнически общности. Там са племената Мурси,  които деформират устните и ушите си, за да поставят в тях керамични панички. (И аз получих такава като сувенир, но обещавам да не си я нося). Младежите от племето Хамар прескачат редица от десетки биволи, за да докажат мъжество и съзряване. Хората от Каро пък рисуват телата си с бяла глина. Екипът на „Без багаж” засне не само тях, а и останките на първия открит австралопитек от женски пол, Люси.    Въпреки това, репутацията на Етиопия е такава, че не е необходимо да си луд, за да тръгнеш натам, но все пак помага.  Биляна Траянова изобщо не мисли така и дори крои планове да се връща.   Етиопия е африканската държава, в която броят на вярващите православни християни е около 45 милиона души – малко повече от половината население. Според тяхната религия Божествената и Човешката природа са едно. Вярват в Бог, почитат Богородица, ангелите и светиите, които добре познаваме като православни християни и ние. Етиопците са убедени, че в една от техните църкви – „Дева Мария от Сион”, се пази Ковчега на завета, наричан още свещения кивот. Това е митичният сандък, описан в Библията, съдържащ каменните скрижали с Десетте Божи заповеди, а също така цъфналия жезъл на Аарон и запечатана стомна с манна небесна.    За Светослав Марков и Теодор Борисов чудесата от българската история отвъд родината ни никога не свършват. На тях дължим най-близката посока в този епизод – Израел. Едно от малкото места по света, където българин наистина звучи гордо.   Светлана Дичева пък е видяла най-широката улица в света – Авенида 9 де Хулио в Буенос Айрес. Тя е дълга едва километър, но е широка цели 110 метра с по 7 платна от всяка страна.  Наричат аржентинската столица най-европейският град в Латинска Америка.   За гостуването на Светла може да се каже,  че е „приятелски трансфер”, защото тя е водеща на „Закуска на тревата” и „Графити по въздуха” по програма Хоризонт.   Тя разказва за някои от странните порядки в Аржентина, магията на тангото, музея на Евита Перон и как държавата е дала милиони, за да се свали цял стенопис от Сикейрос и да се пренесе в художествена галерия.   В „Покана за пътуване” отиваме и на слонско СПА в Индия.  В Гоа, най-малкия индийски щат, човек никога не скучае. Особено ако обича партита под звездите, опияняващ аромат на индийски коноп и шеметно реене по бански върху мотоциклет от плаж на плаж. И всичко това сред бухнала зеленина, приказен климат (особено между ноември и март) и християнски цени.   Прави са били португалците, които през 1961 г. са напуснали колонията си на Арабско море с въпиеща неохота след 450-годишен блажен престой там. Към 25-ия индийски щат се насочват 12 на сто от туристите, завтекли се към необятната страна. И правилно! 105 км брегова ивица, плажове с имена, които премяташ в устата като сладък бонбон - Калангут, Анджуна, Вагатор, Бага...   Най-ярък пример за „мирното съвместно съществуване“ е гордостта на местните със старинните католически черкви и киченето на светиите там с типични за индуистките храмове гирлянди от цветя.    Гоа е най-плавният начин да възприемете Индия, ако подхождате към нея с предубеждение. Защото в този щат португалците са оставили своя добронамерен европейски отпечатък, който, омесен с тропическия колорит, леко влиза под кожата. За да остане имплантиран навеки.   В този щат дестилериите за силно и дъхаво порто са десетки. Почти колкото са плантациите за подправки. Все пак оттук са товарели безценните си стоки мореплавателите. Канела, мускатови орехи, ванилия, черен пипер, шафран, ол спайс (подобни на пиперени зрънца, които събират в себе си няколко аромата)... списъкът е безкраен и благоухаещ.   Най-гъделичкаща от атракциите в плантациите е слонското СПА. Слава Богу, това не значи масаж от грамадния бозайник. Макар че и да беше, пак щях да опитам.   Без капка колебание платих 12-те долара и нахлузих банския. По нещо като вишка се добрах до гърба на слоницата Тами.   По знак от дресьора, тя мощно загреба с хобота си вода от малкото басейнче пред нея и  преди да се усетя, ме заля от глава до пети. Весело пищях с леко истерична нотка, а симпатичната гигантка повтори операцията още десетина пъти, докато се убеди, че нямам сухо място.   Гледачът й ме прикани да сляза, но с това ритуалът не свърши. Слоницата пожела да ме „цунка” с хобота си, а когато дресьорът й прошепна на хинди нещо като „Кажи, слонче, тенк ю”, Тами започна да издава призивни пронизителни звуци, приклякайки в тромав реверанс.   И ако се интересувате дали водата не е била лепкава от слонски лиги – не, не беше.   Ако пък ви липсват идеи за пътуване – можете да ги потърсите на страницата на предаването във Фейсбук    ", "date": "2019.09.01", "title": "Свещени пчели церят с мед в древна църква в Етиопия"}
{"url": "http://epicenter.bg/article/Germanskiyat-prezident-poiska-proshka-ot-polskiya-narod-za-Vtorata-svetovna-voyna/191661/7/0", "text": "Германският президент Франк-Валтер Щайнмайер поиска прошка от полския народ за най-кървавия конфликт в човешката история - Втората световна война, по време на церемония в полския град Велюн, предаде AFP, цитирана от \"Фокус\". В град Велюн паднаха първите бомби от войната, започнала преди 80 години. „Прекланям глава пред жертвите от атаките над Велюн. Прекланям глава пред полските жертви от германската тирания. Искам прошка“, каза Щайнмайер на полски и на немски език.   Президентите на Полша и Германия Анджей Дуда и Франк-Валтер Щайнмайер откриха с минута мълчание церемонията за 80-ата годишнина от началото на Втората световна война, предадоха Асошиейтед прес и ТАСС.    Церемонията започна в 4:40 ч. сутринта, точният час когато според оцелелите са паднали първите бомби на германската авиация, отнемайки живота на мирни граждани. Почти едновременно с това, в 4:48 ч. нацистки крайцер обстрелва полски военни складове близо до Гданск. Тези събития полагат началото на Втората световна война.   Полският президент Анджей Дуда напомни в словото си, че Втората световна война е започнала с военно престъпление. Нарочно са били бомбардирани мирни граждани, в град без армия или военни обекти. Целта е била да се покаже, че битката ще бъде тежка и компромиси няма да има.    \"Кой е могъл да предположи, че това ще бъде направено от цивилизован народ, един от най-старите в Европа?\", попита Дуда. Той подчерта, че историята не трябва да бъде забравяна, за да може нищо подобно да не се случва повече където и да е по света.    \"Само историческата истина може да изцери раните\", добави той, изказвайки уважение към своя германски колега, който дойде в Полша, за да участва в паметната церемония.   Съхраняването на спомена от Втората световна война ще помогне да се избегне повторение на подобни събития в бъдеще, заяви полският президент Анджей Дуда, цитиран от РИА Новости.   \"Светът трябваше да премине през това, за да получи този ужасен урок. Урок, който струваше десетки милиони животи на цивилни без оръжие в ръце\", каза още Дуда.  Той призова да не се забравя историята на войната, дори когато нейните свидетели си отидат. Необходимо е това да не се случва никъде другаде по света, подчерта Дуда.  \"Само историческата истина може да лекува рани\", добави той. \"Прекланям се пред жертвите на нападението във Велун. Прекланям се пред полските жертви на германската тирания. И искам прошка\", заяви от своя страна Щайнмайер на полски и немски, предаде Франс прес.    При бомбардировките на Велун загиват около 1200 души, а първата бомба е хвърлена върху болница, на чийто покрив е имало червен кръст, припомня ДПА. През Втората световна война загиват 6 милиона полски граждани, включително 3 милиона полски евреи.   В тържествата участва и българският президент Румен Радев. Вицепрезидентът на САЩ Майк Пенс, германската канцлерка Ангела Меркел и много други световни лидери ще присъстват на главните церемонии във Варшава. Президентът на САЩ Доналд Тръмп отмени участието си заради приближаването на урагана Дориан.  Руският президент Путин не е поканен за честването.", "date": "2019.09.01", "title": "Германският президент поиска прошка от полския народ за Втората световна война"}
{"url": "http://epicenter.bg/article/Dnes-vlizat-v-sila-novi-amerikanski-mita-varhu-kitayski-stoki/191663/7/0", "text": "От 1 септември американското правителство започва да събира мита от 15 процента върху китайски внос на стойност 112 млрд. долара, предаде БТА, цитирайки ДПА.    За пръв път те са насочени срещу китайски потребителски стоки, включително телевизори, книги, памперси и спортни обувки, и според експерти в средносрочен план това ще доведе до повишаване на цените за американските потребители.    Търговската война между САЩ и Китай продължава вече повече от две години. Президентът Доналд Тръмп обвинява Пекин в нечестни търговски практика и кражба на интелектуална собственост. През август Китай обяви ответни мита за американски стоки на стойност 75 милиарда долара. Някои от тях влизат в сила от днес, други - от 15 декември.  ", "date": "2019.09.01", "title": "Днес влизат в сила нови американски мита върху китайски стоки"}
{"url": "http://epicenter.bg/article/Dnes-e-Simeonovden--ne-tryabva-da-se-dava-nishto-nazaem/191659/2/0", "text": "На днешния ден православната църква отбелязва Симеоновден.    Християнският празник е в чест на св. Симеон Стълпник и неговата майка Св. Марта. С него се полага началото на църковната Нова година. Днес е летният Симеоновден, а зимният е на 3 февруари. Зимният Симеоновден обозначава прехода от зима към пролет, а летният – от лято към есен. Българите наричат празника още „Симеон брульо“, защото тогава започва бруленето на орехи. В Родопите наричат деня „Устина“ и го почитат, за да не ги нападат вълци и мечки.    На Симеоновден се правят прогнози и за времето – каквото е в този ден, такова ще е и през януари. Ако видят, че на този ден кучето лежи свито на кълбо, казват, че зимата ще подрани и ще бъде много студена. Според народните вярвания днес не се дава назаем и не се изнася нищо от къщата, за да не “излезе” берекетът от дома. На този ден жените замесват пшенично тесто и правят питки, с които захранват ритуално воловете и биволите, с които ще се орат нивите. Приготвят се и малки кравайчета, които се нанизват на рогата им.    Докато не се върне стопанинът от полето, в дома не се пали огън, за да се предпазят от огън нивите. Не се пере и не се простира, за да не поникнат празни житните класове. С вълна не се работи, за да не нападат вълци стадата. Гледа се кой ще дойде пръв в къщата. Ако полазникът е добър и богат, ще има благополучие през годината. Орачът гледа кого ще срещне най-напред по пътя си. Ако види бременна невеста или жена с „пълни ръце”, вярва, че реколтата ще е плодовита. Не се кладе огън, докато не се върне орачът, за да се предпазят посевите от пожари.    На този ден имен ден празнуват: Симеон, Симеона, Симон, Симона, Симо, Сима, Симана, Мона, Марта. ", "date": "2019.09.01", "title": "Днес е Симеоновден, не трябва да се дава нищо назаем"}
{"url": "http://epicenter.bg/article/Slanchevo-s-maksimalni-temperaturi-mezhdu-30--i-35-/191660/2/0", "text": "Днес отново ще е слънчево. Ще духа слаб, в Източна България до умерен вятър от изток-североизток. Това съобщи за Агенция „Фокус” дежурният синоптик Боряна Маркова от Националния институт по метеорология и хидрология (НИМХ). Максималните температури ще са между 30° и 35°, в София - около 30°. Атмосферното налягане през деня слабо ще се понижи и ще бъде малко по-ниско от средното за септември. По Черноморието ще е слънчево. Ще духа слаб до умерен вятър от изток-североизток. Максимални температури на въздуха 27°-29°. Температурата на морската вода ще е 26-27°. Вълнението на морето ще бъде 2-3 бала.  В планините също ще бъде слънчево. Ще духа слаб, по високите части умерен вятър от изток-североизток. Максимална температура на височина 1200 метра ще е около 23°, на 2000 метра – около 15°.  ", "date": "2019.09.01", "title": "Слънчево с максимални температури между 30° и 35°"}
{"url": "http://epicenter.bg/article/Ekstremalen-indeks-za-pozharoopasnost-ima-na-mesta-v-21-oblasti-za-stranata/191662/2/0", "text": "Екстремален индекс за пожароопасност има на места в 21 области на страната. Това сочи справка в сайта на Националния институт по метеорология и хидрология (НИМХ), цитирана от \"Фокус\". Индексът обхваща територии от областите София, София - град, Перник, Кюстендил, Благоевград, Пазарджик, Стара Загора, Хасково, Сливен, Ямбол, Варна, Добрич, Силистра, Русе, Велико Търново, Габрово, Плевен, Ловеч, Монтана, Враца и Видин.  Екстремалният индекс означава, че са възможни бързо разпространяващи се много силни пожари с въвличане на дървесните корони. Много голям индекс за пожароопасност има в други участъци от същите региони, както и на места в по-голямата останала част от страната. Този индекс означава, че са възможни много силни пожари с частично или пълно въвличане на дървесните корони.  ", "date": "2019.09.01", "title": "Екстремален индекс за пожароопасност има на места в 21 области за страната"}
{"url": "http://epicenter.bg/article/Yordanka-Fandakova--Parviyat-akvapark-v-Sofiya-shte-se-prostira-na-25-dka/191669/2/0", "text": "\"С проектите, които реализираме в парка \"Възраждане\" тази и през последните години, променяме района и София. Общо 100 декара нов парк създаваме за града. Тази година на площ от 25 декара изграждаме първия аквапарк заедно с ново парково пространство\", заяви кметът на София Йорданка Фандъкова при проверка на обекта, съобщи пресцентърът на Столичната община.    Фандъкова припомни какво е било преди години това място. \"Водихме дълга битка да си върнем собствеността заедно със дружеството \"Софийски имоти\", което бе скандално известно, но също успяхме да променим, и днес инвестираме в изграждането на парка\", е заявила столичният кмет. Изградихме първия етап от парка заедно със спортния комплекс. Сега изграждаме аквапарк с пет открити басейни и зона със закрит плувен басейн. В момента се изпълняват довършителните работи. На покрива на обслужващата сграда е разположена площадка за спускане по водните пързалки. Закритият басейн е с шест коридора с размери - 25 метра на 15,40 метра. Ще има и водоналивен кът за минерална вода. Предстои работа по поливната система и засаждането на 600 дървета\", каза още столичният кмет. Тя е съобщила, че до ноември 2019 г. трябва да приключат строителните работи и след това да започне процедурата за въвеждането на обекта в експлоатация.   ", "date": "2019.09.01", "title": "Йорданка Фандъкова: Първият аквапарк в София ще се простира на 25 дка"}
{"url": "http://epicenter.bg/article/Prof--Hristo-Pimpirev--Klimatichnite-promeni-sa-politicheska-igra/191670/2/0", "text": "Ненормални горещини, екстремни метеорологични условия, необичайни природни феномени! Още два градуса средно към температурата на планетата и тя ще се превърне в пустиня. За много хора, региони и дори държави въпросът вече е на живот и смърт. А в Бразилия разпали не само пожари, но и политически скандал.    Първоначално президентът на южноамериканската държава Жаир Болсонаро отказа предложената от Г-7 финансова помощ и поведе словесна война, която премина и най-смелите граници на дипломацията. В социалните мрежи той сравни 66-годишната първа дама на Франция с 30-години по-младата си съпруга – Мишел. Макрон реагира незабавно. „Мисля, че бразилските жени без съмнение се срамуват да прочетат написаното от техния президент. Мисля, че бразилците, които са велик народ, са малко притеснени от поведението му и очакват от него като президент да се държи прилично с другите”, заяви Макрон.    Вместо Болсонаро, извинение поднесе писателят Паулу Коелю. „Докато Амазония гори, те не разполагат с никакъв аргумент и единственото, което правят, е да обиждат, да отричат, да говорят какво ли не, за да не поемат своята отговорност”, заяви Паулу Коелю.    Именно за поемане на отговорност призова шведската природозащитничка - 16-годишната Грета Тунберг, която пресече Атлантическия океан с яхта. За да убеди политиците, че въпросът с климата е „спешен”, тя плава от английския град Плимут до американския Ню Йорк, където ще участва в международна конференция на ООН. Сериозно към климатичните промени се отнесе и легендарният китарист и композитор на „Pink Floyd” Дейвид Гилмор. През юни той продаде на търг 126 китари от личната си колекция, а събраните 21,5 милиона долара дари на екологичната нестопанска организация „ClientEarth”.    Преди дни китаристът на „Queen” Браян Мей предложи да бъде организиран нов благотворителен концерт, подобен на „Live Aid” от 1985 г. Този път обаче за борба с климатичните промени. А Леонардо ди Каприо, който винаги е бил загрижен за природата и многократно е призовавал световните лидери да обърнат внимание на ситуацията в Амазония, дари 5 милиона долара за борба с пожарите.    Ще загасят ли даренията пламъците? Едва ли. Но е ясно, че измененията в околната среда ще засегнат почти всеки аспект от нашия живот и е крайно време да се събудим. „Данните на „Грийнпийс” показват, че през последните 10-тина години пожарите в Южното полукълбо са предимно причинени от човека. Голяма част от пожарите са възникнали в гора или е била наскоро обезлесена”, заяви Десислава Микова, „Грийнпийс”. „Голяма част от тези територии, които се ползват за земеделие, са разширени”.    „Това, което става с климата, зависи много и от политиците. Това е политическа игра. Предизборният лозунг на Болсонаро беше, че хората от Амазония ще получат препитание, чрез обезлесяването на горите. Пожарите там тази година заемат с 80% повече пожари от миналата”, коментира проф. Христо Пимпирев пред Нова ТВ. „Но имаме и пожари в Сибир – друг от „белите дробове” на земята”. Според него, за да се борим с климатичните промени, трябва да се въведат мерки, които обаче ще оскъпи някои продукти.", "date": "2019.09.01", "title": "Проф. Христо Пимпирев: Климатичните промени са политическа игра"}
{"url": "http://epicenter.bg/article/BSP-podkrepya-nezavisimiya-predpriemach-Blago-Solov-za-kmet-na-Pazardzhik/191676/2/0", "text": "За първи път от 30 години БСП в Пазарджик няма да има свой кандидат за кмет, съобщи БНР.    На общинската конференция социалистите решиха да подкрепят независимия предприемач Благо Солов. Другият кандидат за подкрепата на левицата в местния вот бе бившият шеф на Националната служба за сигурност Арлин Антонов.    При тайно гласуване досегашният общински съветник Благо Солов получи 64 гласа от общо 83 делегати на конференцията, а Арлин Антонов бе подкрепен от 14 души, се казва в съобщението на националното радио.    На предстоящите местни избори БСП-Пазарджик ще се яви като коалиция, в която влизат НФСБ и една от земеделските партии. Коалицията остава отворена и за други политически формации.    Досегашните общински съветници остават в проектолистата на БСП.   Окончателната подредба на общинската листа ще направи пленума на БСП.  ", "date": "2019.09.01", "title": "БСП подкрепя независимия предприемач Благо Солов за кмет на Пазарджик"}
{"url": "http://epicenter.bg/article/Prof--Ivan-Varlyakov-e-kandidatat-na-BSP-za-kmet-na-Stara-Zagora/191679/2/0", "text": "Изпълнителният директор на РАО „Тракия” и преподавател в Тракийския университет проф. Иван Върляков бе избран почти единодушно за кандидат- кмет на Стара Загора. Това съобщиха от пресцентъра на БСП-Стара Загора.   Делегатите на конференцията гласуваха проф. Върляков да бъде и водач на листата с 51 общински съветници. Той представи своята визия за управлението на областния град на база събирания опит през 20-те години, посветени на местното самоуправление в Асоциацията на общините. За него от изключителна важност в общинската политика е интереса на гражданите. „Стара Загора е град, който заслужава да има избор, а не да бъде управляван години само с един подход и по една политическа и икономическа матрица. Общинските съветници и кметът трябва да работят за благото на общината. Задължителен трябва да бъде общественият договор на кмета и общинските съветници. Политиките за дългосрочна перспектива се реализират от професионалисти и добър екип”, каза кандидатът за кмет на БСП, представяйки приоритетите.    „Виждаме, че хората са отвратени от управлението на ГЕРБ – корупция, административен натиск, липса на държавност, не остана система, която да не е пробита или функционирането й да не е свързано със скандал. Предстоящите местни избори са реална възможност коалиция „БСП за България” да промени управлението в община Стара Загора. Искаме общината да стане нашия добре уреден дом.”, каза председателят на БСП Валентина Бонева – втора в листата със съветници. Тя представи пред общинската организация задачите за предизборната кампания на делегатите на 48-та конференция.    Форумът утвърди 4-та, 10-та и 20-та позиция в листата за гражданска квота, както и три позиции за коалиционните партньори. Социалистите издигнаха кандидати и за селата Братя Кунчеви – Николай Станчев, Горно Ботево – Георги Георгиев, Загоре – Кольо Динев, Змейово – Руси Русинов, Малка Верея – Мария Коева, Оряховица – Валентин Ненов, Хан Аспарухово – Илия Иванов.    Гласувана бе и предизборната платформа с приоритетите за мандат 2019 – 2023г.: Стара Загора – център на модерна икономика, осигуряваща висока заетост и доходи, повече пари за хората и общината, с ефективни мерки срещу демографската криза, образование, култура и духовност.  ", "date": "2019.09.01", "title": "Проф. Иван Върляков е кандидатът на БСП за кмет на Стара Загора"}
{"url": "http://epicenter.bg/article/Obgoryal-kabel-sprya-barz-vlak-s-80-patnitsi/191681/2/0", "text": "Запален кабел на локомотив спря нощния бърз влак от Варна за Пловдив, съобщи Нова телевизия. Композицията е престояла известно време в участъка Безмер-Кермен.    Около 02:20 часа тази нощ машинистите усещат миризма на обгорял кабел и спират влака. След като локализират източника под коша на локомотива, използват наличните пожарогасители и активират противопожарната инсталация.    Локомотивният персонал превантивно сигнализира и пожарната служба, откъдето са се отзовали на място за оглед и допълнително обезопасяване на машината. При възникналата ситуация в нито един момент не е съществувала предпоставка за застрашаване безопасността на пътниците и персонала в композицията, заявяват от НКЖИ.  Няма нанесени сериозни щети по локомотива. Във влака е имало около 80 души, които са продължили пътуването си след осигуряване на друг локомотив от гара Карнобат. ", "date": "2019.09.01", "title": "Обгорял кабел спря бърз влак с 80 пътници"}
{"url": "http://epicenter.bg/article/Nameriha-trup-na-mazh-v-hrasti-kray-stolichniya-KAT/191682/2/0", "text": "Трупът на 43-годишен мъж е намерен рано тази сутрин в храсти край столичния КАТ, научи NOVA. По тялото му не е имало прободни или огнестрелни рани, но е имало кръв по лицето и главата му. Мъжът е бездомен, научи още NOVA.    От Спешна помощ потвърдиха, че имат такъв сигнал. При пристигане на място са установили смъртта на мъжа. А преди около час тялото е било закарано в патоанатомията.", "date": "2019.09.01", "title": "Намериха труп на мъж в храсти край столичния КАТ"}
{"url": "http://epicenter.bg/article/VMRO-pochete-pametta-na-Todor-Aleksandrov/191686/2/0", "text": "Днес в Пирин планина, до параклиса „Свети Илия“ над с. Сугарево, Мелнишко, ВМРО почете легендарния водач на Организацията Тодор Александров. Гробът на войводата е до параклиса, а той пада убит на 31 август 1924 г. Тази година се навършват 95 г. от гибелта му.    На паметното събитието присъстваха вицепремиерът, министър на отбраната и лидер на ВМРО Красимир Каракачанов, евродепутатът Ангел Джамбазки, министър Нено Димов, депутати, членове и симпатизанти на Организацията, българи от Македония и Западните покрайнини.    Отслужена бе заупокойна молитва, залп в чест на Александров проехтя над планината.    Лично Красимир Каракачанов връчи грамоти на над 40 нови членове, които положиха клетва за вярност към ВМРО, като се зклеха над Евангелието, камата и револвера.    В словото си Каракачанов разказа за делото на некоронования цар на Пирин, както е наричан Тодор Александров.               ", "date": "2019.09.01", "title": "ВМРО почете паметта на Тодор Александров"}
{"url": "http://epicenter.bg/article/Vazhni-izbori-v-Germaniya--Brandenburg-i-Saksoniya-izbirat-regionalni-parlamenti/191665/7/0", "text": "Обединение срещу крайната десница в лицето на „Алтернатива за Германия” - под този общ знаменател завърши предизборната кампания в две източногермански провинции. Днес два милиона избиратели в Бранденбург и над три милиона в Саксония избират нов ландтаг, напомня БНР. Очаква се вотът да има отражение и върху управляващата коалиция на канцлера Ангела Меркел.    Никой не иска да управлява с „Алтернатива за Германия”, която в Бранденбург може дори да спечели, а в Саксония е втора политическа сила. Това изправя традиционните партии пред сложната задача за съставяне на правителство.    Министър-председателите в Потсдам и Дрезден може и да запазят постовете си, но не и коалициите, с които управляват. От 30 години, от политическите промени насам, в Бранденбург начело са социалдемократите, а в Саксония - християндемократите на канцлера Ангела Меркел. Очакваният слаб изборен резултат на социалдемократическата партия ще засили позициите на противниците на голямата коалиция в Берлин. Наблюдателите вече не изключват Ангела Меркел да довърши мандата си с правителство на малцинството, макар тя досега категорично да отрича такъв сценарий.    Регионалните избори в Бранденбург и Саксония може да променят следвоенния политически модел във Федералната република, като наложат плаващи мнозинства и необичайни за германската политика коалиции. ", "date": "2019.09.01", "title": "Важни избори в Германия! Бранденбург и Саксония избират регионални парламенти"}
{"url": "http://epicenter.bg/article/Zelenski--Predishnata-vlast-se-opita-da-poprechi-na-razgovora-mi-s-Putin/191666/7/0", "text": "Украинският президент Володимир Зеленски заяви, че външното министерство на страната, сформирано при управлението на предишния президент Петро Порошенко, се е опитало да попречи на разговора му с руския президент Владимир Путин за съдбата на задържаните в Русия украински моряци, предаде БТА, цитирайки ТАСС.    \"Имаше напрегната атмосфера в медиите, особено във външното министерство: те никак не искаха да допуснат разговор с руския президент\", каза снощи Зеленски в интервю за украинската телевизия \"1+1\". Интервюто беше излъчено снощи, но е записано по-рано. \"За тях този въпрос е политически, за мен - човешки\", добави президентът. Той е решил да проведе краткия си разговор с Путин заради многократните молби на близки на задържаните моряци да помогне за връщането им в родината. В резултат на разговора двамата лидери са успели да решат \"по какъв начин и в какъв срок да върнат момчетата\", каза Зеленски.    Вторият разговор между президентите на Русия и Украйна е засягал конфликта в Донбас. Тогава двамата държавни глави са решили да се срещнат лично, използвайки \"нормандския формат\", включващ и представители на Франция и Германия. Украйна е готова да говори със САЩ за бизнеса и за международните отношения, включително за ситуацията в Донбас, но ще бъде независима и няма да \"стои с протегната ръка\" пред Америка, заяви Зеленски. Вашингтон е стратегически партньор, от който зависи много, но Киев трябва да отстоява своите интереси, подчерта украинският президент.    Необходимо е да се изработи законопроект за защита на малцинствата в Украйна, който да защитава правата им, включително по отношение на език и вероизповедание, подчерта Зеленски. Той каза това в отговор на въпрос дали ще бъде преразгледан приетия от предишния парламент закон за украинския език. Въпросът е много сложен и каквото и да е решението, то ще засегне президента и парламента, добави той.    Новото правителство на премиера Олексий Хончарук ще бъде уволнено, ако не успее да намери модел за намаляване на цените на комуналните услуги, увери Зеленски, но изрази надежда, че новият кабинет ще направи всичко възможно да реши този проблем. Въпросът не е каква е цената, а какъв процент е тя от това, което получават хората - от пенсиите или заплатите. Ако се стигне до увеличаване на цените, трябва да се увеличат и пенсиите, заплатите, субсидиите, убеден е Зеленски. В интервюто той каза, че сам ръководи социалните си мрежи и отговаря лично на всички коментари. ", "date": "2019.09.01", "title": "Зеленски: Предишната власт се опита да попречи на разговора ми с Путин"}
{"url": "http://epicenter.bg/article/28-postradali-pri-srutvane-na-stsena-na-rap-kontsert-v-Germaniya/191667/7/0", "text": "Най-малко 28 души бяха ранени в събота, след като се срути част от сцената на концерт на открито в град Есен в Германия, съобщава вестник Welt, цитиран от БГНЕС.  Според изданието, инцидентът е станал на концерт на рапърите Каспър и Мартерия.    Полицията заяви, че става въпрос за срутване на част от сцената, докато според представител на пожарната служба, заради лошото време и силният вятър, един от видеоекраните е паднал.    Инцидентът е станал около 21.00 местно време (22.00 часа българско).    Пострадалите са откарани в болница. Около 150 души са прегледани от лекари на мястото. Според пожарната служба двама са сериозно ранени, 26 души са с леки наранявания.    Според различни източници, на събитието са присъствали между 18 и 20 хиляди души.    Заради инцидента, концертът беше прекратен.  ", "date": "2019.09.01", "title": "28 пострадали при срутване на сцена на рап концерт в Германия"}
{"url": "http://epicenter.bg/article/Kitay-ofitsialno-nalozhi-mita-varhu-vnosa-ot-SASht/191672/7/0", "text": "Китай започна да налага обещаните допълнителни мита за някои американски стоки, на обща стойност 75 млрд. долара, които се очакваше да влязат в сила от 1 септември, предава Reuters.    Допълнителните 5% и 10% мита бяха наложени върху повече 5000 различни продукти с произход от САЩ. Още такси по американския внос се очаква да влязат в сила от 15 декември. Пекин започна да изисква и 5% такса за суровият петрол от САЩ, което е първият случай, в който се налага подобно мито от началото на търговските войни между Белия дом и Китай миналата година.  ", "date": "2019.09.01", "title": "Китай официално наложи мита върху вноса от САЩ"}
{"url": "http://epicenter.bg/article/Venetsuela-obyavi--che-ima-dokazatelstva-za-zagovor-sreshtu-Maduro-v-sasedna-Kolumbiya/191673/7/0", "text": "Венецуелското правителство представи доказателства, че в съседна Колумбия има тренировъчни лагери на паравоенни групи, които се използват за планиране на нападения срещу правителството на венецуелския президент Николас Мадуро, предаде АП.    Министърът на комуникациите Хорхе Родригес отправи снощи чрез държавната телевизия обвинения срещу колумбийския президент Иван Дуке, който според него не прави нищо, за да спре агресията. Министърът показа сателитни снимки и координати, които според него доказват съществуването на тренировъчни лагери в границите на Колумбия. \"Ако представехте подобни доказателства на Венецуела, щяхме да действаме незабавно\", заяви Родригес. \"Сигурни сме, че вие няма да направите нищо, защото сте съучастник на тези терористи\", добави той. Засега няма реакция от страна на колумбийското президентство, съобщи БТА, цитирайки АП.    Освен това Хорхе Родригес съобщи на пресконференция, че на 17 венецуелските власти са предотвратили атентати пред сградата на Съдебната палата в Каракас и на отделения на специалните части, предаде ТАСС. В подозрителни чували са били открити взривни устройства. На 29 август е бил заловен Луис Рикардо Гомес Пеняранда, който има двойно гражданство на Колумбия и Венецуела. Той е трябвало да постави бомба в сградата на Съдебната палата. В показанията си, записани на видео, Пеняранда заявява, че \"нападенията са били координирани от Колумбия\".    Венецуелската вицепрезидентка Делси Родригес заяви, че Каракас ще се обърне към ООН и ще представи доказателства, че колумбийският президент Иван Дуке дава защита и убежище на терористични групи, които се опитват да подкопават конституционния ред във Венецуела. \"Това нарушава резолюция 1373 на Съвета за сигурност\", подчерта тя в Туитър. ", "date": "2019.09.01", "title": "Венецуела обяви, че има доказателства за заговор срещу Мадуро в съседна Колумбия"}
{"url": "http://epicenter.bg/article/Protestite-v-Honkong--Politsiyata-izpolzva-prekomerna-sila/191675/7/0", "text": "Полицията в Хонконг използва прекомерна сила срещу демонстранти, нарушили забраната за протести по улиците на автономния регион, съобщава Би Би Си, съобщава БГНЕС.  На кадри, разпространени в социалните мрежи, се вижда как органите на реда бият с палки и пръскат с лютив спрей хора в мотриса в метрото на мегаполиса.    Според изявление на властите, полицията се е отзовала на сигнал за нападение над граждани от страна на „радикални протестиращи“. Има пострадали и арестувани, но не е ясно дали те са участвали в демонстрациите.  В събота по улиците на Хонконг се възцари истински хаос. Протестиращи палиха огньове, замеряха полицията с коктейли „Молотов“ и атакуваха правителствената сграда в центъра на града.    В опит да ги разпръсне полицията използва сълзотворен газ, водни оръдия и гумени куршуми. Бунтовете избухнаха само ден, след ареста на няколко от лидерите на протестното движение, които са обвинени в организирането на неразрешени демонстрации и подстрекаване към незаконно събиране.", "date": "2019.09.01", "title": "Протестите в Хонконг! Полицията използва прекомерна сила"}
{"url": "http://epicenter.bg/article/Ne-pokaniha-Putin-na-chestvaniyata-na-80-godishninata-ot-nachaloto-na-Vtorata-svetovna-voyna-v-Polsha/191680/7/0", "text": "Над 250 високопоставени гости от 40 чуждестранни делегации присъстват на честванията в Полша на 80-годишнината от началото на Втората световна война. За тържествата идват президентът и канцлерът на Германия - Франк-Валтер Щайнмайер и Ангела Меркел, президентът на Украйна Владимир Зеленски и вицепрезидентът на САЩ Майкъл Пенс. Българският държавен глава Румен Радев също участва в събитието.   Сред гостите обаче не е Владимир Путин, президентът на Русия, която изнесе най-голямата тежест на битката срещу хитлерофашизма по време на войната.   Прави впечатление, че на тържествата са поканени лидери на бивши съветски републики. Домакините поясняват, че са поканили на тържествата в столицата Варшава представители на държави-членки на Европейския съюз, НАТО и Източното партньорство  .   Липсата на покана към Москва вече предизвика дипломатически стандал.   Русия не се интересува от отбелязването на годишнината от Втората световна война в духа на историческата истина, обясни решението на Варшава заместник-министърът на външните работи Шимон Шинковски вел Сенк, цитиран от руски медии.  \"Трудно е да си затворим очите пред настоящото отношение на Руската федерация. Искаме да отбележим тази трагична годишнина в духа на историческата истина. Русия, както потвърждават в последните дни, не се интересува от това\", каза той в изявление за медиите.   \"Властите във Варшава не могат да разберат, че победата във Втората световна война няма политически цвят\", подчерта и Вячеслав Володин, председател на Държавната Дума. Полските власти решиха да не канят Русия и обясниха решението си като заявиха, че на 1 септември 1939 г. тя все още не е участвала във войната и републиката иска да отбележи годишнината с онези страни, с които сега тясно си сътрудничи. Прессекретарят на президента на Руската федерация Дмитрий Песков коментира, че Кремъл не одобрява този ход.  „Всички мемориални събития във всяка страна по света, които са посветени на годишнини или на Великата отечествена война, или на Втората световна война, не могат да се считат за пълноценни без участието на Русия, тъй като ролята на страната в края на конфликта не може да бъде преоценена“, заяви Песков, цитиран от \"Фокус\".   Присъствието на президента Владимир Путин бе сметнато за неподходящо от домакините заради ролята на бившия СССР в унищожаването на полската държава с пакта \"Молотов - Рибентроп\" от 23 август 1939 г. На 17 септември - по-малко от 3 седмици след нахлуването на Вермахта, Червената армия навлиза от изток и окупира полска територия до началото на инвазията срещу СССР през 1941 г. След 1945 г. страната остава в съветска орбита до 1989 г.   Президентът на САЩ Доналд Тръмп в последния момент отмени визитата си, за която Варшава подготви няколко двустранни споразумения. Той се оправда с настъпването на урагана \"Дориан\" към щата Флорида и че ще следи движението му от резиденцията в Кемп Дейвид. Но след съобщенията, че ураганът няма да връхлети директно Флорида днес, се оказа, че той ще прекара деня в свой голф клуб в щата Вирджиния. След това ще присъства на заседание на американската служба за борба с бедствията, докато Вашингтон е представен в Полша от вицепрезидента Майк Пенс и съветника по национална сигурност Джон Болтън.   Премиерът Борис Джонсън също не пристигна и британската делегация се води от външния министър Доминик Рааб. Кметът на Лондон Садик Кан е за мемориалните събития в Гданск с участието на премиера Матеуш Моравиецки и зам.-председателя на Европейската комисия Франс Тимерманс.   Френският президент до последно не даде ясен отговор дали ще участва, вероятно защото така постъпи и Ангела Меркел. Еманюел Макрон е един от основните критици на евроскептичното национал-консервативно управление във Варшава и не е идвал в Полша, откакто дойде на власт през 2017 г. Поляците очакват пъвата му визита да е факт в началото на 2020 г.   Тържествата протичат в две части. Първата бе рано сутринта в централния полски град Велюн. Точно в 4,40 - часът, когато падат първите бомби на германската авиация, президентите на Полша и на Германия Анджей Дуда и Франк Валтер Щайнмайер откриха с минута мълчание церемонията за 80-та годишнината. Полският президент посочи, че войната е започнала с военно престъпление, защото са бомбардирани мирни граждани в град без армия, а германският му колега поиска прошка от полския народ.  Втората част на честванията е във Варшава. Край Паметника на Незнайния войн е планирано реч да произнесат президентите на Полша, Германия и САЩ. Но тъй като президентът Тръмп няма да дойде, заради приближаващ бреговете на Америка ураган, слово най-вероятно ще държи неговият заместник.    ", "date": "2019.09.01", "title": "Не поканиха Путин на честванията на 80-годишнината от началото на Втората световна война в Полша"}
{"url": "http://epicenter.bg/article/Protestirashtite-v-Honkong-planirat-da-blokirat-letishteto-v-grada/191683/7/0", "text": "Продемократично настроени демонстранти планират да блокират транспорта до международното летище в Хонконг, след хаотична нощ на битки между полицията и маскирани протестиращи, което е най-новата вълна на размирици в управлявания от Китай град, предава Reuters, цитирана от \"Фокус\". Организаторите на протестите призоваха обществеността да затрупат и блокират пътните и железопътни връзки до летището, едно от най-натоварените в света, което потенциално може да стане причина за нарушения във въздушния транспорт на Хонконг.  Летището от своя страна затвори един от своите паркинги и посъветва пътниците да използват градски транспорт, без да посочват точна причина. Подобен „тест\" на летището беше направен миналия уикенд, въпреки че не успя да набере скорост. По-рано някои полети бяха отложени или отменени, след като протестиращите щурмуваха летището. По-рано полицията използва сълзотворен газ, водни оръдия и гумени куршуми, за да разгони тълпа протестиращи. Те от своя страна хвърлиха петролни бомби и камъни, ескалирайки конфликта, които потопи азиатския финансов център в най-тежката му политическа криза от десетилетия.  ", "date": "2019.09.01", "title": "Протестиращите в Хонконг планират да блокират летището в града"}
{"url": "http://epicenter.bg/article/Izborite-v-Germaniya-mozhe-da-razdrobyat-koalitsiyata-na-Angela-Merkel/191684/7/0", "text": "Изборите в двете федерални провинции на Германия, Саксония и Брандебург, може да предизвикват възход на крайнодесните партии и да увеличат натиска върху коалицията на канцлера Ангела Меркел, съобщава Reuters, цитирана от \"Фокус\". И двете партии, част от коалицията на Меркел, Християндемократическата партия и Социалдемократите вероятно ще загубят част от подкрепата си в полза на крайнодясната „Алтернатива за Германия“ (АзГ) в Брандебург и Саксония, според предварителните проучвания. АзГ използва гнева на избирателите заради бежанците и планираното затваряне на въглищни мини в двата региона . Освен това дясната партия се представя за наследник на демонстрантите, довели до падането на Берлинската стена преди три десетилетия. В Брандебург социалдемократите и АзГ се очаква да получат сходен брой гласове, но победа за крайнодясната партия би дала повече гласност на членовете на първите, които искат да преминат в опозиция и да се отделят от управляващата коалиция. Все пак според последните проучвания те ще получат около 22% от вота в Брандебург, малко повече от АзГ.   ", "date": "2019.09.01", "title": "Изборите в Германия може да раздробят коалицията на Ангела Меркел"}
{"url": "http://epicenter.bg/article/Rusiya-kritikuva-udari-na-SASht-v-Siriya/191690/7/0", "text": "Въздушният удар на САЩ, нанесен вчера по сирийската провинция Идлиб, е причинил много жертви и разрушения, съобщи днес министерството на отбраната в Москва, цитирано от ТАСС и Ройтерс.    Ведомството подчертава, че ударът, нанесен в район между населените места Маарет Мисрин и Кафер Хая, е в разрез с договореностите и застрашава примирието. Той е нанесен в зоната за деескалация и за него не са били уведомени предварително руската и турската страна, изтъква министерството. То заявява, че сирийската правителствена армия продължава и тази сутрин да спазва обявеното едностранно от нея примирие в Идлиб.    Вчера Централното командване на въоръжените сили на САЩ (Сентком) съобщи, че е атакуван от въздуха команден пункт на Ал Кайда в Идлиб, съобщи БТА, цитирайки АП. Тази първа такава атака на САЩ в Сирия от юли насам е срещу сили, \"отговорни за заплахи срещу граждани на САЩ, наши партньори и невинни цивилни\", се казва в съобщението. \"Премахването на този обект допълнително ще намали техните възможности да извършват в бъдеще атаки и да дестабилизират района\", каза говорителят на Сентком подполковник Ърл Брайн.    Базираният в Лондон Сирийски център за наблюдение на човешките права бе съобщил преди това, че при ракетна атака срещу събрание на въоръжени лица в Идлиб са убити най-малко 40 от тях. ", "date": "2019.09.01", "title": "Русия критикува удари на САЩ в Сирия"}
{"url": "http://epicenter.bg/article/Nad-100-dushi-zaginaha-sled-vazdushen-udar-v-Yemen/191703/7/0", "text": "Най-малко 100 човека бяха убити при въздушен удар на предвожданата от Саудитска Арабия коалиция срещу затвор в югозападната част на Йемен, заяви служител на Международния комитет на Червения кръст, цитиран от БТА и Нова телевизия. Ръководителят на делегацията на МКЧК в Йемен Франц Раухенщайн каза по телефона за Ройтерс след посещение на мястото, че все още се изваждат тела от развалините на затвора в град Дамар.  Коалицията заяви, че е нанесла удар по обект на бунтовниците хуси за складиране на дронове и ракети.  Представители на хусите и местни жители казаха, че нападението е било насочено срещу комплекс, използван като център за задържане.  ", "date": "2019.09.01", "title": "Над 100 души загинаха след въздушен удар в Йемен"}
{"url": "http://epicenter.bg/article/Hilyadi-pochetoha-zhertvite-na-uzhasa-v-Beslan/191706/7/0", "text": "Някoлкo хиляди чoвeкa пoчeтoхa пaмeттa нa жeртвитe нa тeрoриcтичния aтeнтaт в училищe нoмeр 1 в грaд Бecлaн, Ceвeрнa Oceтия, прeди 15 гoдини, прeдaдe ТACC.    Възпoмeнaтeлнитe цeрeмoнии зaпoчнaхa в рaзрушeнaтa cгрaдa cъc звукa нa училищния звънeц в 9,10 ч. мecтнo врeмe - в мoмeнтa нa първия изcтрeл нa нaпaдaтeлитe в двoрa нa училищeтo. Първият дeн oт триднeвнитe трaурни прoяви щe зaвърши cъc зaупoкoйнa cлужбa.    Нa 1 ceптeмври 2004 г., първия учeбeн дeн, тeрoриcти oкупирaт училищeтo в Бecлaн и взeмaт зa зaлoжници oкoлo 1200 души, дeцa и възрacтни. Двa дни пo-къcнo руcки кoмaндocи щурмувaт cгрaдaтa c цeл ocвoбoждaвaнe нa зaлoжницитe.    Зaгивaт или умирaт oт рaнитe cи 334 чoвeкa, cрeд кoитo 186 дeцa. C инвaлиднocт ocтaвaт 126 бивши зaлoжници, включитeлнo 70 дeцa, a гoлям брoй oт пocтрaдaлитe и дo днec ce нуждaят oт рeхaбилитaция, cъoбщи ТACC.  ", "date": "2019.09.01", "title": "Хиляди почетоха жертвите на ужаса в Беслан"}
{"url": "http://epicenter.bg/article/Broyat-probno-zemedelskite-stopanstva-v-stranata/191668/4/0", "text": "От днес започва пробното преброяване на близо 3000 различни по размер и специализация земеделски стопанства в страната, съобщава БГНЕС.  Земеделските стопани ще имат възможността да въвеждат онлайн данните си сами до 10 септември включително. От 11 септември до 11 октомври 2019 г. сведенията ще се събират чрез интервю, проведено от анкетьори или от експерти по агростатистика от 28-те Областни дирекции „Земеделие“.    След приемането на страната ни в ЕС това ще бъде трето преброяване, което има за цел да се видят производствените методи, мерките за развитие на селските райони и агроекологичните показатели.    Във всяка област в пробното преброяване ще участва поне по един анкетьор, който ще проведе интервюта с различен брой стопанства. Останалите анкети на включените в списъка земеделски стопанства ще бъдат проведени от експертите по агростатистика от Областните дирекции „Земеделие“.    В инфектираните с Африканска чума по свинете (АЧС) зони ще бъде приложен различен подход. В местата на обявена епидемия стопаните няма да бъдат посещавани на място за осъществяване на пробното преброяване. Интервютата ще се провеждат извън санитарните зони на стопанствата, като възможен вариант е земеделските стопани или техни представители да бъдат поканени в Областните дирекции „Земеделие“ (ОДЗ), Общинските служби по земеделие (ОСЗ) или административна сграда в населеното място за попълване на данните.    В пробното преброяване са включени общо 68 малки и големи населени места, най-малко по две от всяка административна област. Целта е да се проверят в реални условия организацията, провеждането, инструментариумът на преброяването и онлайн въвеждането на индивидуалните данни. Те ще даде насоки и ще покажат местата, на които анкетьорите и експертите трябва да насочат вниманието си при събирането на информацията при осъществяването на официалното преброяване през 2020 година. Финансирането на преброяването ще бъде осъществено основно с европейски средства. Европейските средства са до 75% от общия размер на разходите за преброяването.    Официалното преброяване ще се проведе в периода от 1 септември 2020 г. до 18 декември 2020 г.  ", "date": "2019.09.01", "title": "Броят пробно земеделските стопанства в страната"}
{"url": "http://epicenter.bg/article/BABH-nareche-prinuditelnoto-izbivane-na-prasetata--quot-dobrovolno-usvoyavane-na-meso-quot-/191677/4/0", "text": "Протестите срещу избиването на здрави животни под натиска на властите заради чумата по свинете явно са забравени, няколкоседмичните блокади и сълзите на хората - също, пише \"Офнюз\". Днес в прессъобщение Българската агенция по безопасност на храните нарече принудителното унищожаване на прехраната на стопаните \"доброволно усвояване на месо\".   Със съобщението си до медиите БАБХ уведомява, че започва изплащането на еднократните 300 лева на засегнатите и нарича това \"помощ\". Защо се налага държавата да отпуска парична \"помощ\", ако хората доброволно са заклали прасетата си за зимнина - този въпрос БАБХ не изяснява, изтъква в материала си електронното издание.    Агенцията информира, че плащанията започват на 2 септември в 21 области на страната: Варна, Велико Търново, Видин, Враца, Добрич, Кюстендил, Ловеч, Монтана, Пазарджик, Перник, Плевен, Пловдив, Разград, Русе, Силистра, Смолян, София град, София област, Търговище, Шумен и Хасково. След 2 септември ще се плаща в областите: Благоевград, Бургас, Габрово, Сливен, Стара Загора и Ямбол.    От област Кърджали няма нито едно заявление за обезщетение, затова там пари няма да се плащат.    Съобщението завършва дословно със следното изречение (запазена е оригиналната пунктуация - бел. ред.): \"Право на обезщетение имат стопаните, с до 5 броя прасета за угояване, предприели мерки за почистване и дезинфекция на обектите, след доброволно усвояване на месото от прасетата в личните си стопанства\".    Освен странната интерпретация на случилото се и упоритото поставяне на запетаи там, където не им е мястото, в съобщението се забелязва и нетипична употреба на \"й\": \"В някой от общините в тези области изплащането ще продължи в дните и след 2 септември\".      ", "date": "2019.09.01", "title": "БАБХ нарече принудителното избиване на прасетата \"доброволно усвояване на месо\""}
{"url": "http://epicenter.bg/article/Ninova--Za-chumata-otgovornost-nosi-Ministerski-savet-i-premierat--Koy-prospa-godina-i-polovina-/191693/2/0", "text": "\"БАБХ са инструмент за изпълнение на правителствени решения. За чумата отговорност носи Министерски съвет и премиера. Кой проспа година и половина и даде пари за бутафорната ограда - правителството и Порожанов. Кой реши да се отпуснат триста лева за почистване на дворовете и нито лев за плащане по пазарни цени - правителството”. Това заяви лидерът на БСП Корнелия Нинова в отговор на въпрос за действията на БАБХ.   Според нея унищоженият роден сектор ще бъде компенсиран с внос и цените се увеличават.   “Политиката в сектор животновъдство, търговската политика, салдото, внос- износ - това са все въпроси на държавната политика. Къде се скриха по тези въпроси министри и премиер? Много е лесно да обикаляш страната с държавен ресурс и да раздаваш парите, събрани от хората. И да се хвалиш, че взимаш кампания на ръчно управление. Да сте видели да са взели криза на ръчно управление? Да сте видели напоследък премиера на горящо сметище или на падналия мост във Варна, или в някоя ферма, където избиват животни? При криза се покриват, докато се размине и изключват микрофоните на журналистите, за да няма неудобни въпроси\", каза още Нинова. “Ние не стояхме безучастни. Предложихме пет конкретни мерки за преодоляване на кризата с животните и в помощ на икономиката и на хората. Всичко отхвърлиха”, припомни лидерът на БСП.   Тя беше в Шумен, където местната организация на БСП издигна кандидатура си за кмет на града.   \"Обратно на всички внушения и интриги, че шуменската ни организация е разцепена и че се очаква скандална конференция, всичко се случи спокойно, разумно и отговорно пред това, което ни предстои. В продължение на три часа обсъждахме платформа и мерки за подобряване на качеството на въздуха , инфраструктурата, училищата и здравеопазването, социалните услуги\", обяви пред медиите в Шумен председателят на БСП.   По думите й с голямо мнозинство конференцията е одобрила кандидатурата на Венцислав Венков за кандидат за кмет. Той ще бъде подкрепен и от други партии и граждански сдружения, които искат промяна в управлението на общината. ", "date": "2019.09.01", "title": "Нинова:в Шумен: Да сте видели премиера на горящо сметище или във ферма, където избиват животни?"}
{"url": "http://epicenter.bg/article/BSP-izdiga-Zdravko-Milev-za-kandidat-kmet-na-Kyustendil/191694/2/0", "text": "БСП издига Здравко Милев за кандидат-кмет на Кюстендил. Това се разбра на общинската конференция на червените в града. Във форума участват 145 делегати и най-много гласове  - над 80, получава Милев, съобщиха местните медии.   В съобщението на БНР се казва, че БСП-Кюстендил за пръв път не издига свой кандидат за кмет на общината, а ще подкрепи Здравко Милев от местен инициативен комитет.    Здравко Милев е бил служител на банка във Виена, на 61 години е.  Кандидат-съветническата листа на социалистите се оглавява от председателя на общинската структура на БСП Росен Раденков, в нея влизат добре познати имена от паритйния актив в града и общината, има и нови имена. Кандидатурата на Здравко Милев за кмет на Кюстендил не е случайност, подготвяме я от около година, каза лидерът на БСП - София и член на Изпълнителното бюро на партията Калоян Паргов, който присъства на общинската конференция на БСП - Кюстендил днес. Според него изборите там ще бъдат оспорвани и ще има балотаж.   \"Залогът за Кюстендил е много висок. Досегашният кмет Петър Паунов е от доста време на поста и е натрупал негатив. У гражданите на Кюстендил има разочарование\", допълни Паргов, цитиран от \"Фокус\". \"Затова е необходима промяна. Нужна им е нова перспектива за развитие на града, а тя е свързана с развитие на икономиката, разкриване на нови работни места, връщане на младите хора в града\", коментира още той.   Калоян Паргов добави, че Здравко Милев е имал около 8 месеца, за да се подготви за тези избори. \"Разбира се, предстои още много работа да свършим всички заедно до горещата фаза, която започва на 27-и септември\", каза Калоян Паргов. \"Листата на БСП за общински съветници беше обсъждана на няколко събрания досега. В тази ситуация винаги има щастливи, други не са много доволни. Вярвам обаче, че след днешната конференция кюстендилската организация тръгва към изборите по-мотивирана и по-мобилизирана\", посочи още Паргов.             ", "date": "2019.09.01", "title": "БСП издига Здравко Милев за кандидат-кмет на Кюстендил"}
{"url": "http://epicenter.bg/article/Nikolay-Tsonkov-za-protesta-na-bul---quot-Lomsko-shose-quot--Imame-poreden-primer-za-dvoynite-standarti-/191695/2/0", "text": "Ниските оценки на имоти на граждани, предвидени за отчуждаване заради разширението на бул. \"Ломско шосе\", са поредният пример за двойните стандарти в работата на Столична община.   Това каза народният представител от БСП за България Николай Цонков, който подкрепи протеста на собствениците на имоти. Заедно с него бяха Анна Славова - също народен представител от БСП за България, общинският съветник от групата на социалистите Николай Николов и кандидатът на БСП за кмет на район \"Връбница\" Владимир Петров.    \"Протестът на гражданите е справедлив. Разширяването на бул. \"Ломско шосе\" е необходимо, но действията на Столична община показват доста недостатъци, коментира Николай Цонков. - Няма дългосрочна визия за развитие на града, няма планиране на дейностите. Всъщност, проблемите с обезщетенията на собствениците на имоти идват точно от тези липси. Налице отново са двойните стандарти в работата на Столична община. От разговорите, които проведохме с протестиращите, разбрахме, че начинът на оценяване на земите не е еднакъв за всички. А заплащането няма нищо общо с пазарната оценка на тези земи. Това е крайно несправедлив подход от страна на СО. Проблемът е, че тези двойни стандарти Столична община ги прилага във всяка сфера, не само при обезщетенията на собствениците на имоти. Не може да продължават по този начин, крайно време е СО да помисли за хората. СО е длъжна да осигури нормални условия за живот на гражданите. В конкретния случай, СО е длъжна да обезщети справедливо собствениците, след като отнема имотите им, и те да имат достатъчно средства, за да продължат живота си на друго място\".    Анна Славова обеща заедно с общинските съветници от БСП да проверят казусите и целия процес на процедурата по отчуждаването, както и начина на оценяване на имотите. \"Ще видим къде и дали има някакви нарушения в районната администрация, в Столична община, каза тя. - В крайна сметка, този проблем не е само с разширяването на бул. \"Ломско шосе\". Има го навсякъде в София, когато става въпрос за отчуждаване на имоти. По твърдения на гражданите, оценките са изключително занижени. Те ни дадоха пример с отчуждаване на 700 квадратни метра и обезщетение за тях на стойност 16 000 лева. Това по никакъв начин не са пазарни цени за София\".    Кандидатът на БСП за кмет на район \"Връбница\" Владимир Петров обясни, че гражданите са го потърсили, тъй като са притиснати до стената и търсят помощ при решаването на проблема им. \"Хората не протестират срещу разширяването на бул. \"Ломско шосе\". Те не са доволни от оценките на имотите им и средствата, които ще получат за отчуждаването, коментира Владимир Петров. - Общината е длъжна да се отнася справедливо както към инвеститорите и бизнеса, така и към гражданите. Нейна работа е да бъда баланьор и да намира общия интерес. Тя няма право да има фаворити, трябва да работи за хората. Не е справедливо собствениците на имоти да бъдат обезщетени на 4-5 пъти по-ниски цени за отчуждаването на домовете им\".  ", "date": "2019.09.01", "title": "Николай Цонков за протеста на бул. \"Ломско шосе\": Имаме пореден пример за двойните стандарти!"}
{"url": "http://epicenter.bg/article/Radev-uchastva-v-tseremoniyata-za-80-godishninata-ot-nachaloto-na-Vtorata-svetovna-voyna--SNIMKI-/191696/2/0", "text": "Трябва да помним не само ужасите на войната, но и причините, които разпалиха тази война, за да избегнем опасността да повторим тези грешки днес, когато отново има ожесточени спорове за световно лидерство.   Това заяви президентът Румен Радев пред български журналисти, след като участва в церемонията във Варшава по повод отбелязването на 80-годишнината от началото на Втората световна война. Възпоменателната церемония в полската столица събра държавни и правителствени ръководители от четиридесет страни.    Отбелязването на 80-годишнината от началото на най-кръвопролитната и опустошителна война в човешката история има своето актуално значение и днес, подчерта президентът Радев. По думите на държавния глава възпоменателната церемония има още по-голямо значение на фона на многобройните конфликти в света, войнстваща реторика, растящата нестабилност в региони, близки до нашия и дезинтеграцията на системата от международни договори в областта на въоръженията, което ни тласка към нова надпревара във въоръжаването.    По-рано президентът Румен Радев обсъди във Варшава теми от дневния ред на Европейския съюз с министър-председателя на Кралство Белгия и новоизбран председател на Европейския съвет, Шарл Мишел. Да бъде променен механизмът за вземане на общи решения в рамките на ЕС, което да позволи по бърза реакция на ЕС в международните отношения, също е бил сред акцентите на разговора.  ", "date": "2019.09.01", "title": "Радев: Да не повтаряме грешките на миналото днес, когато отново има спорове за световно лидерство!"}
{"url": "http://epicenter.bg/article/Balgariya-i-Gruziya-shte-rabotyat-za-uvelichavane-na-ikonomicheskiya-obmen-i-turizma-v-Chernomorskiya-region/191699/2/0", "text": "България и Грузия споделят обща амбиция за увеличаване на свързаността в Черноморския регион, която да насърчи икономическия обмен, взаимните инвестиции и туризма. Това беше общата позиция на президентите на България и Грузия Румен Радев и Саломе Зурабишвили, които проведоха среща днес във Варшава. Двамата участваха във възпоменателната церемония в полската столица по повод 80-годишнината от началото на Втората световна война.    Годишният стокообмен между България и Грузия достига 600 млн. долара и с развитието на транспортните, енергийни и дигитални коридори има потенциал да достигне 1 млрд. долара през следващите години, беше подчертано на срещата. Двамата държавни глави изразиха и общ стремеж за откриване на пряка въздушна линия, задълбочаване на двустранното партньорство в областта на науката, културата и образованието.    Президентът Радев подчерта, че страната ни подкрепя суверенитета и териториалната цялост на Грузия и ще продължи да подпомага усилията в рамките на многостранните преговори за укрепване на стабилността в региона на Кавказ. Българският държавен глава изрази и подкрепата си за европейската и евроатлантическата интеграция на Грузия и оцени високо активното й участие в рамките на Източното партньорство с ЕС. ", "date": "2019.09.01", "title": "България и Грузия ще работят за увеличаване на икономическия обмен и туризма в Черноморския регион"}
{"url": "http://epicenter.bg/article/Karakachanov-otgovarya-na-Petkov--Sabotiral-sam-uchilishteto-v-Dolna-Mitropoliya--Zhegata-vliyae-na-horata-/191700/2/0", "text": "Вицепремиерът и военен министър Красимир Каракачанов коментира във фейсбук изказване на лидера на АБВ Румен Петков.   \"Днес разбирам, че Румен Петков е коментирал училището в Долна Митрополия. Според него аз съм го бил саботирал.   Странна работа е жегата и влиянието ѝ върху хората. Не само, че аз открих това училище отново, но и направих възможни ремонтите на самолетите, на които разчита българската армия, а и курсантите в него.   Явно някой от Русия е пуснала факс на г-н Петков, който го е попренапрегнал. То августовските горещини трябваше да са минали, но и септември явно слънцето не жали никого, особено при употреба на силни напитки.   Съветвам кмета на Плевен да подсили охраната около фонтаните, че слънцето имаше вина за едни облекчителни действия на определени хора във фонтан в града преди години. Само напомням\", написа в социалната мрежа Каракачанов.  ", "date": "2019.09.01", "title": "Каракачанов отговаря на Петков: Саботирал съм училището в Долна Митрополия?! Жегата влияе на хората!"}
{"url": "http://epicenter.bg/article/Ekaterina-Zaharieva-shte-se-sreshtne-s-ministara-na-vanshnite-raboti-na-Palestina/191701/2/0", "text": "По покана на вицепремиера и министър на външните работи Екатерина Захариева на официално посещение в България в периода 1-3 септември пристига министърът на външните работи на Палестина Рияд Малки.    Екатерина Захариева ще приеме Рияд Малки в МВнР на 2 септември 2019 г. за разговор на четири очи в 09:45 ч., в 10:05 ч. ще се състоят пленарни разговори между двете делегации, а в 11:10 ч. двамата министри ще направят изявления за медиите. ", "date": "2019.09.01", "title": "Екатерина Захариева ще се срещне с министъра на външните работи на Палестина"}
{"url": "http://epicenter.bg/article/Karakachanov--Smartno-nakazanie-za-tezhki-prestapleniya-tryabva-da-ima/191702/2/0", "text": "Смъртно наказание, особено за тежки престъпления, като убийства на възрастни хора и на деца, трябва да има. Мнението е на министъра на отбраната Красимир Каракачанов, цитирано от Нова телевизия.   Вицепремиерът и лидер на ВМРО обаче смята, че такава драстична промяна в българското законодателство на този етап е невъзможна.    “Докато България е член на ЕС и той е против смъртното наказание, няма как да стане реалност. Пак ще влезнем в един дебат, от който трудно има излизане. Аз лично съм привърженик на смъртното наказание, особено когато става въпрос за изнасилване и убийство на деца или изнасилване и убийство на възрастни хора. Аз съм категорично привърженик на тази идея, но нека бъдем реалисти – това няма как да мине в българския парламент, забелязвате, че българският парламент в тази посока е доста предпазлив”, коментира Каракачанов.  ", "date": "2019.09.01", "title": "Каракачанов: Смъртно наказание за тежки престъпления трябва да има"}
{"url": "http://epicenter.bg/article/Maya-Manolova-i-meditsinski-spetsialisti-vnasyat-proekt-na-zakon-za-saslovnite-organizatsii/191704/2/0", "text": "Утре, 2 септември 2019 г., в 11.00 часа омбудсманът Мая Манолова и представители на съсловните организации на медицинските специалисти ще внесат в деловодството на Народното събрание проект на Закон за съсловните организации.    За създаването на такъв закон медицинските специалисти настояват от първия ден на своите протести, заедно с исканията им за достойни условия на труд и адекватно заплащане.    Проектът предлага възможност за създаване на съсловни организации на регулираните медицински професии в здравеопазването, които в максимална степен да защитават правата и интересите на своите членове. Според медицинските специалисти така ще се внесе ред при упражняването на техните професии.  ", "date": "2019.09.01", "title": "Мая Манолова и медицински специалисти внасят проект на закон за съсловните организации"}
{"url": "http://epicenter.bg/article/Mladezhite-ot-GERB-s-dezhurstva-pred-TsIK--za-da-se-registrirat-parvi/191705/2/0", "text": "ГEРБ щe ce рeгиcтрирa зa учacтиe в мecтнитe избoри нa 2 ceптeмври, oт 9.00 чaca, cъoбщихa oт прecцeнтърът нa пaртиятa.    Зa пoрeднa гoдинa пaртия ГEРБ щe ce рeгиcтрирa първa, cлeд кaтo в прoдължeниe нa пoвeчe oт ceдмицa прeдcтaвитeли нa млaдeжкaтa cтруктурa нa пaртиятa ca дaвaли дeнoнoщни дeжурcтвa прeд вхoдa нa Цeнтрaлнaтa избирaтeлнa кoмиcия /ЦИК/, зa дa гaрaнтирaт първoтo мяcтo нa ГEРБ.    Нeoбхoдимитe дoкумeнти щe бъдaт внeceни в ЦИК oт члeнoвe нa ИК нa ГEРБ.", "date": "2019.09.01", "title": "Младежите от ГЕРБ с дежурства пред ЦИК, за да се регистрират първи"}
