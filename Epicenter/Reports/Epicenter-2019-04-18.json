{"url": "http://epicenter.bg/article/Fregata--Drazki--se-zavarna-ot-zadgranichno-plavane-/180582/2/0", "text": "Фрегата „Дръзки” от състава на Флотилия бойни и спомагателни кораби се завърна днес, 18 април, в пункт за базиране Бургас. За времето от 30 март до 18 април 2019 г. фрегатата беше част от състава на Втората постоянна военноморска група на НАТО. Това съобщиха от пресцентъра на министерството на отбраната. В състава на групата, корабът участва в учението на Военноморските сили на Република Румъния „Sea Shield 2019”, в учение от типа „PASSEX” с кораби от състава на бреговата охрана на Република Грузия, посети пристанище Поти в Грузия и пристанище Констанца в Румъния.  На 17 април фрегата „Дръзки“ излезе от състава на Втората постоянна военноморска група на НАТО и извърши преход до пункт за базиране Бургас. На ритуала по посрещането присъства флотилен адмирал Мален Чубенков, който поздрави екипажа на кораба и изказа своята благодарност за високият професионализъм и всеотдайност при изпълнението на поставените задачи.   ", "date": "2019.04.18", "title": "Фрегата „Дръзки” се завърна от задгранично плаване "}
{"url": "http://epicenter.bg/article/Prouchvane-na-Evroparlamenta--GERB-i-BSP-s-po-shestima-evrodeputati-/180521/2/48", "text": " в който вече изчисленията са на база 751 места, предвид отлагането на Брекзит, предава БНР.  Според прогнозата за България   в резултат на изборите на 26 май. .   На ниво ЕС Европейската народна партия (ЕНП) ще остане най-големия блок със 180 евродепутати, следвана от социалистите и демократите – 149. Алиансът на либералите и демократите (АЛДЕ) ще е трети със 76 представители в следващия ЕП.  За сравнение в момента ЕНП имат 216 депутати, а групата на социалистите и демократите е съставена от 186.   АЛДЕ в момента е четвърти по големина блок с 69 евродепутати.  Нито една от анкетите, използвани за пресмятането на прогнозираните места, не е била поръчвана от Европейския парламент. Това са данни от публично достъпни проучвания на общественото мнение, публикувани от ясно идентифицирани национални институти в отделните държави членки. Използвани са само анкети от надеждни източници, подчертават от ЕП.   В случая с България са използвани проучвания на агенциите \"Медиана\" и \"Алфа рисърч\".  ", "date": "2019.04.18", "title": "Проучване на Европарламента: БСП с преднина пред ГЕРБ, вкарват по шестима евродепутати"}
{"url": "http://epicenter.bg/article/Krasimir-Karakachanov--Dnes-e-dobar-den-za-balgarskata-aviatsiya/180543/2/0", "text": "Днес е добър ден за българската авиация. Това каза вицепремиерът и министър на отбраната Красимир Каракачанов след като парламентът взе решение за създаване на Висше военновъздушно училище „Георги Бенковски“ в Долна Митрополия, предаде репортер на Агенция „Фокус“.   Вицепремиерът благодари на депутатите и на министър-председателя Бойко Борисов.    „ Ако не беше решителната намеса на министър-председателя може би щяхме да продължим да работим още и да изтървем и тази учебна година. Неговата заслуга е ясна в този случай. Благодаря и на МОН“, допълни Каракачанов и отбеляза помощта на Комисията по отбрана в лицето на нейния председател ген. Константин Попов.    „ Факт е, че отново даваме възможност да се възроди едно от висшето ни военни училища, което има своята традиция, възпитала стотици, бих казал хиляди кадри“, заяви Красимир Каракачанов.    Винаги съм бил за това да се възстанови наборната военна служба и когато това се случи ще се наложи да възстановим и Висшето артилерийско училище в Шумен, каза още министърът на отбраната.    „ Искам да успокоя някои от колегите. Ние българите дори когато се случва нещо хубаво се чудим къде е лошото“, коментира той и уточни, че смяната на статута на факултета във висше училище няма да бъде за сметка на военния университет в Търново, или на неговия факултет в Шумен.    „ Напротив, имаме идея и за факултета. Не само че нямаме намерение да местим хора или да им вземаме преподаватели, а да подпомогнем тяхното развитие. Тези съмнения и опасения, в някои случаи и политически спекулации, са безпочвени“, заяви министърът.", "date": "2019.04.18", "title": "Красимир Каракачанов: Днес е добър ден за българската авиация"}
{"url": "http://epicenter.bg/article/TsIK/180544/2/0", "text": ". Това каза на брифинг говорителят на Централната избирателна комисия (ЦИК) Александър Андреев. Той посочи, че през последната седмица са приети няколко принципни решения. „Беше прието решението за условията и реда за гласуването на избирателите с увредено зрение и затруднение в придвижването. Те могат да подадат заявление до 11 май за гласуване с подвижна избирателна кутия. Биха могли да гласуват и в свободно избрана от тях секция, която им е удобна“, обясни говорителят на ЦИК. Той посочи, че те ще могат да се възползват при определени условия и от общински транспорт.  Отхвърлена е жалбата на Коалиция „За теб, България“, както и тази на един инициативен комитет, чиито документи не съответстваха на Изборния кодекс“, заяви още Андреев.  „Процедурите за теглене на жребий за изборите ще бъде извършено на 24 април в 15.00 ч.“, припомни Андреев. Той посочи, че е взето решението и за преброяването с преференции.  , заяви Андреев. Той посочи, че до днес електронно и чрез МВнР са постъпили над 2000 броя заявления за гласуване извън страната.  „В момента продължава регистрацията на листите. Към момента са регистрирани 5 кандидатски листи – 4 от тях са на партии, а една на коалиция“, обясни той. Андреев посочи, че до 20 април могат да бъдат подавани заявления за промяна на имена на партии и коалиции, а на 26 април започва предизборната кампания.   заяви още говорителят на ЦИК и допълни, че по-късно ще може да се извърши и проверката за независимите кандидати.   „Към момента има 19 жалби, от които 15 срещу решения на ЦИК за назначаване на РИК и 4 за регистрация на партии и коалиции. Всичките обжалвания вече са приключили“, обясни Андреев. Той посочи, че решенията на ВАС потвърждават решенията на ЦИК във връзка с постановените откази.   , софтуер и всички логистични дейности, свързани с осигуряването на машинното гласуване.    Източник: Фокус", "date": "2019.04.18", "title": "ЦИК тегли жребия за номерата на партиите и коалициите на 24 април "}
{"url": "http://epicenter.bg/article/Gen--Popov--Sazdavaneto-na-Voennovazdushnoto-uchilishte-e-strategichesko-reshenie/180545/2/0", "text": "Създаването на Военновъздушното училище е стратегическо решение и дава знак за бъдещето на българската авиация. Това каза председателят на Комисията по отбрана ген. Константин Попов по време на разискванията по проекторешението за създаване на Висше военновъзддушно училище в Долна Митрополия, предаде репортер на Агенция „Фокус“.   В Комисията по отбрана ние неколкократно поставихме въпроса, имахме питане към министъра, следяхме работата по възстановяване на Военновъздушното училище. Тук искам да използвам възможността да благодаря на всички, които участваха в този процес. Много хора, дълго време, обмисляха, претегляха и наистина се стигна до този момент“, допълни ген. Попов.   „ Защо България заслужава да има военновъздушно училище? Може би малко емоционално, но тук е мястото да кажа, че в българския ген има нещо заложено, което е видно от нашата история. Българската авиация има наистина славна история, славни традиции“, каза още ген. Попов и посочи, че българите са използвали първи самолета като бойно средство.    „ С възстановяването на Военновъздушното училище ние даваме знак за бъдещето на българската авиация. То е свързано най-вече с придобиването на нов тип боен самолет и с подготовката на кадри“, допълни още ген. Попов.    Генералът уточни, че с възстановяването на Военновъздушното училище се разкрива възможност и за подготовка на кадри в гражданската авиация.   „ Знаем, че в световен план и в региона, и в България има страхотен глад за кадри за гражданската авиация. Мисля, че имаме и по-далечна цел.   Доказали сме, че сме марка, че сме обучавали и възпитавали хора, които са от други държави и курсанти, и цивилни. Тази по-далечна цел е свързана с обучаването на граждани от чужди държави“, допълни ген. Попов.     ", "date": "2019.04.18", "title": "Ген. Попов: Създаването на Военновъздушното училище е стратегическо решение"}
{"url": "http://epicenter.bg/article/Iliyana-Yotova-shte-razgovarya-v-PU--Paisiy-Hilendarski--s-chuzhdestranni-studenti-ot-balgarski-proizhod/180546/2/0", "text": "На 19 април, петък, в Пловдивски университет „Паисий Хилендарски“ вицепрезидентът Илияна Йотова организира Студентска лаборатория „Перспективи за развитие с българска диплома“. Това е поредната среща на вицепрезидента с чуждестранни студенти от български произход, които учат във висши учебни заведения в страната по ПМС №103 и ПМС №228. Със студентите Илияна Йотова ще разговаря за избора им да получат висше образование в България, за възможностите за реализация и трудностите пред тях.  Събитието е с начален час 10.30 и ще се проведе в зала „Компас“, ПУ „Паисий Хилендарски“.  По-късно в петък вицепрезидентът ще бъде във Велики Преслав, където ще поздрави участниците в международния културен форум „Велики Преслав – история на цял един народ“. Тържествената церемония по награждаването ще се състои от 16.00 часа в Кръглата зала на Археологическия музей.  Конкурсът, в който се включиха деца и ученици от цяла България и българските общности зад граница, се провежда под патронажа на вицепрезидента.  ", "date": "2019.04.18", "title": "Илияна Йотова ще разговаря в ПУ „Паисий Хилендарски“ с чуждестранни студенти от български произход"}
{"url": "http://epicenter.bg/article/Gen--Dimitar-Shivikov-i-Andrey-Slabakov-vlizat-v-listata-na-VMRO-/180547/2/0", "text": "Актьорът и режисьор Андрей Слабаков, известен с хапливия си език, както и ген. Димитър Шивиков, който беше оневинен от съда, влизат в листата на ВМРО. Това потвърди и самият лидер на партията Красимир Каракачанов в парламентарните кулоари, предава Канал 3. Както вече бе обявено, водач на листата ще бъде евродепутатът Ангел Джмбазки.  Двамата известни българи ще заемат места от гражданската квота на войводите, които ще регистрират листата си в събота предиобед. И двамата са потвърдили присъствието си в листата.  Слабаков е не само режисьор на филми като \"Вагнер\" и \"Хиндемит\", но се е снимал и в много ленти като актьор, сред които щатски продукции, заснети у нас. Той е син на обичания български актьор Петър Слабаков и съпруг на актрисата Ернестина Шинова.  Ген. Шивиков пък е бивш командир на контингента ни в Афганистан, командващ пехотния ни батальон в Ирак преди това, служил в 68-а бригада \"Специални сили\". Той беше разследван, обвинен и оневинен за злоупотреби като командир, заради което напусна службата. На последните парламентарни избори соцлидерката Корнелия Нинова го вкара в листата на БСП, но след това го изкара заради това, че е обвиняем.  Двамата ще заемат места от гражданската квота на войводите, които ще регистрират листата си в събота предиобяд. И двамата са потвърдили присъствието си в листата, а от ВМРО обясняват, че с тях отдавна имат идейна близост.  Каракачанов слага на избираеми места и двама свои депутати от националния парламент, които в последните месеци основно изнасят политическите битки в Народното събрание. Номиниран за евродепутат ще бъде организационният секретар на ВМРО Юлиан Ангелов и пловдивският депутат Александър Сиди, съобщи за Канал 3 Каракачанов. Заедно с тях за място в листата се спряга и пиарът на партията Екатерина Анева.  Днес предстои ръководството на партията за последно да уточни списъка на номинираните за евродепутати, който утре вече трябва да е готов и регистриран в събота.  Припомняме, че ВМРО реши да се яви самостоятелно на евроизборите, след като от НФСБ отказаха да се явят заедно с \"Атака\" и да запазят коалицията и за вота на 26 май. ", "date": "2019.04.18", "title": "Ген. Димитър Шивиков и Андрей Слабаков влизат в листата на ВМРО "}
{"url": "http://epicenter.bg/article/Tsvetanov--/180549/2/0", "text": "България ще получи от Брюксел 18 млрд. лева за програмния период 2021 - 2027 г., с 4 милиарда повече, отколкото в сегашния период, заяви на събрание в Ивайловград зам.-председателят на ГЕРБ Цветан Цветанов. Той отчете във Фейсбук срещата си с членове и симпатизанти на партията.   \"Жителите на Ивайловград избират най-работещите кметове, общински съветници и депутати и всички те нито за миг не са спирали да работят за града. В Ивайловград програмата за енергийна ефективност е разгърната максимално и хиляди хора вече усещат нейните предимства. Във всички санирани жилища разходите падат на 50%. Това заявих днес по време на среща с жители на Ивайловград, която се проведе в читалище „Пробуда“. Заедно с мен бяха областният координатор на ГЕРБ Делян Добрев, народният представител Евгения Ангелова, кметът на общината Диана Овчарова и председателят на Общински съвет-Ивайловград Дарина Зафирова\", написа в социалната мрежа Цветанов.   И продължава така: \"Пред всички присъстващи изтъкнах важността на европейските избори на 26 май, като подчертах, че се нуждаем от подкрепа, за да продължат успешните ни политики. Като пример за работата на евродепутатите от ГЕРБ в интерес на гражданите дадох договорения европейски бюджет за България в периода 2021 - 2027 г. от 18 млрд. лв. - с 4 млрд. лв. повече от досегашния.    Призовах симпатизантите на ГЕРБ да не се поддават на провокациите на БСП, защото те не могат да предложат алтернатива и затова единственото, което им остава - е да се опитат да опорочат нашата работа и успехи.  Областният координатор на ГЕРБ-Хасково Делян Добрев благодари на хората от Ивайловград за доверието и изтъкна, че общината е пример за успешно управление и модерни практики.    На свой ред кметът на Ивайловград Диана Овчарова съобщи, че с постановление на Министерски съвет през декември 2018 г. на община Ивайловград бяха отпуснати 1 075 821 лв. за реконструкция и рехабилитация на ул.\"Възрожденска\", ул.\"Асен Златаров\", ул.\"Орфей\", ул.\"Иван Вазов\". Пред всички присъстващи кметът призна, че лично аз съм съдействал за реализирането на тези ремонти и на моята подкрепа днес Ивайловград дължи обновената си инфраструктура.  По-рано през деня с кмета Овчарова, Делян Добрев и Евгения Ангелова посетихме Вила \"Армира\", която се намира в близост до Ивайловград. Диана Овчарова обясни, че когато е станала кмет - на това място е имало само руини и бурени, а сега е национален туристически обект, с който общината се гордее.\"   По-късно заместник-председателят на ГЕРБ проведе среща с общинското ръководство на ГЕРБ-Свиленград и жители на общината. Той бе посрещнат от зам.-кмета Мария Костадинова, областния координатор на ГЕРБ Делян Добрев, както и депутатите Евгения Ангелова и д-р Георги Станков.    \"Свиленград е външна граница на ЕС и това прави отговорността на жителите му още по-голяма за европейските избори. Благодарение на отличната работа на МВР и приятелския диалог, който правителството има с Турция – днес отчитаме нулев миграционен натиск по границата. Неслучайно, един от основните приоритети на ГЕРБ, залегнал и в предизборната платформа на партията – е именно контрол и запазване на нулевите стойности на миграционния натиск\", заяви Цветан Цветанов на срещата.  На събитието, което се проведе в заседателната зала на Община Свиленград, Цветанов акцентира върху ползите от доброто партньорство между централната и местната власт в България. Той подчерта, че Свиленград е пример за работеща община. Качествените проекти и предложения, които Общината изготвя, провокират българското правителство да оказва подкрепа. През август 2018 г. с постановление на Министерски съвет по бюджета на Община Свиленград са преведени 1 000 000 лв. за реализиране на проект „Пътна връзка на АМ „Марица“ с индустриална зона, гр. Свиленград“. Няколко месеца по-късно, през декември, община Свиленград получи от правителството 1 701 185 лева за реконструкция на улична мрежа в града.  Цветанов заяви категорично, че противно на някои твърдения – работата на евродепутатите всъщност пряко се отразява върху начина на живот на хората. Той сподели, че не иска България да се връща към времената на Орешарски, когато европейските средства към страната ни бяха блокирани. Затова дори на 26 май да не избираме преките си управници – трябва да гласуваме, ако искаме националните интереси на България да бъдат отстоявани активно и успешно на европейско ниво.  Цветанов акцентира и върху основния приоритет на правителството на Бойко Борисов – образованието и съобщи, че МОН полага усилия да направи така, че родителите да играят по-сериозна роля в образователния процес на децата им, за да може по-ефективно да се противодейства на тревожните тенденции като агресията сред учениците.  Родителска организация от Свиленград използва посещението му, за да му връчи своите предложения за промени в Националната стратегия за детето. Родителите споделиха, че са се обърнали към мен заради отношението ми към децата и образованието.  В рамките на срещата Цветанов връчи на зам.-кмета Костадинова подарък за Георги Манолов, кмет на Свиленград, който днес празнува своя рожден ден. Подаръкът е символичен – пейзаж на р. Марица.  Заместник-председателя на ГЕРБ пожела на всички присъстващи никога повече да не преживяват ужаса на наводненията през 2012 г. Той обясни, че си спомня много добре каква беше ситуацията тогава и че вижда колко много превантивни мерки са взети сега от кмета и екипа му. Неслучайно от 2012 г. до ден днешен няма нито един инцидент. ", "date": "2019.04.18", "title": "Цветанов в Ивайловград: България ще получи 18 млрд. лв. от Брюксел за периода 2021 - 2027 г."}
{"url": "http://epicenter.bg/article/Politsiya-i-zhandarmeriya-nahluha-v-imoti-na--quot-alo-quot--mafiyata-v-Gorna-Oryahovitsa/180487/3/0", "text": "Жандармерия и полиция в акция срещу \"ало\" измамниците. Органите на реда блокираха рано сутринта квартал \"Калтинец\" на Горна Оряховица, потвърдиха за NOVA от МВР.  Целта на акцията е да се проверят скъпи имоти на криминално проявени хора, срещу които се водят производства за телефонни измами. ", "date": "2019.04.18", "title": "Полиция и жандармерия нахлуха в имоти на \"ало\" мафията в Горна Оряховица"}
{"url": "http://epicenter.bg/article/Hazartniyat-biznes-obvinyava-vremenniya-shef-na-DKH-v-zloupotrebi/180534/4/0", "text": "    Дългогодишният главен секретар на Държавната комисия по хазарта (ДКХ) Мариян Попов от няколко седмици е временно изпълняващ длъжността председател на Комисията, а бизнесът вече се оплаква, че злоупотребява с властта си. Попов е сложен на временния пост, след като предишният председател Мария Филипова бе назначена за зам.-председател в Комисията за финансов надзор (КФН).   В хазартната индустрия обаче той има противоречиво име. Някои фирми в бранша споделят, че Попов е човекът, който подкрепя дейността на едни играчи на пазара за сметка на други, изцяло с користни цели. Той също е и човекът, който като главен секретар на ДКХ избра кои НПО-та да си разпределят 2 млн. лв. през 2015 г. В последствие журналистически разследвания разкриха зле прикрита схема, чрез която парите да се пренасочат към новосъздадени и регистрирани на 20-годишни младежи неправителствени организации, голяма част от които свързани пряко или косвено с хазартни фирми в България.   Фирми от бранша, пожелали да останат анонимни, споделят, че веднага след назначението си за временно изпълняващ длъжността председател на ДКХ Мариян Попов е започнал да злоупотребява с поста си. За пример се дава игрална зала на Петте кьошета в София, собственост на казино „Сезам”. Според \"19 минути\" срещу залата има подаден сигнал, че ѝ липсва задължителното 300-метрово отстояние от 20-о основно училище „Тодор Минков“. Според информацията на сайта Попов получава всеки месец определена сума, като срещу нея поема ангажимент да не я затваря и да не отнема нейния лиценз за организиране на хазартни игри.   Отново по информация на \"19 минути\" Мариян Попов провежда срещи с организатори на хазартни игри от Бургаския регион, като според фирми от бранша целта му е да ги „рекетира“ с 1000 лв. такса спокойствие. Срещу тази сума той уреждал безпроблемни проверки на отчитащите се зали.   Economic.bg научи, че финансовият министър Владислав Горанов не възнамерява да назначи Мариян Попов за постоянно на ръководния пост и в рамките на дни ще бъде избран друг титуляр за него.   През 2015 г. Мариян Попов проведе скандалния конкурс за разпределението на 2 млн. лв. Сумата е събрана за финансиране на проекти на юридически лица с нестопанска цел (НПО), определени за осъществяване на общественополезна дейност, за дейности за социално отговорно поведение от парични вноски регламентирани в чл. 10А от Закона за хазарта.   Със Заповед № З-305/05.01.2015 г. Мариян Попов е определен за ръководител на комисията по оценяването и подборът на проектните предложения. От Попов зависи избора на печеливши НПО, между които ще се разпредели огромната сума. Той създава четири НПО, които в последствие да предложи за финансиране.    Това в крайна сметка са:   • „ Инвестиции и ресурси за човека“; • „ Център за превенция от вредни навици“; • „ Младежите с лице към Европа“; • „ Заеми мястото си в Европа“.   От публичния Централен регистър на юридическите лица с нестопанска цел при Министерството на правосъдието (ЦРЮЛНЦ) и от фирмените им дела в СГС става ясно, че това са млади хора на по 20-21 години, а сдруженията им са регистрирани в последния момент, което означава, че нямат никакви познания в областта на хазарта. Регистрирането в последния момент показва, че са създадени специално за конкурса. На 11.12.2015 г. е одобрено финансиране на седем дружества, като с Решения №: Н-42, Н-48, Н-53 и Н-55 е одобрено финансирането на проектите на създадените от Попов НПО със суми на обща стойност над 1 млн. лв., както следва:   Сдружение „Младежи с лице към Европа“ - 279 920.05 лв. за проекта си „Ефектът от хазарта – какво знаем за него?“;   Сдружение „Център за превенция от вредни навици“ - 283 486.30 лв. за „Не – зависимост – превенция и лечение на хазартната пристрастеност“;   Сдружение „Заеми мястото си в Европа“ - 252 201.64 лв. за проекта „Хазартът през призмата на социалната отговорност“;   Сдружение „Инвестиции и ресурси за човека“ - 246 543.35 лв. за проекта си „Живот без хазарт“.   След подаден сигнал до Огнемир Митев – тогава председател на комисията по хазарта, относно съмнителните обстоятелства свързани с конкурса, финансирането към четирите дружества е спряно. Така планът за незаконното усвояване на над 1 000 000 лв. от Мариян Попов е стопиран в последния момент.   Преди назначаването му в ДКХ Мариян Попов е дългогодишен служил в Инспектората към Министерство на финансите, там също е заемал длъжност, с която се е очаквало да противодейства на корупцията и закононарушенията в системата на Министерство на финансите.   Източник ", "date": "2019.04.18", "title": "Хазартният бизнес обвинява временния шеф на ДКХ в злоупотреби"}
{"url": "http://epicenter.bg/article/Parvanov--Pod-nevizhdan-vanshen-natisk-upravlyavashtite-harizvat-edna-ot-nay-vazhnite-strani-ot-istoriyata-/180553/11/0", "text": "Нова историческа книга излиза под редакцията на Георги Първанов. Заглавието е  \"Илинденско-Преображенското въстание 1903 през погледа на европейските дипломати\". Представянето на документалния сборник  ще бъде утре от 11 часа в хотел „Интерконтинентал София”, когато ще се проведе и дискусия на тема: „Чий е Гоце Делчев?! Още за оценките на Илинден 1903 г., 115 години по-късно”. Предлагаме ви в аванс предговора на книгата, в който Първанов критикува политиката на Заев след подписване на Договора с България, дава оценка за новото име на съседната ни държава както и подчертава пропуснатите шансове на българските власти да защитят българщината в Македония. Георги Първанов президент на Р България (2002-2012) Илинден – неюбилейни размисли (Вместо предговор) Идеята за този сборник възникна спонтанно. Преди време ръководството на АБВ поиска среща с министър-председателя. В хода на разговора обосновахме необходимостта от една по-твърда позиция към Скопие по основни исторически въпроси. Разговорът се завъртя около българския характер на революционните борби, в т. ч. и за Илинденско-Преображенското въстание. „А какво ще кажат нашите западни партньори” – възкликна присъстващ на срещата млад дипломат, на важна позиция в МВнР. „Просто ще им припомним какво са писали по тази тема европейските дипломати преди повече от век” – беше моят отговор. Разделихме се с очакването да има една по-активна българска позиция след референдума за името на Македония. Междувременно Гърция реши своите проблеми, Скопие промени името на държавата ... Народното ни събрание възторжено ратифицира Протокола за присъединяване на Северна Македония към НАТО. И българският дебат се сведе до това кой е „за” или „против” членството на съседите ни в Алианса. Винаги съм подкрепял членството на Македония в НАТО и ЕС. И заради общата сигурност на региона, и в името на нашето двустранно сближение. Но малко ми идва в повече този знаменател. Ние имаме много повече национални интереси, (не само исторически мотиви), за да търсим сближението, от това да го правим главно заради евроатлантически цели ... Извън непосредствения подтик от разговора в кабинета на премиера, стои въпросът защо е необходимо това издание (и надявам се – други подобни публикации). След години на застой отношенията между България и Македония се развиха много динамично. Всъщност коренно се промени ситуацията в Скопие, както и мястото на Република Македония на международната сцена. Какво се случи между София и Скопие и как то се съотнася към оценката на събитията от миналото? Беше време, когато деляхме историята на принципа – в Скопие си присвояват Гоце Делчев и Яне Сандански, нашите развяваха като знаме Тодор Александров и Иван Михайлов. Сега, обаче, виждам как под невиждан външен натиск и безхаберие управляващите харизват една от най-важните страници от историята ни. Мисля, че това е важно, защото ако отстъпим и историята, губим всичко ... Остана ни само ролята на страж на една опожарена, ограбена, съсипана територия, каквато е миналото на македонския въпрос. Отстъпвахме позиции, губехме част по част от онова нещо, което за предците беше кауза. Не съм против съседите ни да градят новата идентичност, но не мога да се съглася това да бъде за наша сметка. И настоящият документален сборник, и размислите които споделям, са породени от новия „двоен Илинден” – от начина на отбелязването на годишнината от въстанието, от посланията и премълчаните истини на държавните ръководители, на политиците и обществото. На 2 август 2018 г., в присъствието на премиерите на България и Македония в Благоевград беше отбелязана 115 годишнина от Илинденско-Преображенското въстание. Двамата говориха кратко. Ако бях недобронамерен щях да допълня неясно. По-точно би било да кажем, че се изразяваха предпазливо. Важно им беше да покажат, че са заедно и на това тържество, и пред този паметник на Гоце Делчев. Събитието беше отразено с присъщата на много от сегашните ни медии скука, гарнирана с възторженост. Зоран Заев, който все пак отбеляза, че чества Илинденско-преображенското въстание, дни по-късно произнесе нещо, което предизвика буря у нас. Пред македонската 1 ТВ Заев рече, че „Илинденското въстание е македонско и ако някой гражданин от България иска, нека го чества”. И като заваляха едни коментари, та цяла неделя. Мнозина от българските политици сгълчаха З. Заев, но отделиха повече време на препирните помежду си. Никой, обаче, не се изказа по същество, не каза, че въстанието е българско по своя национален характер. В един момент Борисов скръцна със зъби на Заев в смисъл да не забравя, че след Илинден ще дойде и Видовден (т. е. все пак ние ще трябва да ги одобряваме за НАТО и ЕС). А накрая З. Заев се извини на „приятелите и братята” като посочи, че коментарите са направени „по невнимание” и са грешни. Пак през август 2018 г., на брега на Преспанското езеро беше подписан договор, с който се приключи десетилетния спор между Атина и Скопие. Гърция реши безусловно, с изрични, конкретни записи в договора историческите си проблеми с Македония. Македонските управляващи се отказаха от претенциите към античната история. Това очерта възможност за утвърждаване на македонската идентичност на основата на българското минало. България също има своя Договор за приятелство, добросъседство и сътрудничество, подписан на 1 август 2017 г. в Скопие (всичко се случва през август, когато отбелязваме годишнината от Илинденско-Преображенското въстание). Договорът беше „copypaste” на Декларацията, подписана от Иван Костов и Люпчо Георгиевски през 1999 година. Но дори и фактът на провъзгласяването на Декларацията за Договор беше позитивен, той препотвърди важни принципи в нови условия. Договорът беше един добър знак и към населението на двете страни, и към международните ни партньори. Не всеки ден на (от) Балканите има добри новини. Споменах за съвпадението на текстовете между Декларацията и Договора не за да подценявам последния. А защото не бива да забравяме, че още през 1999 г. бяха договорени добри текстове, които останаха на книга и дори бяха откровено нарушавани за един дълъг период1. Важно място в Договора между София и Скопие заемаше понятието „обща история”. Там то присъстваше с уточнение, че ще има единни чествания на събития от нашето минало. Това само по себе си е едно възможно тълкувание на понятието. Подобни знаци направихме с Борис Трайковски, президент на Република Македония за периода 1999-2004 година. По време на наши срещи поднасяхме цветя на паметниците на Гоце Делчев и Яне Сандански в Благоевград, Мелник, Струмица. Б. Борисов и З. Заев го правят дори по-често и за това трябва да бъдат поздравени. Това е необходимо, но вече е недостатъчно условие. Общите чествания, съпътствани с провокативни изказвания от македонските управляващи, показаха колко важно е да се дефинира ясно понятието „обща история”. В еуфорията при подписването на Договора, около 1 и 2 август 2017 г. никой не обърна внимание на речта на македонския премиер Зоран Заев пред гроба на Гоце Делчев, в която той повтори добре познатите тези за „двойния Илинден”, обвързвайки въстанието от 1903 г. и Антифашисткото събрание от 1944, на което се взема решение за развитие на Македония като федеративна единица в рамките на Югославия. „Да го искористиме” (използваме – приликата между някои български и македонски думи е привидна и хлъзгава – б. а.) повода, празнуването на държавността, на държавата Р. Македония, двойният Илинден ... рече З. Заев в речта си пред гроба на Гоце Делчев и в присъствието на българската делегация буквално продължи: „ ... Заставаме заедно, македонци, албанци, турци, сърби, власи, роми, бошняци, други ...”. На основното честване, същият ден, на Мечкин Камен (Крушево) председателят на македонския парламент Талат Джафери, когато говореше за въстанието от 1903 г. и първите илинденци, изброи същите етноси. И в двете официални слова българите блестят с отсъствието си. Управляващите в Скопие „искористиха” повода на Илинден и за поредна година да си направят македонистичен прочит за Илинден (неагресивно, за разлика от опозицията и президента Георге Иванов). Високопоставената ни делегация възпитано премълча провокативното изказване на Заев от август 2017 година. Надявах се да е защото имаме добри шахматисти и, както е в този спорт, сме записали „скрит ход” в отложена партия. А всъщност, още тогава стоеше остро въпросът ние имаме ли отговор на новото издание на македонистичните тези. Българските политици вкупом (и управляващи, и парламентарна опозиция) мълчаха и в други случаи, когато З. Заев звучеше провокативно. Непосредствено след Софийската среща на ЕС за Западните Балкани през май 2018 г. се появиха и официални информации, и обстойни коментари за ново предложение в наименованието на западната ни съседка. Премиерът Зоран Заев гръмко заяви, че Република Илинденска Македония2 е името, „за което е възможен компромис с Гърция”. В кратко, но емоционално изявление той обоснова идеята: „... Илинден е нашето славно минало ... нашата държавност и гордост ... С това решение пазим достойнството и заздравяваме нашата македонска идентичност”. В допълнение, когато изброява етносите с принос в илинденската борба, Заев възпроизвежда познатия списък от 1-2 август 2017 година3. Реакцията на идеята за Илинденска Македония в София беше по-скоро с коментари, които звучаха приветствено, или поне одобрително. Министърът на външните работи Ек. Захариева заяви, че предложението е приемливо ..., защото около 70 български офицери участвали във въстаническите действия от 1903 година. Предложих на новоизбраното по това време ръководство на партия АБВ позиция, чрез която да сезираме новосъздадената „Междудисциплинарната комисия” за решаване на българо-македонските исторически спорове. Реагирахме остро на идеята, защото тя не беше плод на разбирането за общото ни минало. Тъкмо обратното – това беше откровен опит за посегателство към българската история. Идеята на З. Заев можеше да се тълкува като поредна, решаваща стъпка за отказ от теорията за античните корени на македонската държава4. Това поредно предложение на Скопие утвърждаваше и търсеше международна легитимация за идеята, че македонската държавност е свързана с двойния Илинден – въстанието от 1903 г. и Антифашисткото събрание от 1944 година ... Българските историци реагираха остро – проф. Иван Илчев, проф. Пламен Павлов, проф. Божидар Димитров ... по-меко и заоблено председателят на съвместната комисия проф. Ангел Димитров, бивш посланик в Скопие. След плахата, позитивна и в крайна сметка неуместна изява на външния министър Захариева, правителството потъна в дълбока тишина. Парламентарната опозиция в София така и не се обади по темата (и причината не е само в липсата на експертиза). Май АБВ си остана единствената партия с официална реакция. Идеята за „Илинденска Македония” не мина заради гръцката съпротива. Това предложение обаче беше важно, защото изразяваше новата философия на Скопие по въпроса – да се търсят корените на македонската държавност в илинденските събития. И каквото и ново предложение да правеха, повтаряха упорито, че „Илинден е държавнотворен ...”. Отново малцина бяха онези наши сънародници, които реагираха на името Северна Македония. И отново български учени обявиха позиция, в която се подчертава, че името „Северна Македония е очевидно некоректно по отношени е на България и българските интереси” ... Най-малкото заради възможни претенции към Пиринска Македония, която също е „северна”5. Нямам очаквания, че създадената по Договора българо-македонска комисия ще реши основните проблеми. По-вероятно е с времето да се превръща все повече в гръмоотвод – без база, без ясен мандат, оказвайки се в невъзможност „да развърже възела напр. по проблема за характера на Илинденско-Преображенското въстание. За разлика от смесения междудисциплинарен комитет, създаден в договора между Атина и Скопие (чл. 8), защото в техния договор политиците и дипломатите са решили големите спорни въпроси, а това е стабилна база за работа на професионалистите. И с времето все по-силна ще става необходимостта от нова политико-дипоматическа договореност между София и Скопие, която да дефинира максимално понятието обща история. Защото се видя, че само с пожелателни деклрации от наша страна нищо не се случва. Кои бяха основните варианти за решаване на въпроса: 1) Декларираме, че имаме обща история и всеки си развива досегашните тези, без да спорим остро. Това, обаче, видимо не се получава. 2) Опитваме се да формираме общата визия дори до степен да мислим за общ учебник. Може би и дано, но не се наемам да прогнозирам кога това би било възможно ... 3) Политиците наистина „оставят историята на историците” и се посвещават на всичко друго – от евроатлантически амбиции до инфраструктурни проекти. И това е бягство от реалността. Припламналата през август 2018 г. дискусия показа, че не можем да си „заравяме главата в пясъка”; нужен е откровен дебат и диалог, който да доведе до формирането на единно виждане за общата ни история. Целта на гръцката дипломация беше да убеди Скопие, че нямат нищо общо в исторически план; нашата задача е по-трудна – да се съгласим, че историята ни е обща, на база българско национално самосъзнание. Но задачата ни има и предимства – на наша страна са документите, историческите доказателства ... В Скопие трябва да разберат, че не могат да градят идентичност върху фалшива основа; не е далновидно ... Разбраха го по отношение на гръцката история, трябва да го осъзнаят и по отношение на общото минало. Най-важното е да се съгласим, че общото е вединното национално самосъзнание на населението от територията на сегашните държави България и Македония; единни са националните ни цели и задачи – от Средновековието, и през Възраждането, през ХІХ и част от ХХ век (вкл. и в годините около Илинденско-Преображенското въстание). Предлагам да не спорим, когато в Скопие твърдят, че Илинден от 1903 г. е фундаментът на македонската държавност. Само да добавим, че това потвърждава тезата за създаването на македонската държава като факт от българската история. Което не можем да кажем за характера на Антифашисткото събрание от 1944 година, което утвърждава Македония като елемент от Югославия. По отношение на това събитие не може да имаме претенции за връзка. Но не можем да се откажем от разбирането си, че Илинденско-Преображенското въстание е връхна точка в революционните и освободителните ни борби и че е продължение а делото на нашите възрожденци. Въстанието от 1903 г. е българско, защото подавляващата част от инициаторите, организаторите и участниците в него се чувстват българи. Като такива ги определят и в докладите си чуждите консули и кореспондентите на вестници в Македония и Одринска Тракия6. Как се самоопределят днес хората от Битолско, Крушевско или Скопие – това си е тяхна работа и ние не трябва да налагаме разбиране, различно от тяхното самоопределение. В дните около Илинден 2017 г. прочетох коментари, че с договора и съпътстващите го събития е „погребан македонизмът”. Това просто не е вярно и не е работещо. Вярното и важното е, че бидейки македонист З. Заев даде знаци, че може да извади антибългарското жило на македонизма – и това вече можеше да бъде историческа заслуга. Впрочем, ще призная, че в началото на своето управление Заев имаше моята симпатия за „чекорите” (стъпките), които направи; надявах се да ги развие успешно. Преувеличената и прибързана теза за победата над македонизма появила се около илинденските тържества от 2017 г. може би налага обективен анализ на явлението от дистанцията на времето. Дълго време голяма част от онези, които у нас проявяват интерес към македонския въпрос виждаха неговото разрешаване като резултат от „замяната на тоталитарното управление в Република Македони  с демократично”, което, според тях, би дало възможност на огромната част от славянското население да се самоопредели като българско. По този повод още през 1993 г. предупреждавах, че това са „наивни очаквания и че при ВМРО – ДПМНЕ национализмът на македонистична основа ще е дори по-силен”. Уви, оказах се прав. През годините по-скоро съм смятал, че реалистичната цел за обозримото бъдеще е за очистване на македонизма от антибългарския му характер и насоченост. В този смисъл трябва да признаем, че в Скопие е имало лидери, при които острието на антибългаризма е било притъпявано в немалка степен (при Л. Георгиевски, при Борис Трайковски ...). Необходима е продължителна, търпелива и упорита работа да се наложи истината за българския исторически корен на населението във Вардарския дял на Македония. И за това, че македонизмът беше присаден върху вековната снага на българската нация; че създаването на Република Македония е факт от българската история. Сега правим заедно история. В началото на ХХ в. и далеч преди това имаме една (единна) история. Имали сме общи цели; населението от Мизия, Тракия и Македония е имало единно национално самосъзнание (независимо от различията в тактиката). В края на ХІХ и в началото на ХХ в. по своя етнонационален характер македонският въпрос е неоспоримо български. Това се потвърждава от най-престижните статистики, произхождащи от македонското освободително движение, както и изследванията, дело на авторитетни български и чуждестранни учени. В огромното си мнозинство славянското население на Македония има българско самосъзнание. Национален характер има освободителната борба на революционните организации – Вътрешната организация и Върховния комитет, както и дейността на църквата, просветното дело. С ярко изразен български облик е периодичният печат в Македония. Настоящето издание не си поставя амбициозната цел да направи научни открития. Стремежът ни е не да въведем в научен оборот нови документи; по-скоро да припомним някои материали, които са известни на научната общност, но както показаха последните събития – позабравени от политиците и дипломацията. Съставителите стъпват на солидната основа на работата, свършена от учените в предишните десетилетия. А това е огромна по своя обем и прецизна от научна гледна точка дейност по издирването, събирането и систематизирането на документи. Почти всеки от публикуваните дипломатически доклади съдържа недвусмислена информация за българския етнически състав на населението от Македония (виж напр. докладите на френския генерален консул в Солун, документ № 3 или на посланика на Франция в Цариград, документ № 9). Английският посланик в Цариград пише: „цяла Македония с изключение на 130 села, е била въвлечена в българската въстаническа организация (документ № 1, 11/24 февр. 1902 година). А австроунгарският външен министър е категоричен: „Българското движение придоби характер на въстание…“ (док. № 19). Многобройни са информациите за репресиите и жестокостите на османските власти спрямо въстаналите български села. Обнародваните дипломатически документи показват, че „великите сили“ са наясно с характера на основните цели на революционната организация. За разлика от вестникарски публикации, дипломатите приемат, че целта на въстанието не е провъзгласяване на независимост: „Целите на комитета са по-умерени, отколкото се представят (документ № 2, февр. 1902). Предвижданата автономия ще установи втора Източна Румелия, вероятно със същия резултат“ заключава в месечния си обзор британският посланик в Цариград. Подобни анализи има и в дипломатическата преписка на Германия и Австро-Унгария. Наистина идеята за автономия, вкл. и за държавнополитическо обособяване на Македония (или на част от нея) е стара почти колкото самия македонски въпрос. Това е идея „чисто българска“ (израз на Димо Хаджидимов) и тя изразява осъзнатата слабост на македонската политика на България, отбранителния й характер. В крайна сметка отделянето на македонските българи цели именно съхраняване на националния, български облик на областта. Само че стратезите не бяха предвидили симбиозата между идеята за самостоятелна държава в Македония и македонизма. И накрая нещо, което е особено важно. „Великите сили“ не се трогват от информациите за трагедията на поробените българи в Македония. В разговорите и кореспонденцията между дипломатите и на най-високо държавно ниво те изразяват загриженост единствено за статуквото на Балканите, под предлог, че това е „равносилно на мира в Европа“ (док. № 19). Те не просто реагират негативно, когато поробените българи дръзнат да се борят за правата си. В публикуваните документи има текстове, които поразяват със своя цинизъм: „Такава една политика била законна; още повече, че потушаването на въстанието било не само право, но дори дълг на турското правителство“ е тезата на германския император Вилхем II, изразена пред австроунгарския външен министър (№ 22). Българският национален въпрос (основен елемент от който е македонският) възниква и се развива върху основата на компромис между големите европейски държави за наследството на „болния човек“ – Османската империя. Десетилетия наред в политиката на „великите сили“ се отбелязват няколко трайни черти – слаба заинтересованост, минимална инициативност (и то само под напора на събитията), подчертан стремеж към запазване на баланса помежду им, да не допуснат засилване на руското влияние в региона7. Всяка прилика със сега случващи се събития и процеси е случайна, както се казва. Има немалко дипломатически документи, в които се признава, че положението на населението е непоносимо. Но авторите им не стигат по-далеч в препоръките си за минимални реформи, които да гарантират живота и сигурността на българите в Македония, с оглед на тяхното умиротворяване (Доклад на френския генерален консул в Солун, документ № 3). Реформите също имат замисъл да не допуснат засилването на  българите в Македония; затова в идеите за административно прегрупиране се предвижда разместване с други етноси. (Това стимулира в следващите години Гърция и Сърбия за развитие на т. нар. въоръжени пропаганди ...). Със съгласието на „великите сили” през септември 1903 г. в присъствието на руския император Николай ІІ и австроунгарският император Франц Йосиф І, както и техните външни министри е подписан протокол за реформи. Предложенията са минималистични, по-скоро имитационни и не удовлетворяват целите на населението и революционната организация. На всичко отгоре Одринска Тракия е изключена от реформената програма. Имитационните и крайно неефективни реформи са прекратени след Младотурския преврат от 1908 г., когато двете основни крила на революционната организация подкрепят създаването на легални партии – Съюз на българските конституционни клубове и Народно-федеративна партия (българска секция). Фактите са достатъчно много и ясни, нужна е политическа воля от българска страна. За отстояване на историческата исти на. Дали като анекс към съществуващия договор между София и Скопие, или под друга форма трябва да се утвърди разбирането, че до първите десетилетия на ХХ в. Историята ни е обща, защото населението на Македония има единно, българско национално самосъзнание. ", "date": "2019.04.18", "title": "Първанов: Под невиждан външен натиск властта харизва една от най-важните страни от историята ни"}
{"url": "http://epicenter.bg/article/Lili-Ivanova/180517/6/0", "text": ", възкликна примата на българската естрада Лили Иванова пред препълнената зала \"Младост\" в морския град.    който бе приготвил кошница с цветя за изпълнителката.  Изпълненията ѝ взривиха спортната зала в града, а почитателите на изпълнителката станаха на крака и пяха заедно с нея едни от емблематичните й хитове от средата на 80-те години на миналия век.   На финала Иванова изненада публиката, като изпълни неостаряващия шлагер \"Щурче\" с нов аранжимент.  1 630 зрители аплодираха на крака и пяха от сърце песента по музика на Найден Андреев и текст на Дамян Дамянов.    Примата зарадва бургазлии и с изцяло нови песни. Спортната зала в морския град се пукаше по шевовете, а билетите за концерта бяха разпродадени още преди месеци. Уникалният глас и енергия на легендата впечатлиха публиката, която я дари с аплодисментите си.     За съжаление, обаче не всичко мина по план.  , с която Иванова похапвала от любимия пчелен продукт.    След като е направила техническата проба в спортна зала \"Младост\" във вторник следобед, изпълнителката решила да се разходи до плажа. Хубавото време допълнително я зарадвало и вдъхновило да заснеме прегръдката на морските вълни и пясъчния бряг на видеоклип, който по-късно споделила с почитателите си в социалните мрежи. Няколко часа след това се върнала в салона и установила липсата на бурканчето с меда, което така и не било намерено.   ", "date": "2019.04.18", "title": "Лили Иванова пред бургазлии: Имате много красив кмет!"}
{"url": "http://epicenter.bg/article/Kontrera-ot-VMRO--Ima-shans-Sofiya-da-e-domakin-na-Zimna-olimpiada-i-Svetovno-parvenstvo-po-futbol-/180516/8/0", "text": ", заяви патриотът Карлос Контрера от ВМРО.   Това попита общинският съветник и член на ръководството на ВМРО – БНД Карлос Контрера на днешната сесия на Столичния общински съвет. Той напомни, че това не са просто пожелания, а реална възможност да развием не само ски туризма на Витоша, но и да развием младежкия спорт в столицата и страната. Председателят на групата „Патриоти за София“ напомни също, че в тази посока има редица действия и актове на министъра на спорта Красен Кралев, който очевидно подкрепя домакинството на София за тези мероприятия.   ", "date": "2019.04.18", "title": "Контрера от ВМРО: Има шанс София да е домакин на Зимна олимпиада и Световно първенство по футбол "}
{"url": "http://epicenter.bg/article/Alen-Delon/180502/10/100", "text": "  \"Ален Делон принадлежи изцяло на киното!\", така организаторите на  филмския фестивал съобщиха новината на официалната си страница, допълвайки, че наградата отразява цялостния принос на Делон към киноиндустрията.   „Пиер Лескюр и аз сме поласкани, че Ален Делон прие да бъде почетен на тазгодишния фестивал“, сподели артистичният директор мероприятието, провеждано на Лазурния бряг, Тиери Фремо.    Трудно е да се изброят всички  , отличен със „Златна палма“ през 1963 г., „В зенита на слънцето“ на Рене Клеман, „Затъмнението“ на Микеланджело Антониони, „Самураят“ на Жан-Пиер Мелвил и „Басейнът“, в който си партнира с голямата си любов – актрисата Роми Шнайдер. Делон участва в повече от 80 филма, като сред последните му роли е тази на Юлий Цезар в „Астерикс на Олимпийските игри“.  ", "date": "2019.04.18", "title": "Ален Делон ще получи почетна \"Златна палма\" за цялостен принос"}
{"url": "http://epicenter.bg/article/Desert-ot-badeshteto-predstavi-shef-Zhoro-Ivanov-/180567/9/0", "text": "Десерт от бъдещето представи  шеф Жоро Иванов на форум Отговорните производители в Гранд хотел София.     Легендарният готвач, работил в ресторант с две звезди  Мишлен в Брюксел, обясни употребата на течения азот с цел съхранение качествата на продуктите и запазване на хранителната им стойност.   Иновациите ще бъдат въведени за първи път в кухнята на Гранд Хотел Милениум, чието отваряне предстои. Това беше другата тема, която предизвика интереса от страна на присъстващите", "date": "2019.04.18", "title": "Десерт от бъдещето представи  шеф Жоро Иванов "}
{"url": "http://epicenter.bg/article/Norvezhkata-printsesa-prodava-letniya-si-vakantsionen-dom/180506/10/100", "text": "Норвежката принцеса Марта Луиз продава летния си ваканционен дом. \r\n \r\n Имението Блоксберг на остров Ханке във фиорда Осло, западно от град Фредрикстад, е с дълга брегова ивица, пристан, навес за лодки, включва няколко къщи и предлага панорамни гледки, съобщава в. \"Финансавизен\".   От 70-те години на 19-и век Ханке е популярна ваканционна дестинация. Главната двуетажна сграда е построена през 1918 г. Имението е оценено на 35 милиона крони (4,1 милиона долара) и ще може да бъде купено след католическия Великден.   То било придобито през 1947 г. от крал Олаф, дядото на Марта Луиз. След смъртта на крал Олаф през 1991 г., неговият син крал Харалд Пети наследил имението. Десет година по-късно принцеса Марта Луиз станала негова собственичка.   Крал Харалд Пети и кралица Соня имат също син, престолонаследника принц Хокон.   Източник: Дир.бг", "date": "2019.04.18", "title": "Норвежката принцеса продава летния си ваканционен дом"}
{"url": "http://epicenter.bg/article/Korneliya-Ninova--Balgarinat-ne-e-vtora-raka--za-da-yade-vtoro-kachestvo-hrana/180484/2/0", "text": "Лидерът на БСП Корнелия Нинова призова българите да приемат, че са равни на останалите граждани на европейските държави от ЕС, във връзка с решението на Европейския парламент да гласува за забрана на т.нар. „двоен стандарт“ при храните днес. ", "date": "2019.04.18", "title": "Корнелия Нинова: Българинът не е втора ръка, за да яде второ качество храна"}
{"url": "http://epicenter.bg/article/Nikolay-Vasilev--Balgariya-oshte-ne-e-podala-molba-za-vlizane-v-chakalnyata-na-evrozonata/180485/2/0", "text": "Инфлацията у нас е скромна, тя е най-ниската от десетилетие насам. Това не е проблем. Тя е 3.6%, което е, считам, за нещо съвсем нормално. Това коментира в студиото на Би Ти Ви бившият министър на икономиката Николай Василев. Проблем е дефлацията, от която Европа се опитва да излезе през последните години, допълни той.  Василев обясни, че само при трайна инфлация, може да бъде проблем влизането на България в еврозоната, а не в чакалнята.  Въпросът е политически - засега не ни искат в еврозоната. България не е подала заявление за чакалнята на еврозоната. Ние приказваме от 15 години, но нищо не се е случило. Правим обещания за годеж, но нищо не се случва. Има институции, които не искат да влезем в еврозоната. Но те да си кажат защо не искат, аргументира тезата си Василев. ", "date": "2019.04.18", "title": "Николай Василев: България още не е подала молба за влизане в чакалнята на еврозоната"}
{"url": "http://epicenter.bg/article/Borisov-se-sreshtna-s-ministara-na-patishtata-i-gradoustroystvoto-na-Iran-Mohammad-Eslami-/180512/2/0", "text": "Министър-председателят Бойко Борисов се срещна с министъра на пътищата и градоустройството на Иран Мохаммад Еслами. Акцент в разговора между двамата беше засилването на двустранните връзки в секторите транспорт, енергетика, селско стопанство, туризъм, съобщиха от Правителствената информационна служба  „Иран е традиционен партньор в региона на Близкия и Средния Изток и страната ни отдава голямо значение на развитието на отношенията помежду ни“, каза по време на срещата премиерът Борисов. Българският министър председател подчерта, че традиционното добро сътрудничество в областта на транспорта трябва да бъде активизирано.  „България и Иран си сътрудничат във всички видове транспорт. Българската страна приветства продължаване на дискусии относно възможностите за развитие на транспортен коридор между Гърция - България – Черно море – Грузия – Азербайджан - Армения – Иран, който създава възможности за ефективни и надеждни товарни превози между държавите от Близкия Изток и държавите от Централна и Източна Европа“, заяви премиерът Борисов.  По думите му тази транспортна връзка ще допринесе за оползотворяване на нарастващия търговски потенциал в двата региона и обслужване на транзитния трафик от и за Далечния Изток.  По време на срещата в Министерския съвет беше подчертано, че приоритет за двете страни остава задълбочаването на контактите и в секторите информационни технологии, туризъм, младежта и спорта, енергетика.  Министърът на пътищата и градоустройството на Иран Мохаммад Еслами е на посещение в България по повод 19-тата сесия на Междуправителствената българо-иранска комисия за икономическо, промишлено, търговско и техническо сътрудничество. В рамките на сесията на Междуправителствената комисия се организира Българо-ирански бизнес форум, който ще допринесе за още по-успешното изграждане на полезни и перспективни търговски контакти.  ", "date": "2019.04.18", "title": "Борисов обсъди с ирански министър задълбочаване на контактите между двете страни"}
{"url": "http://epicenter.bg/article/Daniel-Valchev--Parlamentat-promenya-logikata-na-Nakazatelniya-kodeks/180513/2/0", "text": "Намесите на Народното събрание са променили по недопустим начин логиката на наказания в Наказателния кодекс. Това каза тази сутрин пред БНТ деканът на Юридическия факултет на Софийския университет проф. Даниел Вълчев. Според него ожесточаването на наказателната репресия не води до намаляване на престъпността и това е доказано с множество изследвания.   Като пример той даде предвидената санкция за убийство на горски служител, която е по-тежка от тази за убийството на бременна жена или на министър-председател.   През последните шест месеца по отношение на развитието на законодателството парламентът е надминал \"собствените си спортни постижения\", каза още Даниел Вълчев. Като примери той цитира промените в Кодекса за социалното осигуряване, който е изменян и допълван 13 пъти за една година, както и закона за бюджета на здравната каса, чрез който се правят поправки в 17 други закона. Продължава и отклонението от правилото, че нормативните актове влизат в сила три дни след обнародването им. Това се прави, за да може обществото да се запознае с тях и този срок не бива да се скъсява.   По повод на предложените от правосъдния министър Данаил Кирилов промени, с които да се въведе възможност за разследване на председателите на Върховния касационен и на Върховния административен съд, както и на главния прокурор, Вълчев коментира, че принципът е, че всеки трябва да може да бъде разследван. Това трябва да се уреди обаче, като се гарантира намирането на баланс, така че да не се стигне до саморазправа.", "date": "2019.04.18", "title": "Даниел Вълчев: Парламентът променя логиката на Наказателния кодекс"}
{"url": "http://epicenter.bg/article/Nyama-postradali-balgarski-voenni-pri-obstrel-v-Kandahar/180514/2/0", "text": "Няма пострадали български военнослужещи при ракетен обстрел на базата на международната коалиция на летище Кандахар, Афганистан. Това съобщиха от пресцентъра на Министерството на отбраната.   Обстрелът е бил извършен вчера, 17 април, в 23,37 ч. местно време (22.07 ч. българско време).", "date": "2019.04.18", "title": "Няма пострадали български военни при обстрел в Кандахар"}
{"url": "http://epicenter.bg/article/Ministarat-na-otbranata-shte-otkrie-dva-memorialni-kompleksa-v-Tryavna-i-Plachkovtsi/180515/2/0", "text": "На 19 април министърът на отбраната Красимир Каракачанов ще открие два мемориални комплекса „Стена на храбростта“ в град Плачковци (от 16.00 ч.) и в гр. Трявна (от 17.30 ч.). В 19.30 ч. същия ден той ще присъства на тържествената проверка (заря) на площада пред Народно читалище „Пенчо Славейков 1871“ в гр. Трявна. Това съобщиха от пресцентъра на Министерството на отбрананта.   Паметникът в Плачковци е изграден по инициатива на жителите на града, Съюза на военноинвалидните кооперации, Съюза на офицерите и сержантите от запаса и резерва. Той има формата на отворена книга, съставена от шест плочи от черен гранит. Върху тях са изписани 121 имена на българските военнослужещи, загинали в шестте войни, в които участва Третата българска държава. Паметникът е издигнат с безвъзмездния труд на граждани и дарения от „благодеен книжен базар“, организиран от местни патриоти.   Мемориалът в Трявна е от черен гранит, монтиран върху масивни варовикови плочи, подредени в затворена окръжност. Върху плочите са изписани 465 имена на загинали във войните.   По Националния план за честване на 100 г. от Първата световна война и участието на България в нея за дофинансиране на изграждането на мемориала в Трявна са били отпуснати 3000 лв., а за Плачковци – 2000 лв.    В ритуалите, с които ще бъдат открити двата мемориални комплекса в градовете Плачковци и Трявна, както и в тържествената проверка (заря) ще участват представителни подразделения на Националната гвардейска част.", "date": "2019.04.18", "title": "Министърът на отбраната ще открие два мемориални комплекса в Трявна и Плачковци"}
{"url": "http://epicenter.bg/article/Ivaylo-Lilov--Borisov-e-gotov-da-pozhertva-i-rodinata-ni--za-da-otselee-lichno/180520/2/0", "text": "„Няма цена, която Борисов не е готов да плати, и ще пожертва всеки един в името на личното си оцеляване. Той е готов да пожертва всичко, включително и родината ни, за да оцелее лично, което е престъпно“. Това заяви Ивайло Лилов, член на Националния съвет на БСП и председател на БСП-Враца. По повод оставката на зам.-министъра на икономиката, Лилов е категоричен, че подаването на оставка не е правораздаване. „Управляващите работят на принципа – ако ни хванат, хванат. Всеки, който са успели да хванат, подава оставка и разчита, че с това се е приключило. Но дали е взел няколко милиона или 370 000 лв. по програма, за да си направи своя собствена хасиенда, няма значение, защото е ощетил държавата и българите“, каза още Лилов.   Според него единственият вариант да има справедливост и правосъдие е днешната власт да си отиде и да има справедлив процес, който да накаже всички онези, които са злоупотребили с властта. „Очевидно има много схеми, които тепърва ще излизат. Вероятно има и много тарикати, които са се възползвали от служебното си положение, за да се облагодетелстват по един или друг начин – дали себе си, дали тъщата“, коментира той. Във връзка с провелия се Национален съвет на БСП, Лилов обясни, че е имало много голям брой номинации. „От 90 души списъкът се сведе до 30, които реално участваха в дискусията, а от тях избрахме най-добрите 17. Процесът е дълъг и много хора участват в него“, каза още Ивайло Лилов.", "date": "2019.04.18", "title": "Ивайло Лилов, БСП: Управляващите работят на принципа – ако ни хванат, хванат"}
{"url": "http://epicenter.bg/article/Andrey-Slabakov-vliza-v-evrolistata-na-VMRO-/180522/2/0", "text": "Зам.-председателят на ВМРО Искрен Веселинов разкри, че режисьорът Андрей Слабаков заема едно от местата в листата на ВМРО за предстоящите европейски избори.  Андрей Слабаков е син на един от най-популярните български актьори Петър Слабаков. Роден на 13 август 1960 г. в София. През 1984 г. завършва кинорежисура при Янко Янков във Висшия институт за театрално и филмово изкуство ВИТИЗ „Кръстьо Сарафов“. Работи като асистент-режисьор и втори режисьор в Студия за игрални филми „Бояна“ (1985 – 1990). От 1991 до 1995 г. работи в Италия за телевизионните компании RAI 1 и RAI 2. Негови са филмите „Вагнер“, „Влак за морето“, „Перловец – реката на живота“ и др. Сред документалните му ленти са „Евреите в България“ (1995 г.), „Али Мехмед – самотният поет и смисълът на живота“ (2000 г.) и други.  Занимава се и с шоубизнес.  Припомняме, че Андрей Слабаков е върл противник на спорната \"Истанбулска конвенция\" и не веднъж е изразял своята позиция по тази тема.", "date": "2019.04.18", "title": "Андрей Слабаков влиза в евролистата на ВМРО "}
{"url": "http://epicenter.bg/article/Premierat-izprati-saboleznovatelni-telegrami-do-Angela-Merkel-i-Antoniu-Koshta/180526/2/0", "text": "Премиерът Бойко Борисов изпрати съболезнователни телеграми до канцлера на Германия Ангела Меркел и министър-председателя на Португалия Антониу Коща във връзка с трагичния инцидент с туристически автобус на остров Мадейра, при който загинаха и пострадаха германски граждани. Това съобщиха от правителствената информационна служба.   „ Приемете от името на българския народ, на българското правителство и от мое име най-искрени съболезнования по повод трагичния инцидент, при който загинаха и пострадаха германски граждани. Моля, предайте на близките на загиналите нашата съпричастност и подкрепа в този тежък момент, както и пожелания за успешно възстановяване на пострадалите“, пише премиерът Борисов до канцлера Ангела Меркел.   В съболезнователния адрес до премиера на Португалия, министър-председателят Бойко Борисов посочва, че в този тежък за страната момент, България поднася своите съболезнования и е съпричастна с болката за случилото се на португалска територия.    „ Пожелавам бързо възстановяване на пострадалите и преодоляване на последствията“, пише още българският премиер до Антониу Коща.  ", "date": "2019.04.18", "title": "Премиерът изпрати съболезнователни телеграми до Ангела Меркел и Антониу Коща"}
{"url": "http://epicenter.bg/article/Dimitar-Nikolov--V-saniranite-blokove-v-Burgas-zhiveyat-blizo-40-000-dushi-/180527/2/98", "text": "Мащабен проект на ВиК-Бургас ще се реализира в областта. Стойността му е близо 507 млн. лв., а финансирането е от ОП „Околна среда 2014-2020“. Предвижда се реконструкция на 4 пречиствателни станции за отпадъчни води в агломерациите Бургас, Лозенец, Обзор и Царево и изграждане на 2 нови – за Карнобат и Свети Влас. Това стана ясно по време на Гражданския диалог „Европа в нашия дом“ на тема регионално развитие, който се проведе в Експозиционен център „Флора“ с участието на зам.-министъра на МРРБ Николай Нанков. Дискусията пред над 130 души уважиха зам.-министърът на енергетиката Жечо Станков, народните представители от ГЕРБ-Бургас, кметът на Бургас Димитър Николов, областният управител Вълчо Чолаков. На събитието присъстваха още кметовете на общините в областта и общински съветници, представители на институции и съсловни организации, съобщиха от пресцентъра на ГЕРБ.  Модератор на събитието бе бургаският депутат Ивелина Василева. Тя коментира, че развитието на област Бургас не е възможно без доброто взаимодействие между централната администрация и местната власт.  „Добрите политики носят полза на гражданите. Всички аспекти от дейността на МРРБ, свързани с инфраструктурата, попадат във фокуса на Гражданския диалог. Тя е основата за изграждането на модерни градове и населени места, добри условия за живот, привличане на инвестиции и бизнес. През последните 12 години голяма част от средствата за инфраструктура бяха по програмите за Европейска солидарност. Националните политики също имат своето място. Бургас е водеща община по брой санирани сгради - 205 от общо 1669 за страната“, заяви Василева.  Кметът Николов сподели, че в обновените блокове живеят близо 40 хил. души.  „Анкетите отчитат, че няма семейство без спестени средства за отопление. Ползите са големи, всеки ден представители на сдружения с минали процедури, търсят съдействие ще продължи ли програмата“, коментира кметът. В очакване да стартират дейности по саниране са още 143 от многофамилните сгради в Бургас, а от еднофамилните - 192 сгради.“, поясни кметът.  Всички присъстващи бяха категорични, че програмата трябва да продължи. Работи се по механизъм с подсилен мониторинг и уточняване на финансирането.  Областният управител Вълко Чолаков допълни, че като представител на държавата отчита успешното прилагане на Националната програма за енергийна ефективност, а най-големият позитив е, че са оправдани очакванията на гражданите. Той благодари на МРРБ за добрата координация по редица осъществени и текущи проекти в област Бургас и посочи, че регионът е водещ по нови предложения и процеси и във ВиК-сектора.  „Благодаря на г-н Нанков за съдействието от страна на МРРБ по редица казуси, свързани с бургаска област. Трябва да се работи в посока разширяване на двупосочните пътища в посока Царево, по отвеждаща инфраструктура за всички общини до областния град. Всяка ремонтирана пътна отсечка или строителството на нова намалява броя на произшествията и има бърза икономическа възвръщаемост. Това се дължи и на спецификата на област Бургас, свързана с туризма“, заяви бургаският депутат и областен координатор на ГЕРБ Димитър Бойчев.  Зам.-министър Нанков обобщи, че 112 млн. лв. се инвестират в пътната инфраструктура в областта. С 90 млн. лв. от националния бюджет се изграждат и ремонтират пътища с дължина 61 км., а с осигурените от европейските фондове 22 млн. лв. се рехабилитират отсечки с дължина 45 километра. „Бургас може да бъде посочен като най-добрият бенефициент по ОП „Региони в растеж”, а проектите са най-много на брой и качествено изпълнени. Сред тях са енергийната ефективност за образователната инфраструктура, проектът за Морската градина и още много видими от гражданите“, коментира той.  Обявено бе, че до края на май ще стартира изграждането на обхода на Поморие. Това е последният етап от разширението на пътя Бургас – Слънчев бряг с вложени още 20 млн. лв. от националния бюджет. През следващата седмица ще започне и ремонтът на участъка от изхода на Бургас в посока кв. Ветрен и магистрала „Тракия“. Със средства от ОП „Региони в растеж“ предстои рехабилитация на 33,5 км от третокласния път Айтос – Провадия. Започва и очакваната рехабилитацията на обхода на Камено.  Друг важен за общината и областта проект ще стартира тази година с процедурата за инженеринг - връзката чрез северен обход на Бургас от магистрала „Тракия“ до Слънчев бряг. По време на Гражданския диалог общинските кметове и представители на различни институции зададоха въпроси, свързани с проекти за различните населени места, възможности за законодателни промени, предложения за следващия програмен период и други.  ", "date": "2019.04.18", "title": "Димитър Николов: В санираните блокове в Бургас живеят близо 40 000 души "}
{"url": "http://epicenter.bg/article/Ministar-Zaharieva-podnese-saboleznovaniya-na-kolegite-si-ot-Germaniya-i-Portugaliya/180528/2/0", "text": "Вицепремиерът и министър на външните работи Екатерина Захариева поднесе съболезнования към своите колеги от Германия и Португалия Хайко Маас и Аугущо Сантуш Силва във връзка с катастрофа на туристически автобус на остров Мадейра, в която загинаха десетки души. Това съобщиха от пресцентъра на Министерството на външните работи.   „ Съпричастни сме с мъката на близките на загиналите и желаем бързо възстановяване на пострадалите“, подчертава министър Захариева в съболезнователното си писмо до Хайко Маас.   В посланието до португалския си колега министър Захариева изразява солидарност и подкрепа в тежкия момент.   Всички 55 пътници в катастрофиралия в сряда автобус с изключение на шофьора и екскурзовода, които са сред ранените, са били германски граждани.    ", "date": "2019.04.18", "title": "Министър Захариева поднесе съболезнования към колегите си от Германия и Португалия"}
{"url": "http://epicenter.bg/article/Kim-Chen-un-prisastva-na-test-na--quot-nov-vid-taktichesko-orazhie-quot-/180491/7/0", "text": "Лидерът на Северна Корея Ким Чен-ун е присъствал на изпробването на „нов вид тактическо оръжие“, съобщи държавната информационна агенция КЦТА, цитирана от Ройтерс и БНР.  Според агенцията въпросното оръжие има „особен метод на управление на полета“ и „мощен боен заряд“. КЦТА не описва за какво точно оръжие става въпрос, дали то е ракета или нещо от друг тип.  По принцип \"тактическо\" означава оръжие с малък обсег, за разлика от дългобойните балистични ракети, които се смятат за заплаха за САЩ, посочва Ройтерс.  Това е първият публично обявен тест на оръжие, откакто се проведоха двете срещи между Ким Чен-ун и американския президент Доналд Тръмп.  Ким, който ръководил изпитанието, казал, че „приключването на разработката на новата оръжейна система е събитие с особено голямо значение за повишаването на бойната мощ“ на армията на Северна Корея.  Ройтерс припомня, че Ким и миналата година през ноември присъства на изпитание на неидентифицирано „тактическо оръжие“, което може да защити Северна Корея като „стоманена стена“. ", "date": "2019.04.18", "title": "Ким Чен-ун присъства на тест на \"нов вид тактическо оръжие\""}
{"url": "http://epicenter.bg/article/29-zaginaha-pri-katastrofa-na-turisticheski-avtobus-na-portugalskiya-ostrov-Madeyra/180492/7/0", "text": "Най-малко 29 души загинаха и още толкова са ранени при катастрофа на туристически автобус на португалския остров Мадейра в Атлантическия океан, съобщиха Асошиейтед прес и Ройтерс, цитирайки португалски медии. В автобуса, превозващ германски туристи, имало 55 души, съобщава БНР.  В телевизионно обръщение португалският президент Марселу Ребелу де Соуза заяви, че повечето от жертвите са германци, но вероятно сред пострадалите има и местни жители, ударени от автобуса при катастрофата.  Според очевидци водачът на автобуса не се справил с управлението при спускане по стръмен тесен път, преминаващ през населено място в планинска местност източно от главния град на острова - Фуншал, и се врязал в сграда покрай пътя.  Властите са започнали разследване на причините за катастрофата.  Португалският премиер Антониу Коща написа в Туитър, че е изпратил съболезнования на германския канцлер Ангела Меркел.  „Ние потънахме в дълбока скръб за тези, които загубиха живота си в ужасната катастрофа с автобуса в Мадейра“, написа в туитър говорителят на Меркел - Щефен Зайберт.", "date": "2019.04.18", "title": "29 загинаха при катастрофа на туристически автобус на португалския остров Мадейра"}
{"url": "http://epicenter.bg/article/Mogerini--Prez-yuni-Makedoniya-i-Albaniya-shte-zapochvat-pregovori-s-ES/180499/7/0", "text": "Върховният представител на Европейския съюз /ЕС/ по външните въпроси и политиката на сигурност Федерика Могерини очаква през месец юни Македония и Албания да започнат преговори за присъединяване към Европейския съюз, предаде БГНЕС.   „ Когато погледнете картата на Европа виждате, че Балканите са част от нея. Поради тази причина, вместо термина разширяване, аз лично повече искам да говоря за повторното обединение на Балканите с Европа”, каза Могерини по време на заседанието на Комисията по външна политика на Европейския парламент.   Според нея с последователна политика ЕС може да получи максимално влияние. Тя отново повтори, че “през месец юни Северна Македония и Албания ще започнат преговори за присъединяване към ЕС”.", "date": "2019.04.18", "title": "Могерини: През юни Македония и Албания ще започнат преговори с ЕС"}
{"url": "http://epicenter.bg/article/Ivanka-Tramp-otkazala-da-oglavi-Svetovnata-banka/180500/7/0", "text": "  Дъщерята на президента на САЩ Иванка Тръмп потвърди, че отказала предложение на баща си Доналд Тръмп да оглави Световната банка, предаде Би Би Си, съобщи БНР.   Миналата седмица Доналд Тръмп заяви, че ѝ предложил най-висшия пост в банката, тъй като „била много добра с числата“.   Сега тя заяви, че отговорила, че е доволна от работата, която има като съветник в Белия дом.   В крайна сметка финансовата институция бе оглавена от американския икономист Дейвид Малпас.   Запитана от АП дали президентът ѝ е предлагал други високи постове, Иванка Тръмп предпочела да запази това в тайна.   ", "date": "2019.04.18", "title": "Иванка Тръмп отказала да оглави Световната банка"}
{"url": "http://epicenter.bg/article/Moshenitsi-sabirat-dareniya-za-vazstanovyavaneto-na--Notr-Dam--/180503/7/0", "text": "Мошеници се възползват от пожара в „Нотр Дам“, за да измамят донори да дарят средства, за които си мислят, че парите ще отидат за възстановяването на парижката катедрала, предават АФП и БНР.  Френската фондация за наследство, която дотук е събрала над 13 млн. евро от индивидуални дарители за възстановяване на „Нотр Дам“, обяви, че всякакви призиви за помощ по телефона или по електронна поща са фалшиви.  „Получихме сигнали за множество измами във Франция и в чужбина“, обяви фондацията и изрично подчерта, че всякакви обаждания с молба за помощ се правят от мошеници.  Фондацията приема дарения посредством сайта си (don.fondation-patrimoine.org), както през страницата си във Фейсбук и ПейПал.  Културният министър на Франция Франк Ристер предупреди хората да са бдителни за уебсайтове, които твърдят, че събират средства за реконструкцията на „Нотр Дам“.   ", "date": "2019.04.18", "title": "Мошеници събират дарения за възстановяването на „Нотр Дам“ "}
{"url": "http://epicenter.bg/article/Ivan-Chenchev--BSP--Sled-kato-vsichko-na-GERB-im-e-zakonno--zashto-podavat-ostavki-/180489/2/0", "text": "След като всичко им е законно- защо подават оставки? С какво са солидарни, с този, който подаде оставка заради безграничната си алчност и оправдава алчността си с това, че нямало кой да го съди? Тези хора ни управляват. Десет години дерибействат на гърба на хората. Никакви оставки няма да омилостивят българина и до последно той ще търси истината и справедливостта. Това заяви пред БСТВ народният представител от ПГ на „БСП за България” Иван Ченчев в коментар на подадената оставка от зам.-министъра на икономиката Александър Манолев.  Според него, ако човек си направи труда, винаги ще намери корупция сред управляващите, а същевременно те се обявяват за стожери на антикорупционната борба.  „Самата власт в България е изоставила в момента хората. Те обаче не вярват вече на нищо. Доведени са до там - да не вярват, че са нормални граждани. Достойните старини са имагинерно понятие. Разпадът на държавата се състои в това - да маркираме територия, защото няма държава, след като беше узаконено беззаконието”, отсече Ченчев.  Той обясни, че „шайката на мезонетите” бива оправдавана ежедневно по медиите от трима депутати от управляващата партия, които обаче не са членове на ГЕРБ.  „Това, за което ГЕРБ ще бъдат съдени един ден, е че делят хората\".  Иван Ченчев обясни, че пътищата в страната са в окаяно състояние, въпреки че ГЕРБ не спират да обясняват, че градят България и се хвалят с изградените пътища.  „Хората искат нормални условия за достоен живот, качествено образование, здравеопазване и доходи. Вместо това, премиерът, който е вече такъв трети мандат, говори за „пунта мара”, каза още депутатът. Ченчев изтъкна, че обявената борба на Борисов с пълзящата диктатура е въпрос на катарзис от негова страна и борба със себе си.  „В никакъв случай БСП не излезе разделена след пленума. След като листата, предложена от Корнелия Нинова, бе препокрита след гласуването на 80%, значи не е бламирана. Пленумът мина по един демократичен начин”, коментира Иван Ченчев. „Да се говори, че БСП е вождистка партия е нонсенс”, категоричен беше депутатът.  ", "date": "2019.04.18", "title": "Иван Ченчев, БСП: След като всичко на ГЕРБ им е законно, защо подават оставки?"}
{"url": "http://epicenter.bg/article/Spetsialisti-po-detski-bolesti-izlizat-na-protest-v-Sofiya/180490/2/0", "text": "Педиатри от Специализираната болница по детски болести \"Проф. д-р Иван Митев\" в София излизат на протест. Те настояват да отпаднат лимитите за хоспитализиране на децата с аргумента, че така не могат да диагностицират и да лекуват пациентите си адекватно. Сред исканията им са също увеличение на заплатите и промяна на статута на лечебното заведение.  На срещата с министъра на здравеопазването Кирил Ананиев вчера стана ясно, че част от исканията на педиатрите ще бъдат удовлетоврени.  „Протестът остава, защото въпреки всичко искаме да покажем проблемите в болницата. Срещата с министъра не отменя днешния протест“, каза пред БНР д-р Димитър Русинов – педиатър и детски нефролог в Специализираната болница за детски болести.  Той посочи, че на вчерашната среща са получили уверение, че част от проблемите могат да бъдат решени. На нея е обещано отпадане на част от лимитите към края на май. Педиатрите се надяват това да се случи, каза д-р Русинов и добави, че в края на месец май лекарите ще имат нова среща със здравния министър, за да се отчете свършеното. Ако обещаното от министъра се случи, болницата ще продължи да работи, категоричен е педиатърът, но уточни, че в противен случай са вероятни нови протести.  Докторът подчерта, че за момента няма върнато болно дете от болницата, но тези разходи остават за сметка на болницата и работещите в нея.  „Проблемът се трупа от години. Нещата обаче станаха много критични и абсурдни и вече не може да се чака. Няма хора, за да се покрие графика в отделенията“, отбеляза педиатърът.  Вчера министър Кирил Ананиев се ангажира, че част от допълнителните средства, отпуснати от правителството за увеличение на заплатите на медицинските сестри, ще достигнат и до Педиатрията.  По думите на д-р Русинов до 15 май трябва да е готова методиката за разпределението на средствата, все още обаче не се знае точната сума, която ще бъде отделена за специализираната болница.  Той посочи, че основната заплата на медицинска сестра в лечебното заведение е със 100 лв. над минималната работна заплата, тази на лекар с две специалности – с 200 лв., а на началник клиника – 300 лв. над минималната.  Специалният статут, за който настояват педиатрите, ще гарантира финансиране, независимо от НЗОК, каза д-р Русинов. По думите му вероятно до 3 години ще започне да функционира новата педиатрична болница.", "date": "2019.04.18", "title": "Специалисти по детски болести излизат на протест в София"}
{"url": "http://epicenter.bg/article/Rosen-Zhelyazkov-/180493/2/0", "text": "България няма отношение към разследването на самолетната катастрофа в Македония, защото то се води от страната, в която е станало произшествието. Ние предложихме подкрепа и експертиза, но на този етап те извършват разследването от свое име. Когато има по-висока степен на достоверност, ще има изнесена информация\" Това обяви в ефира на Би Ти Ви транспортният министър Росен Желязков.   По думите му България не е загубила битката с пакета \"Макрон\".   Битката за пакета \"Мобилност\" не сме загубили, защото реално в рамките на този парламент няма да има законодателни промени. Триалозите, които се провеждат от страна на ЕК, ЕС и ЕП, се очаква да се случат по време на финландското председателство. Очаква се да има нова комисия към ЕП, която няма да функционира до есента. Това означава, че пакетът няма да се разглежда в сегашиния му вариант, посочи Желязков.   Той коментира и скандала с апартаментите. Властта не принадлежи само на управляващите, а и на тези, които искат да управляват. Те също трябва да отговарят на същото поведение и същите морални норми. Когато говорим за правова държава, трябва да бъдем равни пред закона. В момента има проверка по темата с апартаментите.   Не бих могъл да коментирам и  казусите с  Цветанов и Цачева, защото те са много различин. Цялата тема се поднася на публиката по начин, по който да създаде настроения сред избирателите. Начина по който се задава стандарта, това е гориво.   Но мисля, че публиката разбира, че принципните положения са важни както тези, които са на власт, така и онези, които искат да са на власт, аргументира позицията си Росен Желязков.   \"В България има ясно законодателството относно имуществото на политици. Всичко е явно и видно, а всеки може да направи проверка, кой как влиза във властта и как излиза\", каза още министърът.   \"Пряко или косвено темата за апартаментите има връзка с предстоящите избори. Избирателите разбират, че принципното отражение и поведение, е онова, което има отражение. Партията се бори за доверието на избиратели си, докато други партии се опитват да го разрушат\", допълни Желязков.   ", "date": "2019.04.18", "title": "Росен Желязков: Не сме загубили битката за пакета \"Мобилност\" "}
{"url": "http://epicenter.bg/article/Patriarh-Neofit-shte-oglavi-praznichnite-liturgii-na-Tsvetnitsa-i-Velikden/180494/2/0", "text": "Патриарх Неофит ще оглави празничната Света литургия на Връбница в патриаршеската катедрала “Св. Александър Невски”, предаде репортер на БГНЕС.  На Цветница литургията е с начален час 9:30.  На Цветница по време на сутрешното богослужение (утренята) се благославят върбови клонки и се раздават на богомолците.  На Велика събота, 27 април, от 23.30 часа в патриаршеската катедрала „Св. Александър Невски” ще бъде отслужена полунощница с утреня и Златоустова литургия за Възкресение Христово. Службата ще бъде оглавена от патриарх Неофит.  На Възкресение Христово, Великден, от 11.00 часа, отново българският патриарх ще оглави богослужението в митрополитската катедрала „Св. Великомъченица Неделя”.  Последната седмица преди Възкресение се нарича страстна. Тя е наречена така, защото е посветена на възпоменанията за последните дни от земния живот на Спасителя – от Неговите страдания, през разпъването му на кръста, погребението му до неговото възкресение.", "date": "2019.04.18", "title": "Патриарх Неофит ще оглави празничните литургии на Цветница и Великден"}
{"url": "http://epicenter.bg/article/Halil-Letifov--Otlozhen-star-na-tol-sistemata-e-vazmozhen-variant/180495/2/0", "text": "Отложен старт на тол системата е възможен вариант. Това каза в сутрешния блок „Добро утро, България“ на Радио „Фокус“ председателят на Транспортната комисия в НС и депутат от ПГ на ДПС Халил Летифов.   По думите му необходим е широк дебат със всички заинтересовани страни, за да се избере максимално щадящ вариант- така че системата да заработи, но от друга страна това заработване да се случи в един по дълъг период, в който и превозвачите, и бизнесът да се адаптират към новите финансови промени, които със сигурност ще рефлектират върху стоките и услугите.   „Притеснението за увеличение на цените е реално, други са моментите дали това няма да се използва спекулативно, но за да можем да преценим трябва да се направи този анализ и то с всички заинтересовани страни заедно – колко е първоначалното увеличение, за каква категория, тяхната екологична оценка и тяхното състояние в евро 2, 3, 4 - това също ще допринася за по-високата такса.   Трябва да се води дебат, но трябва да се води с по-широк кръг и по-продължително време, за да се намери една максимално допирна среда, в която да може да сработи ТОЛ системата. Най-притеснителното не е самата свързаност, тя така или иначе ще се случи, дори и да има някакви дефекти в началото, по-важно е всичките тези участници в тези процеси, които ще бъдат конкретно ощетени, добре да разберат, добре е да участват и да се намери този вариант, който е щадящ“, каза той.   Халил Летифов коментира още, че имайки предвид лошия опит с винетките, притесненията за успешен старт на тол системата са основателни. Ако се спазят заложените срокове за тестови период, то най-късно до юни месец тарифите и конкретните пътища, които ще бъдат облагани с такси трябва да бъдат представени за обществено обсъждане, каза той. ", "date": "2019.04.18", "title": "Халил Летифов намекна за отложен старт на тол системата"}
{"url": "http://epicenter.bg/article/Pediatri-ot-Sofiya-izlizat-na-protest/180496/2/0", "text": "Педиатри от Специализираната болница по детски болести „Проф. д-р Иван Митев” в София излизат на протест с искане за промяна на статута на лечебното заведение, съобщава БНТ. Недоволството им е продиктувано от ниското заплащане и недостигът на медицински сестри. Лекарите настояват да отпадне лимитът за прием на пациенти, което води до невъзможност за диагностика и лечение. Медиците настояват също за увеличаване на цените на клиничните пътеки при лечението на деца.  Вчера педиатрите се срещнаха с министъра на здравеопазването Кирил Ананиев, който им обеща допълнително финансиране, но това не промени намерението има да протестират днес.   Това са само обещания, а нещата вече са много напреднали. Имаме сестри, които работят на четири места, обясни д-р Антон Владимиров. По думите му текучеството на кадри е огромно, а медиците са принудени да работят извънредно..  „Това вече не се издържа. Ние сме докарани до бърноут. Едно дежурство е по 15 часа”, сподели в ефир медицинска сестра. Заплатите на тези кадри са около 600 лева.  Исканията за промяна в статута на болницата на този етап не могат да бъдат удовлетворени.", "date": "2019.04.18", "title": "Педиатри и медицински сестри работят по 15 часа"}
{"url": "http://epicenter.bg/article/SDS-veche-ima-kmet---na-Dobrich/180509/2/0", "text": "Добрите новини за СДС не свършват. След като направи коалиция с ГЕРБ за европейския вот и вкара Александър Йорданов на избираемо място в общата им листа, снощи партията се похвали с нов успех - представи като свой член кмета на Добрич Йордан Йорданов. \"Аз съм дясно мислещ човек\", заяви той във Варна, придружаван от сините лидери. Новината за членството му в СДС бе потвърдена и от партийния пресцентър.   Йорданов влезе в политиката чрез формацията на Меглена Кунева \"България на гражданите\". Бе й координатор за Добрич. Успехът му на кметския вот през 2015 г. бе един от двата големи триумфа на Реформаторския блок (другият - Плевен). През 2016 г. обаче се включи в предизборни прояви на ГЕРБ. Малко по-късно Бойко Борисов го обяви за член на собствена си партия, а Йорданов отвърна, че все така принадлежи на “България на гражданите”. Сега, половин година преди местния вот, ребусът с партийното му членство бе решен – той е от СДС, а СДС си има кмет на областен град.  ", "date": "2019.04.18", "title": "СДС вече има кмет – на Добрич"}
{"url": "http://epicenter.bg/article/Severna-Koreya-nastoyava-za-otstranyavaneto-na-Mayk-Pompeo-ot-pregovorite-za-yadrenoto-razorazhavane-/180505/7/0", "text": "Северна Корея поиска оттеглянето на държавния секретар на САЩ Майк Помпео от преговорите за ядреното разоръжаване, които Пхенян и Вашингтон водят, обвинявайки американския дипломат за проблемите в разговорите, предава AFP, цитирана от Агенция \"Фокус\".  „Страхувам се, че ако Помпео отново се включи в преговорите, атмосферата отново ще бъде отвратителна и преговорите ще се усложнят. Ето защо, дори в случай на евентуално възобновяване на диалога със САЩ, бих искал нашият колега за преговорите да не е Помпео, а... (друг) човек, който е по-внимателен и зрял в общуването с нас\", заяви Куон Йон-гун, генерален директор на Департамента по американските въпроси в Министерството на външните работи на Северна Корея, предава официалната информационна агенция на КНДР KCNA.  ", "date": "2019.04.18", "title": "Северна Корея настоява за отстраняването на Майк Помпео от преговорите за ядреното разоръжаване "}
{"url": "http://epicenter.bg/article/Prouchvane--Vladimir-Zelenskiy-shte-specheli-izborite-v-Ukrayna-s-golyama-prednina-/180507/7/0", "text": "Владимир Зеленский ще спечели президентските изборите в Украйна с голяма преднина, съобщи агенция РИА Новости, като цитира проучване, според което 72,2 процента ще гласуват за победителя от първия тур Зеленский, а 25.4 процента - за Петро Порошенко. Вторият тур на изборите ще се проведе на 21 април, припомня БНР.  Голяма част от членовете на Съюза на украинските писатели подкрепят Порошенко, заяви в \"Нощен Хоризонт\" председателят на Съюза Михайло Сидоржевский.  „По моя инициатива 14 известни украински писатели отправиха призив към избирателите в подкрепа на Порошенко. За мое съжаление хората предпочетоха шоумена Владимир Зеленски. Това се получава заради много сложната ситуация с Русия, нахлуването на Русия в информационния ефир на Украйна. Русия е заинтересована максимално да дестабилизра Украйна. За съжаление и президентът Порошенко и екипа му правят неоптимални крачки в интерес на народа си,“ заяви Сидоржевский. ", "date": "2019.04.18", "title": "Проучване: Владимир Зеленский ще спечели изборите в Украйна с голяма преднина "}
{"url": "http://epicenter.bg/article/EP-odobri-doklad-na-Emil-Radev-za-dostapa-do-bankova-informatsiya-za-borba-s-terorizma-/180531/2/0", "text": "Европейският парламент прие с огромно мнозинство доклад на българския евродепутат от ЕНП-ГЕРБ Емил Радев относно достъпа до банкова информация и обмена на финансова информация в Европейския съюз за борба срещу тероризма и сериозната престъпност. Директивата, която Емил Радев договори в изключително краткия срок от един месец заедно с румънското председателство, цели да улесни обмена на информация и сътрудничеството между звената за финансово разузнаване на различните държави-членки, нещо, за което българският представител е настоявал многократно по време на своя мандат, съобщиха от пресцентъра на ГЕРБ.  Директивата предвижда компетентните власти като полицията или звената за отнемане на имущество да получат достъп до централизираните банкови регистри на държавите-членки, които следва да бъдат създадени след влизането в сила на Петата директива за борба срещу изпирането на пари и финансирането на тероризма. Това ново правомощие е с цел борба срещу сериозната престъпност, но няма да предостави достъп до самото съдържание и транзакции по сметките.  Освен това новите правила, договорени от Емил Радев, задължават компетентните власти да предоставят информация на националното звено за финансово разузнаване, така че то да има пълен набор от информация относно случаи на финансиране на тероризъм, изпиране на пари или свързаните предикатни престъпления. Националните звена за финансово разузнаване също ще са задължени да сътрудничат с националните компетентни органи и да им предоставят финансова информация или анализ, но този път за борба срещу сериозната престъпност като цяло.  Основно постижение на директивата е възможността звената за финансово разузнаване в ЕС да обменят информация помежду си за целите на борба срещу тероризма и организираната престъпност, свързана с тероризма. Това е първата такава правна основа в европейското законодателство, която ще направи сътрудничеството в борбата срещу тероризма по-ефективно.  Предложената от Европейската комисия през април 2018г. директива е в отговор на основно притеснение на европейските граждани, които поставят тероризма и организираната престъпност като важно предизвикателство пред европейската сигурност. Тя е и плод на упоритите усилия на Емил Радев и другите членове на парламентарната комисия по граждански свободи, правосъдие и вътрешни работи за по-сериозно и ефективно сътрудничество и обмен на информация между различните служби на държавите-членки.  След приемането на директивата, Емил Радев благодари на своите колеги за силната подкрепа. „Новата директива предвижда практични и практически мерки за сътрудничество, което неминуемо ще подобри и направи по-ефективна борбата срещу изпирането на пари и сериозната, вкл. организираната, престъпност и ще допринесе към борбата срещу тероризма. Крайният резултат ще бъде повече предотвратени терористични атаки, по-бързо разбиване на организирани престъпни групи и повече сигурност за европейските граждани.“, коментира той след гласуването.  Директивата за достъп до банкова информация и обмен на финансова информация ще влезе в сила 20 дни след нейното публикуване в Официалния вестник на ЕС и държавите-членки ще имат две години да я пренесат изцяло в националното законодателство.   ", "date": "2019.04.18", "title": "ЕП одобри доклад на Емил Радев за достъпа до банкова информация за борба с тероризма "}
{"url": "http://epicenter.bg/article/Rumen-Radev-osvobodi-Ivo-Hristov-ot-posta-nachalnik-na-kabineta-na-prezidenta/180532/2/0", "text": "Със свой указ държавният глава Румен Радев освободи днес Иво Христов от длъжността началник на кабинета на президента по негова молба. Това съобщиха от прессекретариата на държавния глава.   Иво Христов остава председател на Стратегическия съвет към президента, уточняват от \"Дондуков\" 2.   Припомняме, че в неделя, на 14 април, Националният съвет на БСП нареди Иво Христов на четвърто място в листата с кандидати за Европейския парламент.  ", "date": "2019.04.18", "title": "Румен Радев освободи Иво Христов от поста началник на кабинета на президента"}
{"url": "http://epicenter.bg/article/Petar-Vitanov-v-Burgas--Evroizborite-predopredelyat-badeshteto-na-Balgariya/180533/2/0", "text": "„Евроизборите предопределят бъдещето на България. Ако ние искаме да променим Европа, преди всичко трябва да можем и да знаем как да променим собствената си държава“.   Това заяви кандидатът за евродепутат на БСП Петър Витанов на среща с членове, симпатизанти и граждани в Бургас. „През последните няколко години ние съумяхме да направим един истински екип от морални, честни и подготвени хора. Вярвам, че този екип съвсем скоро ще го трансформираме в управленски екип, защото съм убеден, че Българската социалистическа партия е единствената, която би могла да даде някаква алтернатива на днешното управление“, подчерта той.  Витанов посочи, че се наблюдава критичност към ЕС. „Може би тя е насочена към неточното място, защото ЕС предоставя възможности, само че правителството ни не успява да се възползва от тези възможности, то не е в състояние да отстоява националния ни интерес. Правителството усвоява европейски пари, само че не създава икономически растеж. В продължение на десет години то унищожава България“, каза още кандидатът за евродепутат.  От своя страна, кандидатът за евродепутат от листата на левицата Тодор Стоилов посочи, че БСП за пореден път показа, че е мъдра партия и не е партия на вожда. „Това се показа и през изминалите 9-часови дебати при подреждането на листата“, каза той и добави: „Макар и с един глас повече, важното е да победим ГЕРБ, защото ние ще покажем на обществото, че има нова конфигурация. С ясно съзнание можем да ударим по масата и да кажем, че народът вече иска промяна“.  На събитието присъстваха народните представители от ПГ на \"БСП за България\" Петър Кънев, Николай Тишев, председателят на ОбС на БСП - Бургас Живко Господинов, областният лидер Стойко Танков, председателят на МО в БСП - Бургас Васил Иванов.  Преди това Петър Витанов проведе среща- разговор с граждани на Средец, на която присъстваха Петър Кънев, Николай Тишев и председателят на ОбС на БСП-Средец Йона Чобанова. ", "date": "2019.04.18", "title": "Петър Витанов в Бургас: Евроизборите предопределят бъдещето на България"}
{"url": "http://epicenter.bg/article/Maya-Manolova-kategorichna--Ne-obmislya-politicheska-kariera-/180536/2/0", "text": "Омбудсманът Мая Манолова засега не е решила да се кандидатира за кмет на София, не обмисля и политическа кариера. Това стана ясно от нейно изявление пред медиите в парламента, където днес бе приет отчет за работата й като обществен защитник през 2018 г.   Журналистите я попитаха директно дали ще се яви на местните избори наесен като претендент за кметския стол в София. \"В момента не обмислям никакъв вариант за смяна на моята позиция, работя за българските граждани като омбудсман, но това не означава, че в някакъв момент не мога да го правя и от друга позиция\", отговори Мая Манолова. \"За съжаление напоследък съм заподозряна в кариерни цели. Истината е, че обичам работата си\", продължи Манолова и обясни тези подозрения с високия рейтинг на институцията на омбудсмана, вследствие на добрата работа и резултатите, които има.   \"Измерването на висок рейтинг на институцията на омбудсмана в резултат на работата създава страхове и подозрения за политически планове\", каза тя. \"Няма как да кажа нещо, което не съм решила, ако, и каквото и да реша, ще го обява публично пред всички, така че няма как да нахраня към този момент тези подозрения\", добави Манолова.   Тя отбеляза, че политици, организации обсъждат името й за кметския вот. Много хора правят различни номинации, предложения, всеки е свободен да подкрепя и номинира когото си иска, но тези разговори не ме ангажират по никакъв начин, което не означава, че в някакъв момент няма да реша друго и, когато го реша, първо ще информирам медиите, категорична беше Мая Манолова. И добави, че депутатското място не я интересува.   Запитана за парламентарния бойкот на БСП, Манолова, която бе част от тази партия, отказа коментар. Вместо това Мая Манолова призова за подкрепа на кампанията в помощ на възрастните хора за Великден. Целта на кампанията не е да се събере някакъв голям финансов ресурс, а да привлече вниманието на обществото към проблемите на най-уязвимите - възрастните хора, да изкажем солидарност за празника, поясни Манолова.  Банките, бързите кредити, колекторските фирми и законът за частния фалит са приоритетните каузи на обществения защитник за тази година.   Преди да застане пред медиите Манолова отчете дейността си пред народните представители. Докладът за работата на омбудсмана бе одобрен със 78 гласа „за“, без „против“ и трима „въздържал се“.   „Няма „Не може“ - с тези думи започва докладът на омбудсмана за изминалата 2018 г. Омбудсманът определя 2018 г. си като година на постижения. 36 892 са гражданите и представителите на организации, получили съдействие от омбудсмана през миналата година. За сравнение през 2017 г. такава помощ са получили 34 908 граждани, а през 2015 г. 16 214 души. Жалбите и сигналите, подадени до омбудсмана са 12 890, или двойно повече в сравнение с 2015 г., когато цифрата им е 6 202. Най-много оплаквания до институцията през изминалата година постъпват от София-град – 3 109. Следват областите: Варна – 575 броя, Пловдив – 570 броя, Бургас – 463 броя, Стара Загора – 322 броя, Плевен – 316, Велико Търново – 312, Враца – 299, Благоевград – 290 и Шумен – 267.   През 2018 г. най-много жалби и сигнали засягат проблеми в сектора на обществените услуги, като техният дял от общия брой постъпили жалби и сигнали е 23, 34 %. Следват жалбите, свързани със засегнати или нарушени социални права – 15, 43 %. Третото място заемат проблемите на собствеността с 10, 05 %. Сред кампаниите на омбудсмана през 2018 г. са законодателство за хората с увреждания, битката с двойния стандарт при храните, подкрепата за деца, останали без един или двама родители, социална кухня и други. Преди да влезе в пленарна зала докладът бе приет единодушно от депутатите в 6 парламентарни комисии – по вероизповеданията и правата на човека, по труда, социалната и демографската политика, по образованието и науката, по въпросите на децата, младежта и спорта, по правните въпроси и по здравеопазването.  ", "date": "2019.04.18", "title": "Мая Манолова: Засега не съм решила да се кандидатирам за кмет на София!"}
{"url": "http://epicenter.bg/article/TsIK-i-SEM-podpisaha-sporazumenie-za-evroizborite/180537/2/0", "text": "Централната избирателна комисия и Съветът за електронни медии подписаха споразумение за принципите и параметрите на специализирания мониторинг, който СЕМ ще осъществи върху дейността на доставчиците на медийни услуги по време на предизборната кампания за европейските избори, предаде репортер на Агенция „Фокус“.   Споразумението беше подписано от председателя на ЦИК Стефка Стоева и председателя на СЕМ София Владимирова.    „ Подписването на това споразумение не е само изпълнение на изискването на закона, целта е много по-голяма – да упражняваме контрол върху предизборната кампания. За да може участниците в нея да бъдат поставени в равноправно положение и техните послания да се отразяват вярно“, заяви Стоева.    Тя посочи, че по този начин избирателите ще могат да направят информиран избор. „Апелирам кандидатите да водят кампания, която да е съобразена със закона“, коментира още Стоева.   От своя страна, София Владимирова посочи, че това споразумение не е формален ангажимент. „Искам да призова медиите да бъдат максимално отговорни към ролята си, която по време на предизборна кампания е по-важна от всякога. Защото това е единственият начин да се противопоставим на фалшивите новини“, заяви тя.   Владимирова благодари за доброто сътрудничество със ЦИК.", "date": "2019.04.18", "title": "ЦИК и СЕМ подписаха споразумение за евроизборите"}
{"url": "http://epicenter.bg/article/Patriarh-Neofit--Izrazyavame-nay-dalbokata-si-podkrepa-kam-frenskiya-narod-/180540/2/0", "text": "Патриарх Неофит изрази най-дълбоката подкрепа на Българската православна църква по повод трагичния инцидент в парижката катедрала Нотр Дам. Това се казва в специално обръщение на Негово Светейшество, разпространено от Св. синод на БПЦ.  Негово Светейшество Български патриарх Неофит  Със съкрушено сърце научихме за трагичния инцидент в парижката катедрала Нотр Дам, която на 15 април бе опожарена, като по този начин бе нанесен огромен удар върху световното културно наследство, а катедралата, преживяла превратностите на времето и историята, бе сериозно засегната.  Изразяваме най-дълбоката си подкрепа към френския народ, като желаем емблемата на тяхната страна да бъде възстановена в скоро време, а предстоящите Пасхални и Великденски празници да не бъдат помрачени, но напротив „Светлината, която в мрака свети и мракът я не обзе” (Йоан. 1:5), да възсияе отново в душите на всички ни.   ", "date": "2019.04.18", "title": "Патриарх Неофит: Изразяваме най-дълбоката си подкрепа към френския народ "}
{"url": "http://epicenter.bg/article/Parlamentat-odobri-otkrivaneto-na-Visshe-voennovazdushno-uchilishte--quot-Georgi-Benkovski-quot--v-Dolna-Mitropoliya/180541/2/0", "text": "Парламентът одобри откриването на Висше военновъздушно училище „Георги Бенковски“ в Долна Митрополия, предаде репортер на Агенция „Фокус“.   „За“ проекторешението на Министерски съвет гласуваха единодушно 87 народни представители. Предвидено е решението да влезе в сила от 1 януари 2020 г. Основен мотив за откриване на самостоятелно висше военновъздушно училище е нарастващата необходимост от промяна на модела за подготовка на специализирани кадри, отговарящи на съвременните изисквания на Военновъздушните сили и авиацията.   Предвижда се Висшето военновъздушно училище „Георги Бенковски“ да е държавно висше военно училище, създадено на базата на сегашния факултет „Авиационен“ на Националния военен университет „Васил Левски“ – Велико Търново. Висшето военновъздушно училище ще е структура на пряко подчинение на министъра на отбраната – държавно висше военно училище със седалище Долна Митрополия, ще има свое знаме, печат и празник на 25 май.   Предметът на дейност на училището включва обучение на курсанти и военнослужещи за придобиване на висше образование на образователно-квалификационна степен „бакалавър“ в професионално направление „Военно дело“ от област на висшето образование „Сигурност и отбрана“ по специалности от регулираната професия „Офицер за тактическо ниво на управление“, както и по специалности от областите на висшето образование „Социални стопански и правни науки“, „Технически науки“ и „Сигурност и отбрана“.   В училището ще се обучават студенти за придобиване на висше образование на образователно-квалификационни степени „бакалавър“ и „магистър“ по акредитирани професионални направления от областите на висшето образование: „Социални, стопански и правни науки“ и „Технически науки“.   В новото училище ще могат да се извършва обучение за придобиване на висше образование на образователна и научна степен „доктор“ по акредитирани докторски програми, обучение за повишаване на квалификацията, специализирано обучение, придобиване на квалификация и професионална подготовка на военнослужещи, цивилни служители, служители от други министерства и ведомства и на граждани при условия и по ред, определени с акт на министъра на отбраната.   Началникът на Висшето военновъздушно училище „Георги Бенковски“ упражнява правомощия на ректор по Закона за висшето образование.  ", "date": "2019.04.18", "title": "Парламентът одобри откриването на Висше военновъздушно училище \"Георги Бенковски\" в Долна Митрополия"}
{"url": "http://epicenter.bg/article/Dashteryata-na-Vanya-Shtereva-vazpya-remonta-na--quot-Grafa-quot---Video-/180508/10/100", "text": "Българската певица Мила Роберт пусна ново парче, с което възпя ремонта на столичната улица \"Граф Игнатиев\".     Песента се казва WTF   и в клипа, който се появи вчера в YouTube дъщерята на Ваня Щерева се разхожда с електриков гащеризон в центъра на София сред строителната техника и работниците, танцува и пее.             Последно Мила Роберт нашумя с кавъра си на известното поп фолк парче на Ивана \"Квартална кръчма\", преди това тя направи кавър и на \"Нашия сигнал\" на Емил Димитров.   През 2013 г. Мила Роберт бе част от формата X-Factor, а в момента е студентка в НАТФИЗ.   Източник: Дир.бг", "date": "2019.04.18", "title": "Дъщерята на Ваня Щерева възпя ремонта на \"Графа\" (Видео)"}
{"url": "http://epicenter.bg/article/Aleks-Sarchadzhieva-pretarpya-katastrofa/180510/10/100", "text": "Актрисата Алекс Сърчаджиева преживя лека катастрофа. Това обяви самата тя пред \"Нова телевизия\", след като закъсня за участие в сутрешния блок на телевизията, където бе поканена като гост.   За радост пътнотранспортното произшествие е било леко и Сърчаджиева не е пострадала. \"Колата отзад е чудесна. Минавах през ромската махала. Бях спряла и ме удариха, докато си седя така. Седя и си мисля: \"Ей, как ще ме удари това момиче\" и то си ме удари. Разбрахме се, че ще се оправим после, защото бързах за интервюто”, разказа Алекс.", "date": "2019.04.18", "title": "Алекс Сърчаджиева претърпя катастрофа"}
{"url": "http://epicenter.bg/article/Pochti-17-mln--i-polovina-sa-gledali-premierniya-epizod-na--quot-Igra-na-tronove-quot-/180539/10/88", "text": "Рекорден брой американци, 17,4 милионa, са гледали премиерата на първия епизод от последния осми сезон на \"Игра на тронове\", съобщи телевизионният канал HBO.   Постигнатият брой е рекорд за средновековен сериал в жанра фентъзи. Премиерата на осми сезон на 15 април е била и най-споменаваното нещо в социалните мрежи за цялата история на сериала. Над 5 милиона туитове са посветени на нея през уикенда. Според проучването на институт \"Нилсън\", финалът на предишния сезон, през 2017 г. е гледан от 16,5 милиона зрители на HBO и стрийминг услугите.   Последният осми сезон ще се състои от шест епизода, припомнят агенциите. ", "date": "2019.04.18", "title": "Почти 17 млн. и половина американци са гледали премиерния епизод на \"Игра на тронове\""}
{"url": "http://epicenter.bg/article/Stoyanka-Mutafova--Gadatelka-mi-kaza--che-dashterya-mi-e-bila-monahinya-v--quot-Notr-Dam-quot--v-predishen-zhivot/180552/10/100", "text": "Актрисата Мария Грубешлиева е живяла в миналия си живот като монахиня в станалата печално известна с пожар преди дни католическа катедрала \"Света Богородица\", пише в. \"България Днес\". Това разкритие направила известната гадателка Куроткова, рускиня, която предсказвала с точност като пророчицата Ванга на всички артисти от славното ни минало - Георги Калоянчев, Константин Коцев, Димитър Манчев, Стефан Данаилов и много други. Жените на всички тях ходели при гадателката и тя с точност им предсказвала бъдещето.  \"Тази Куроткова всичко ми познаваше. Колежката Ружа Делчева не почваше роля, без да отиде при нея. И аз реших да отида. Позна ми всичко. Беше ми разказвала, че дъщеря ми е била монахиня и е служила в католическата църква, която изгоря преди дни - \"Парижката Света Богородица\". Тогава малко ми стана смешно, но после като си говорихме с Муки, и тя ми каза, че много пъти е сънувала, че е живяла точно на това място и дори е работила там\", сподели ни Стоянка Мутафова.  Освен че говорила за дъщеря й и с точност познала бъдещи събития, които ще се случат с нея, гадателката познала и пътя и кариерата на Мутафова.  \"Рускинята ми предвеща голям успях в работата след 85 години нататък. А аз много й се смях. Виках: \"Боже, тази е луда, какви ги говори за нататък! А то какво стана\", прихна да се смее Мутафова.  Самата тя много не дава ухо на хорските приказки и от време на време само разбира какво говорят другите за нея.  \"Свикнах да не ми пука от хората, когато се ожених за Леонид Грубешлиев. Неговата майка – Мария, още от първия ден ме пита: \"Вярно ли е, че си била лека жена?\". Отвърнах й, че и за нея се носят такива слухове. И казах, че доколкото знам, и тя не е била, и аз не съм била. Тя тогава каза: \"И аз така си мислех\". Та с това искам да кажа, че и мен хората, които не вникват в същността ми, ме мислят за каква ли не, а истината - друга\", споделя Стоянка.  Освен че гледачката разкрила живота на дъщеря й Мария Грубешлиева, тя я посъветвала да насочва детето си към писането или към журналистиката, че там ще му е късметът. \"А тя пък много искаше да стане актриса Муки. Добре, че сега й дойде акълът. Все пак е внучка на писателката Мария Грубешлиева\", сподели още Стоянка.  Факт е, че красивата Муки има талант и книгите й се разпродават като топъл хляб. Грубешлиева е автор на книга за втория си баща Нейчо Попов - \"Клоун на Бога, пратен на Земята\", както и за майка си, за която написа две книги - \"Госпожа Стихийно бедствие\" и \"Добър вечер, столетие мое\". Първата бе разказ за живота на голямата актриса през очите на дъщерята, а втората е летопис на един почти столетен живот, посветен на сцената.  Книгата бе представена в почти всички кътчета на страната и благодарение на мениджъра на двете жени - Евгени Боянов. В момента заедно с него Мария Грубешлиева пише поредната си книга за живота сред българския елит.  \"Преди бях много вярваща, ходех постоянно по черкви. Сега не ходя чак толкова, но пак вярвам. Малко по друг начин. Знаеш ли, ще ти споделя нещо, което казвам за първи път. Преди години, когато вярвах много, ходех често на Кръстова гора. Бях чула, че ако отидеш три пъти поред там и си пожелаеш нещо, то се сбъдва. Направих го, молих се да срещна моя съпруг, мъжа на живота ми, и вярвате ли ми, много малко след третото ми посещение срещнах Никос. Ние с него имаме църковен брак, което е най-силното и важно. И още един интересен случай. Понеже гърците са много религиозни и вярващи, когато вече отидохме да живеем в Гърция, той ме помоли нещо. Да отида в черквата пред иконата на Богородица и да му се закълна, че няма да му изневеря. Уау, голям шок за мен. Защото в онези години бях много бурна и дива и това ми се стори като много тежка клетва! Но му се заклех и никога не пристъпих тази клетва\", сподели ни за вярата си в Господ красивата Мария Грубешлиева.", "date": "2019.04.18", "title": "Стоянка Мутафова: Гадателка ми каза, че дъщеря ми е била монахиня в \"Нотр Дам\" в предишен живот"}
{"url": "http://epicenter.bg/article/Rozova-Luna-shte-izgree-v-petak-/180569/10/99", "text": "Звездобройците по света могат да се насладят на астрономическо явление Розова Луна, съобщи в. \"Дейли мейл\", цитиран от Новини.бг  Въпреки името Луната няма да е точно такъв цвят. Наречена е така, защото по това време цъфти дивото цвете розов флокс, разпространено в САЩ и Канада.  Априлското пълнолуние се нарича също тревно или яйчено.  Пълнолунието ще бъде в 12,12 ч. британско лятно време, около 13 ч. за Франция, Италия и Испания и около 14 ч. за Източна Европа. В източните части на САЩ и Канада ще е в 7,12 ч., а в Китай - вечерта, като ще започне в 16 ч. следобед.  Това е четвъртото пълнолуние за годината.", "date": "2019.04.18", "title": "Розова Луна ще изгрее в петък "}
{"url": "http://epicenter.bg/article/Arhitekt-i-grafichen-dizayner-predstavyat-avtorski-bizhuta/180574/10/0", "text": "Нежна и деликатна, Соня Кисова е графичен дизайнер. Тя е автор, който експериментира с техники, с материали, с цветове, но резултатът винаги са романтични, стилни и изключително елегантни бижута.   „Да творя разни неща винаги е било част от мен.” – споделя Соня и допълва: „Вече бях започнала да изработвам бижута от мъниста, когато открих курса за приложна бижутерия. Исках да подобря уменията си. Бях си поставила за цел бижутата, които изработвам, да изглеждат професионално. Така открих нови техники за създаване на бижута, което провокира и нови идеи.” Над своите бижута дизайнерката работи вече седем години.   Поли Сергеева е архитект по образование, но бързо се превръща в любимка на ценителите на бижута. Изчистените линии и цветно многообразие винаги са предизвиквали любопитство у посетителите на Базара за бижута и аксесоари „На горния рафт“.   Ася Петрова е още един от авторите на изящни бижута, които ще вземат участие в базар „На горния рафт”. Тя е отговорна, внимателна и скромна и умее винаги да изненадва с разнопосочни търсения и идеи. Пролетта за нея е плодотворна и я провокира да покаже първата част от една напълно нова колекция – „Космос“.   Основната тема при нея е светлината и начинът, по който си взаимодейства с материята и изгражда цветовете. „Започнах да правя бижута за себе си. Винаги съм обичала изкуството, но наистина всичко започна с чифт обеци. Според мен е смело решение да правиш това, което обичаш. За мен като човек, беше необходимо да бъда смела, за да се пречупя и започна да представям себе си и бижутата си.” – споделя Ася.   Четвъртото поредно издание ще се проведе на 20 и 21 април 2019-а година в Централен военен клуб, град София. Красотата, настроението и емоцията, които носи  ръчното творчество са посветени на най-красивия християнски празник – Цветница. Богата селекция от познати и нови творци, ще разгърнат своето въображение. 38 участници ще гарантират пъстроцветие,отдаденост, прецизна изработка и идеи. Голяма част от изложителите ще представят новите си пролетни колекции за първи път на базара.   В рамките на традиционното събитие за авторски бижута, своите творения ще представят още Надя Крумова, Цветан Панайотов, Надежда Желязкова, която работи с плетива, Гергана Труканова, създателката на Miche - Владислава Предова и Златина Гочева.    „На горния рафт” посетителите ще открият не само вдъхновение и достигнатимечти, но и осъществени цели, модерно звучене, неповторимост, изпипана изработка, характер и талант.   Между 10 и 19 часа  да кажем \"да\" на пролетта и  да добавим специални моменти към забързаното ежедневие! Нека изживеем два дни, изпълнени с усмивки, настроение и слънчеви срещи! Базар за ръчно изработени бижута и аксесоари „На горния рафт ”Пролетно издание – 20 и 21 Април, 10:00 – 19:00 часа, Централен Военен Клуб, София", "date": "2019.04.18", "title": "Архитект и графичен дизайнер представят авторски бижута"}
{"url": "http://epicenter.bg/article/Tseluvkata-shte-struva-na-Kobrata-shte-struva-10-miliona-dolara/180538/8/73", "text": "  Кобрата трябва да се яви на 14 май пред спортната комисия на Калифорния, за да дава обяснения, а свободната дата за мача с Джошуа е 1 юни. Двубой срещу англичанина би донесъл 10 милиона долара на българина, тъй като ще се излъчва във Великобритания по Sky Box Office.    Според изданието промоутърът на Кобрата Боб Аръм ще го пази за мач срещу друг негов боксьор, присъединил се отскоро към компанията му Top Rank - Тайсън Фюри.", "date": "2019.04.18", "title": "Кобрата изпуска $ 10 млн. от мач с Джошуа заради отнетия лиценз"}
{"url": "http://epicenter.bg/article/Krasen-Kralev-nagradi-medalistite-ot-evropeyskoto-parvenstvo-po-vdigane-na-tezhesti/180570/8/0", "text": "Министърът на младежта и спорта Красен Кралев награди с почетни плакети на ММС медалистите от Европейското първенство по вдигане на тежести, съобщиха от пресцентъра на ММС.  На шампионата в Батуми (Грузия) българските състезатели спечелиха 3 отличия в двубоя. Божидар Андреев донесе първа титла за нашата страна на континентален шампионат от 2014 г. насам. Той спечели златото в категория до 73 кг. с европейски рекорди в двубоя - 345 кг и изтласкването - 192 кг. Сребърни отличия завоюваха Ангел Русев (кат. до 55 кг) и Ивана Петрова (кат. до 45 кг).  Общо отличията ни с тези в отделните движения са осем – 4 златни, 2 сребърни и 2 бронзови медала. Почетни плакети от министър Кралев получиха треньорът на националния ни отбор Иван Иванов и личните треньори на състезателите Пламен Братойчев и Радослав Атанасов.  „Поздравявам Ви за страхотните резултати и за това, че връщате доверието в този спорт, който ни е носил много поводи за радост през годините. Отличията Ви доказват, че в Българската федерация по вдигане на тежести (БФВТ) се работи много добре и аз очаквам още по-големи бъдещи успехи“, заяви министър Кралев.  На срещата присъства и председателят на БФВТ Неделчо Колев, който благодари на Кралев за подкрепата, която ММС оказва на щангите в България.  „Благодарение на Вашата помощ нашите състезатели имат възможността да участват в състезания и да печелят медали, с които да радват цялата страна“, заяви Колев.   За тежкоатлетите ни предстои Световно първенство през есента, което ще се проведе в Тайланд.   ", "date": "2019.04.18", "title": "Красен Кралев награди медалистите от eвропейското първенство по вдигане на тежести"}
{"url": "http://epicenter.bg/article/Nadal-pokaza-na-Grigor-Dimitrov-koy-e-Kralyat-na-kleya/180578/8/18", "text": "Григор Димитров отпадна в третия кръг на \"Мастърс\" турнира по тенис на червени кортове в Монте Карло. Българинът загуби от Рафаел Надал с 0:2 сета (4:6; 1:6).  Мачът започна отлично за испанеца, който поведе с 4:1 гейма в първата част. Димитров обаче не се предаде и изравни на 4:4 след много силна игра. Надал отново поведе и българинът застана за изпълнение на сервис за оставане в сета. Там Гришо направи няколко непредизвикани грешки, което позволи на съперника му да поведе с 1:0 части.  Това даде допълнителен импулс в играта на Рафа, като той даде само гейм за крайната победа с 6:4, 6:1.  Това е 12-ти успех за Надал в мачовете между двамата, а българинът има само 1.    Източник: Канал 3", "date": "2019.04.18", "title": "Надал показа на Григор Димитров кой е Кралят на клея"}
{"url": "http://epicenter.bg/article/--Kak-Tsar-Futbol-prevze-Balgariya--/180590/8/0", "text": "Традиционното възприятие на историята ограничава погледа на интересуващите се от нея единствено върху политическите, военните събития и икономическите процеси, отбелязващи съответната епоха от човешкото развитие.  Отминалият век обаче дава възможност за един различен поглед върху нея чрез различните социални явления. Едно от тях, без никакво съмнение, е футболът. Неслучайно той носи царската корона сред всички останали спортове и е несравним по популярност и световно влияние. Така започва предговорът на книгата „Как Цар Футбол превзе България“, чиято премиера предстои след няколко дни. Изданието се реализира от сдружение „Българска история“, а автор е добре известният в спортните среди журналист и доктор по история Теодор Борисов. Кметът на кой български град забранява футбола? Къде е игран първият мач на осветление на Балканите? Коя оперетна прима е пионер на женския футбол в страната? Кои софийски квартали взимат участие в първия уговорен двубой в България? Тези и още десетки подобни въпроси намират своя отговор на страниците на изданието. От „Българска история“ допълват, че чрез 50-те по-малко познати истории читателят ще разбере как най-популярният спорт се явява огледало на политическото и общественото развитие на страната в динамичния XX век.  „Как Цар Футбол превзе България“ ще бъде представена на 19 април в София. Събитието се организира в Съюза на българските архитекти, ул. „ул. Кракра“ 11. Началото е в 19:00 часа. Книгата е налична за предварителна поръчка на BULGARIANHISTORY.SHOP ", "date": "2019.04.18", "title": " „Как Цар Футбол превзе България“ "}
{"url": "http://epicenter.bg/article/Mazh-se-e-opital-da-zapali-nyuyorkskata-katedrala--Sveti-Patrik-/180486/7/0", "text": "Мъж, който се опитал да запали катедралата \"Свети Патрик\" в Ню Йорк с две туби бензин, е бил задържан в сряда. Това съобщи градската полиция на страницата си в социалната мрежа „Туитър“, цитирана от TACC и \"Фокус\". \"Около 19:55 местно време(02:55 ч. в четвъртък българско време) един мъж е влязъл в катедралата \" Свети Патрик“ в Манхатън с туби с бензин и течност за запалване, след което той бе задържан от полицията в Ню Йорк без никакви инциденти, ”се посочва в публикацията.   Според NBC мъжът е на 37 години. По време на задържането той е излял съдържанието на контейнерите на вратата на катедралата. Когато бил арестуван, у него е имало почти 15 литра бензин, две бутилки запалителна течност и две запалки. По време на разпита той е твърдял, че носи бензина, защото автомобилът му бил останал без гориво.   При проверка на автомобила му обаче тази версия не се потвърдила.   Катедралата “Свети Патрик“ – седалище на католическия архиепископ на Ню Йорк е построена през 1878 година.  ", "date": "2019.04.18", "title": "Мъж се е опитал да запали нюйоркската катедрала „Свети Патрик“"}
{"url": "http://epicenter.bg/article/Balgariya-ostava-na-111-o-myasto-po-svoboda-na-presata-v-sveta/180488/7/0", "text": "България остава на 111-о място по свобода на медиите. Международната неправителствена организация \"Репортери без граници\" оповести годишния Индекс за свобода на пресата, съобщи Нова телевизия.  Както през 2018 г. България заема 111-о място, между Етиопия, която има същия индекс като нашата страна (35.11) и Мали, която е на 112-о място.  Класирани са общо 180 държави. На първите 3 места са три скандинавски страни - Норвегия, Финландия и Швеция. Последното място е за Туркменистан.  Журналистите все по-често са обект на насилие, показва още докладът. Омразата, насаждана към съсловието от страна на политици популисти и авторитарни лидери се превръща във физически атаки по целия свят.  Също така, броят на страните по света, в които журналистите могат да работят спокойно намалява.     Само в 24 процента от проучените 180 държави и територии ситуацията със свободата на печата е \"добра\" или \"по-скоро добра\", в сравнение с 26 процента през 2018 година.   \"В много страни враждебното отношение и омразата към журналистите, изразявана от политическите лидери, прерасна в по-сериозни и по-чести действия\" на насилие, подчертава \"Репортери без граници\" в комюнике.", "date": "2019.04.18", "title": "България остава на 111-о място по свобода на пресата в света"}
{"url": "http://epicenter.bg/article/Gartsiya-iska-stotitsi-miliardi-reparatsii-ot-Berlin-za-Vtorata-svetovna-voyna-/180511/7/0", "text": "Германският вестник BILD обръща внимание на подновените гръцки претенции към Берлин за изплащане на репарации заради действията на нацистите в годините на Втората световна война, предава Агенция \"Фокус\". За правителството на ФРГ обаче въпросът е решен, а позицията на Берлин е аргументирана с договора „2+4“ за обединението на Германия. В него се посочва, че „не се предвиждат по-нататъшни репарации\".  Федералното правителство е категорично – всички претенции за щетите от Втората световна война са уредени. Съгласно думите на говорителя на Берлин Щефан Зайберт, въпросът за репарациите е регламентиран правно и политически.  Изданието привежда и подробен списък с исканията на гърците:  - 171,4 милиарда евро са нетните вземания на Гърция до 2014 г. и се отнасят до искове за разрушаването на гръцката инфраструктура по време на войната.  - 10,3 милиарда евро компенсация за задължителни заеми, които Гърция е трябвало да вземе от Нацистка Германия по време на окупацията.  - 33,8 милиарда евро за по-нататъшни загуби на държавни ресурси (петрол, други ресурси, селско стопанство) за периода от 1940 до 1944 година.  - 53,8 милиарда евро компенсация за производствени загуби в индустрията по време на окупацията.  - В допълнение към исканията на гръцката държава, за първи път са включени и индивидуални искове. Гръцката парламентарна комисия споменава два възможни варианта. Или обезщетение за роднините на 120 000 души, които са били убити в бойни действия или в лагери. Компенсация от 700 евро за 15 години на загинал човек, или общо 15,1 милиарда евро.  - Друг вариант за индивидуално обезщетение споменава всички цивилни лица, загинали по време на окупацията. Според данни от Парижката конференция от 1946 г.: 558 000 загинали и 880 000 ранени. Компенсация за 15 години от по 700 евро на месец за загиналите и пет години по 700 евро на месец за ранените. Или общо 107,2 милиарда евро.  Снощи гръцките депутати одобриха предложение държавата да потърси официално обезщетения от Германия за военни престъпления, въпреки че Берлин отхвърли исканията, твърдейки, че няма основание за репарации, пише гръцкото електронно издание Kathimerini.  Предложението призовава правителството да предприеме \"всички подходящи дипломатически и правни действия, за да поиска и напълно да удовлетвори всички претенции на гръцката държава\".  То бе одобрено от мнозинството от присъстващите депутати, въпреки че много народни представители отсъстваха. Неонацистката „Златна зора“ го отхвърли.  Докладчикът на комунистическата партия Танасис Пафилис заяви, че партията има собствено предложение, което призовава гръцкото правителство „незабавно, пряко и без отлагане“ да представи на Германия и на всяка компетентна международна организация искане за компенсации и обезщетения.  Преди гласуването премиерът Алексис Ципрас заяви, че Гърция ще изпрати вербална нота до Берлин, в която ще повтори своите \"неотменими права\" за обезщетение.  Той каза, че исканията ще включват репарации за материално унищожение и разрушаване на производствените способности на страната, обезщетение за роднините на жертвите, изплащане окупационен заем и връщане на откраднати археологически съкровища.  \"Търсенето на германски военни репарации е исторически и морален дълг за нас,\" каза Ципрас, добавяйки, че това ще помогне за \"изграждането на по-добро бъдеще\" в двустранните отношения. Той също така отхвърли аргумента, че Гърция използва претенциите, за да договори намаляване на натрупания дълг.  Лидерът на консервативната нова демокрация Кириакос Мицотакис заяви, че подкрепата на предложението е \"минималното ниво на консенсус, което демократичните политически партии могат да постигнат по този значителен исторически нерешен въпрос\".  Окупационният заем е най-силната основа за искането на Гърция, каза той, добавяйки, че страната трябва да „изгради своето съдебно дело със сила, отговорно и реалистично отношение.“ Искането, каза той, „със сигурност е юридически открито и политически осъществимо“.  По-рано през деня говорителят на германското правителство Щефан Зайберт потвърди позицията на Берлин по въпроса.  \"Въпросът за германските репарации е окончателно уреден, както от правна, така и от политическа гледна точка\", каза той, добавяйки, че германците са \"наясно с историческата си отговорност\".  ", "date": "2019.04.18", "title": "Гърция иска стотици милиарди репарации от Берлин за Втората световна война "}
{"url": "http://epicenter.bg/article/Vidni-leybaristi-prizovaha-Korbin-da-podkrepi-vtori-referendum-za-Brekzit-/180518/7/0", "text": "Видни фигури в Лейбъристката партия призоваха лидера Джеръми Корбин да подкрепи втори референдум за Брекзит, защото в противен случай се очаква Найджъл Фарадж да спечели шокираща победа на евроизборите с неговата нова партия, предава БНР.  Разтревожени депутати лейбъристи оказват натиск върху Джеръми Корбин да промени позицията си преди 23 май, след като анкета показа, че бившият лидер на Партията за независимост, а сега лидер на новата партия „Брекзит“ - Найджъл Фарадж - е на път да спечели изборите за Европейски парламент.  Според данните партията „Брекзит“ се радва на 27% подкрепа в сравнение с 22% за Лейбъристката партия и само 15% за управляващата Консервативна партия.  Всичко това става на фона на упреците от страна на Либералдемократическата партия към други анти-Брекзит партии, че отказват да се обединят и да излязат с общи кандидати за евродепутати.  Лейбъристите, които подкрепят втори референдум, са разтревожени от преговорите за Брекзит, които Корбин води с правителството.  Според проучването на YouGov, ако Джеръми Корбин се споразумее с Тереза Мей за сделка по Брекзит, ще последва още по-голям отлив за подкрепата за лейбъристите на евроизборите, а това означава минимум 10 процента преднина за партията на Найджъл Фарадж.  ", "date": "2019.04.18", "title": "Видни лейбъристи призоваха Корбин да подкрепи втори референдум за Брекзит "}
{"url": "http://epicenter.bg/article/-quot-Reporteri-bez-granitsi-quot--slozhi-ubiystvoto-na-Viktoriya-v-grafata-pokushenie-nad-zhurnalist/180523/7/0", "text": "България остава на 111-о място по свобода на медиите. Международната неправителствена организация \"Репортери без граници\" публикува годишния си доклад за Индекс на свободата на пресата.  Това е същата позиция, която страната ни заемаше и миналата година. Класирани са общо 180 държави. На първите 3 места са три скандинавски страни - Норвегия, Финландия и Швеция. Последното място е за Туркменистан.  Журналистите все по-често са обект на насилие, показва още докладът. Омразата, насаждана към съсловието от страна на политици популисти и авторитарни лидери, се превръща във физически атаки по целия свят. Само 8% от изследваните 180 държави са в ситуация \"добра\".  В доклада на \"Репортери без граници\" обаче има сериозен гаф, който поставя под въпрос легитимността на цялото изследване за България. Самото заглавие е: \"Убийство през 2018, трето в ЕС за година\".  \"Може би някои са очаквали подобрение в състоянието на медийната свобода в България през 2018 година, защото страната беше ротационен председател на ЕК, но вместо това имаше убийство на журналиста Виктория Маринова\".  Това е началото на текста за България, който говори за груба манипулация с фактите. Убийството на Виктория Маринова не беше политическо, както се опитват да внушат \"изследователите\", нито беше заради нейната работа. Става въпрос за тежко криминално престъпление, разкрито от българските и германските власти, за което има задържан, с повдигнати обвинения, който е изправен пред българския съд и чийто процес е публичен.  Пришиването на \"случая Виктория Маринова\" с тези на убитите разследващи журналисти Ян Куцияк и Дафне Галисия издава и очевидната потребност на сценаристите на докладите да ги направят скандални.  \"Докладчиците\" за България традиционно явно са семейство Прокопиеви, които самолично са съчинили следния цитат: \"В същото време се увеличи натискът на правораздавателните органи върху независими медии като групата \"Икономедиа\". Заплахите срещу репортери нараснаха през последните месеци до степен, че да си журналист в България вече е опасно\".  Вероятно семейство Прокопиеви визират проблемите на издателя Иво Прокопиев, но и те не са заради неговата журналистическа дейност, а заради приватизационните му активности, с които е с повдигнато обвинение в компанията на двама представители на изпълнителната власт - министрите Симеон Дянков и Трайчо Трайков. Обвинението на Прокопиев е повече от сериозно - пране на пари.    ", "date": "2019.04.18", "title": "\"Репортери без граници\" сложи убийството на Виктория в графата покушение над журналист"}
{"url": "http://epicenter.bg/article/EP--Teroristichno-sadarzhanie-ot-internet-tryabva-da-se-premahva-do-chas-/180524/7/0", "text": "„ Новите правила целят да ускорят премахването на терористично съдържание онлайн. В рамките на един час платформите трябва да реагират и прекъснат достъпа до видеа, форуми или изображения, които потикват към тероризъм.“ Това коментира българският евродепутат Ева Майдел по повод гласуваната позиция на Европарламента по регламент да премахването на терористично съдържание интернет. Ева Майдел е докладчик за групата на ЕНП по становището на Комисията по вътрешен пазар във връзка с регламента.   „ Мащабът на терористичната пропаганда онлайн е изключително голям. Над 1200 материала са били публикувани всеки месец от Ислямска държава, което е накарало над 50 хиляди души, сред които и 5 хиляди европейци да напуснат дома си и да се присъединят към редиците им.“, добави още Майдел.    В позицията на Парламента се пояснява, че компаниите няма да бъдат задължавани генерално да филтрират всяко потребителско съдържание, но ще трябва да създадат механизми за засичане на пропагандните материали, например, чрез модератори. Компетентни органи на държавите членки, ще могат да изпращат заповеди за премахване на терористични видеа, текстове, изображения и да сътрудничат с компаниите.    „Борбата срещу тероризма е обща. Бизнесът, институциите и гражданите, трябва да работят заедно. Това е и смисълът на новите правила - да има връзка с потребителите и методи за сигнализация, когато дадено съдържание потиква към терористична атака или възхвалява терора.“. поясни още Ева Майдел.    Предстои новият мандат на Европейския парламент да пристъпи към тристранни преговори и да постигне окончателен закон.   ", "date": "2019.04.18", "title": "Ева Майдел: Терористично съдържание от интернет ще бъде сваляно до един час"}
{"url": "http://epicenter.bg/article/Rusiya-zabrani-iznosa-na-petrol-i-petrolni-produkti-v-Ukrayna-/180535/7/97", "text": "Руското правителство забрани износа на петрол и петролни продукти ЗА Украйна. На заседание на кабинета под ръководството на премиера Дмитрий Медведев бе обсъден отговорът на Москва на ограниченията, наложени от Киев, предават TACC и Агенция \"Фокус\".  „Налага се забрана за износ в Украйна на руски петрол и петролни продукти\", заяви Медведев.  Медведев също така обяви разширяване на забраната за внос на някои украински стоки.  „Разширяваме забраната за внос в Русия на определени видове стоки, като тази мярка ще се отрази на украинските инженерни продукти, леката промишленост, металообработването, чиято стойност възлиза на близо 250 млн. долара през изминалата година\", поясни руският премиер.  Съгласно думите му, някои местни стоки може да бъдат изнасяни в Украйна само след специално разрешение.  „Определя се списъкът на стоките, които от 1 юни тази година може да бъдат изнасяни в Украйна само на базата на индивидуални разрешителни. Тази категория включва суровините за горива и енергия, включително въглища, нефт и нефтопродукти,\" подцчерта премиерът.  Министър-председателят на Русия добави, че е подписал съответното постановление.  „Преди няколко дни кабинетът на министрите на Украйна предприе още една неприятелска стъпка към нашата страна, разшири списъка на забранените за внос руски стоки в Украйна. При тези условия ние сме принудени да се защитаваме и предприемаме ответни мерки\", подчерта Медведев.  ", "date": "2019.04.18", "title": "Русия забрани износа на петрол и петролни продукти в Украйна "}
{"url": "http://epicenter.bg/article/Turtsiya-zaplashva-da-zabavi-prisaedinyavaneto-na-Severna-Makedoniya-kam-NATO-/180554/7/51", "text": "Турция заплашва да забави ратифицирането на протокола за присъединяване на Северна Македония към НАТО, ако югозападната ни съседка не екстрадира 15 турски граждани, които Анкара обвинява в участие в опита за държавен преврат от лятото на 2016 г. Това съобщава електронното издание на водещия атински ежедневник Kathimerini, цитирано от Агенция \"Фокус\".  Според доклад на Balkan Insight Анкара настоява, че 15-мата турски граждани са членове на мрежата на живеещия в САЩ Фетхуллах Гюлен, сочен от турските власти като оркестратор на опита за сваляне на Реджеп Тайип Ердоган от власт.  След подписването на Преспанското споразумение с Гърция през юни 2017 г., в началото на тази година постоянните представители на страните-членки на НАТО подписаха протокол за присъединяването на Северна Македония към Алианса.  Но заплахата от Анкара сега може да забави кандидатурата на Северна Македония за присъединяване към Северноатлантическия съюз, предупреждава изданието. Въпросът бе повдигнат и от турския министър на отбраната Хулуси Акар по време на посещението му в Скопие на 3 април.  Припомня се, че по време на неотдавнашно посещение в Косово Акар също отправи искания за екстрадиране на турски граждани, които също са обвинени във връзки с гюленистите.  Според съобщения в медиите премиерът на Северна Македония Зоран Заев е отхвърлил исканията на Анкара и е получил подкрепа от представители на Европейския съюз, които също призоваха правителството в Скопие да подкрепи 15-те мъже.  Въпреки това министърът на отбраната на Северна Македония Радмила Шекеринска заяви в неотдавнашно телевизионно интервю, че освен с други членове на Северноатлантическия съюз, Скопие се нуждае и от Турция за ратифицирането на протокол за присъединяване към НАТО.  От 2016 г. насам Анкара засили напрежението с Атина по отношение на съдбата на осмина военнослужещи, които Турция обвинява за участие в преврата. Гърция им предостави убежище. През февруари тази година турската информационна агенция Anadolu Agency съобщи, че правителството в Анкара предлага общо 5,6 милиона евро за връщането на осмината офицери.  ", "date": "2019.04.18", "title": "Турция заплашва да забави присъединяването на Северна Македония към НАТО "}
{"url": "http://epicenter.bg/article/Kaloyan-Metodiev--Populyarnostta-na-Faradzh-e-svarzana-s-otstoyavaneto-na-yasni-printsipi/180555/7/0", "text": "Политологът Калоян Методиев коментира в \"12+3\" факта, че във Великобритания новата партия на Найджъл Фарадж води в проучванията за евроизборите.   \"Кризата на традиционните партии е от важните последствия от Брекзит. Избирателите намират във Фарадж опорна точка на собствените си желания. Разединението на Консервативната партия също влива избиратели във формацията на Фарадж.   Всички си мислеха, че след резултата от референдума просто се чака административната процедура. Видя се, че тя просто потъна и правителството не може да реализира изразената на референдума воля.    През тези две години Фарадж поддържаше политическата си линия в ролята на журналист. Сега отново излезе на преден план и обяви създаването на партия. Той спечели и предишните европейски избори през 2014-а\", припомни Методиев.    По оста за и против Европа двете основни партии са разцепени. Минаването от един лагер в друг във Великобритания не е нетипично, върви преливане от консерватори към либерали и обратното, отбеляза политологът.    На въпрос защо лидерът на лейбъристите Джереми Корбин отказа да призове за втори референдум Методиев отговори, че Корбин е един от най-старите евроскептици. Той е поставен под двойна преса от партията си и от собствената си биография. Освен това втори референдум най-вероятно би бил спечелен от проевропейските привърженици, защото се вижда какво се случва.   Фарадж има ясна позиция - Брекзит. Всички останали са разделени, никой не предлага толкова ясна картина. Междувременно расте натискът от двете страни - за и против Брекзит. И двете групи са много радикализирани.", "date": "2019.04.18", "title": "Калоян Методиев: Популярността на Фарадж е свързана с отстояването на ясни принципи"}
{"url": "http://epicenter.bg/article/Mariya-Zaharova--SASht-sazhiviha-Doktrinata--Monro--za-potiskane-na-suvereniteta-na-Latinska-Amerika-/180556/7/97", "text": "Сегашната американска администрация отново се обърна към Доктрината „Монро“, за да потисне суверенитета на латиноамериканските държави. Това заяви на брифинг официалният представител на руското външно министерство Мария Захарова, предават TACC и Агенция \"Фокус\".  Съгласно думите й, „САЩ съживяват Доктрината „Монро“ и я прилагат изцяло в Латинска Америка в аспекти, които са полезни за тях, включително за подтискането на всеки суверенитет и независимост на държавите. Те правят това, за да развият политиката на тези държави в посока на собствените си интереси, да се възползват от най-богатите ресурси на региона извън легитимната правна област, извън нормите на международното право, единствено по свое усмотрение\", обясни руският дипломат.  Москва решително призовава САЩ да се откаже от плановете си за Венецуела, подчерта Мария Захарова.  „При цялата сложност на социално-икономическата и хуманитарната ситуация във Венецуела, тя не представлява заплаха за международната стабилност и сигурност, нещо, което не може да се каже за ултиматумите пред легитимното правителство и публичните обещания да се използва сила срещу суверенна държава от други държави“, заяви Захарова в рамките на брифинг в Москва.  Тя отбеляза, че друга заплаха за мира, стабилността в региона и международната ситуация като цяло са санкции срещу Венецуела.  „Ние настоятелно призоваваме нашите американски колеги да се откажат от тези безотговорни планове, които са в противоречие с международното право\", каза Захарова на брифинг в четвъртък.  ", "date": "2019.04.18", "title": "Мария Захарова: САЩ съживиха Доктрината „Монро“ за потискане на суверенитета на Латинска Америка "}
{"url": "http://epicenter.bg/article/Kim-Chen-un-shte-poseti-Rusiya-i-shte-se-sreshtne-s-Putin-do-kraya-na-mesetsa/180560/7/0", "text": "Севернокорейският лидер Ким Чен-ун ще посети Русия до края на този месец и ще се срещне с президента Владимир Путин. Това се казва в официално съобщение на Кремъл.  Визитата ще се осъществи през втората половина на април по покана на Путин, се уточнява в текста, публикуван на сайта на руското президентство.  Лента.ру цитира южнокорейската агенция \"Ренхап\", според която срещата на двамата лидери най-вероятно ще бъде в Далечния изток. На 26 и 27 април Владимир Путин ще бъде във Владивосток в навечерието на визита в Китай. Агенция \"Ренхап\", базирайки се на свои източници, твърди, че Путин и Ким ще се срещнат по това време в тихоокеанския град.   За това, че Ким Чен-ун е получил покана да посети Русия се разбра на 3 април. Южнокорейската медия предполага, че той разчита да получи подкрепата на руския президент преди да разговаря с американския държавен глава Доналд Тръмп.   Това е първата визита на лидера на Северна Корея в Русия. Предишният ръководител на Северна Корея Ким Чен-ир е бил в Русия три пъти.      ", "date": "2019.04.18", "title": "Ким Чен-ун ще посети Русия и ще се срещне с Путин до края на месеца"}
{"url": "http://epicenter.bg/article/V-tsentara-na-Atina-izdignaha-pametnik-na-Aleksandar-Veliki-Makedonski-/180563/7/51", "text": "В центъра на гръцката столица бе издигнат паметник на Александър Велики – 26 г., след като за първи път бе представен публично, а през 1993 г. министерството на културата в Атина го откупи, предава македонската електронна медия A1 On, цитирана от Агенция \"Фокус\".  Официалното откриване на паметника ще се състои в петък, 19 април, а на церемонията ще присъства кметът на Атина Йоргос Каминис. Решението за издигането на паметника е взето от общинските власти в гръцката столица.  Към настоящия момент паметникът е покрит с платно и продължава интензивната работа за оформяне на пространството около него.  Паметникът е дело на известния скулптор Янис Папас (1913-2005) и е висок 3,5 метра. През изминалите години медиите често пишеха за него, тъй като така и не бе намерено подходящо място за поставянето му.  ", "date": "2019.04.18", "title": "В центъра на Атина издигнаха паметник на Александър Велики Македонски "}
{"url": "http://epicenter.bg/article/Dokladat-na-Myuler--Tramp-ne-e-vazprepyatstval-razsledvaneto-na-spetsialniya-prokuror-/180575/7/96", "text": "Белият дом е сътрудничил напълно на разследването на специалния прокурор Робърт Мюлер и държавният глава на САЩ Доналд Тръмп не е предприел никакви действия, за да възпрепятства работата му. Това е заключението в преработения доклад, който представи американският министър на правосъдието и главен прокурор Уилям Бар, предават AFP и Агенция \"Фокус\".  „Съществуват значителни доказателства, които показват, че президентът е бил разочарован и разгневен от искреното си убеждение, че разследването подкопава неговото управление и е задвижвано от неговите политически опоненти\", поясни Бар.  „Въпреки това, Белият дом е сътрудничил изцяло на разследването на специалния прокурор, като е предоставял неограничен достъп до кампаниите и документите си, насочвайки висшите помощници да дават свидетелски показания свободно и без да претендират за привилегии. В същото време президентът не е предприел никакви действия, с които всъщност да лиши специалния прокурор пт документите и свидетелите, необходими за приключване на разследването му\", категоричен бе Бар.  Руската федерация се е намесила в президентските избори в САЩ, но щабът на Доналд Тръмп не е сътрудничил с Москва. Това е заключението в преработения доклад на Мюлер, изтъкна още Бар.  „В доклада на специалния прокурор се посочва, че неговото разследване не е установило, че членовете на кампанията на Тръмп са заговорничили или са се координирали с руското правителство в дейността си по отношение на изборната намеса\", обяви американският правосъден министър.   ", "date": "2019.04.18", "title": "Докладът на Мюлер: Руска намеса на изборите има, но Тръмп не е заговорничил с Москва"}
{"url": "http://epicenter.bg/article/Rabotnitsi-zapochnaha-da-ukrepvat-konstruktsiyata-na--Notr-Dam-/180576/7/0", "text": "Работници укрепват с дъски поддържащата конструкция над една от прочутите стъклени розети в парижката катедрала \"Нотр Дам\" след опустошителния пожар в началото на седмицата, предаде Асошиейтед прес.  На мястото има огромен кран и работят ремонтни екипи, след като властите предупредиха, че част от конструкцията все още е в опасност.  .  Пред телевизия \"Си Нюз\" Шове каза, че кметицата на Париж Ан Идалго се е съгласила градските власти да предоставят част от площада пред \"Нотр Дам\" за издигане на временна постройка.  Министърът на културата Франк Ристер потвърди, че е възможно да бъде издигната временна сграда, но отбеляза, че още не е взето решение. Френският президент Еманюел Макрон заяви, че иска възстановяването на катедралата да бъде извършено за пет години, макар че според експерти този срок е твърде амбициозен.Министърът на труда Мюриел Пенико обяви в акаунта си в Туитър началото на проект, наречен \"Строежът на Франция\", който цели да привлече млади специалисти да участват в реконструкцията на \"Нотр Дам\".  Остров Сите, на който се намира \"Нотр Дам\", в сърцето на френската столица, днес е доста пуст, тъй като е затворен за всички освен жителите му. Магазините и заведенията не работят, няма ги и обичайните тълпи от туристи.  През целия ден Франция отдава почит на пожарникарите, спасили от рухване прочутата в цял свят катедрала и попречили нейните безценни съкровища да бъдат погълнати отПрезидентът Макрон бе домакин на специална среща с огнеборците. \"Страната и целият свят ни гледаха и вие бяхте за пример. Вие бяхте идеалният пример какви трябва да бъдем\", заяви Макрон, приветствайки в президентския дворец 300 души, 250 пожарникари от Париж и района, полицаи, членове на Червения кръст и \"Гражданска защита\", допринесли за спасяването на катедралата.  В понеделник вечерта държавният глава вече похвали работата на пожарникарите и ги нарече \"герои\". На срещата в президентството присъстваха и много министри.   Източник: Новини.бг", "date": "2019.04.18", "title": "Работници започнаха да укрепват конструкцията на „Нотр Дам“"}
{"url": "http://epicenter.bg/article/Viktor-Orban-predlagal-na-polyatsite-da-si--podelyat-Ukrayna--tvardi-deputat-ot-Varshava-/180583/7/0", "text": "Министър-председателят на Украйна Виктор Орбан е предложил на Варшава да си „поделят Украйна“. Това твърди полският депутат Славомир Нитрас, предава РИА Новости, цитирана от Агенция \"Фокус\".  „По време на украинската криза Орбан ни убеждаваше да превземем страната и да си я поделим“, цитират думите на Нитрас полски медии, на които се позовава руската агенция.  Полският депутат определи унгарския премиер като „много опасен и умен човек“, който се стреми към преразглеждане на европейските граници. Нитрас обаче не поясни кога и къде Орбан е отправил съответното предложение.  Напрежението между Киев и Будапеща възникна около приемането в Украйна на нов образователен закон, който съществено ограничи възможностите за обучение на езиците на националните малцинства в страната. Това се случи през 2017 г., припомня агецията.  През октомври 2018 г. Киев обяви украинските консули за персона нон грата. Причината: в Киев бяха възмутени от решението на унгарското консулство да даде на украинците, живеещи в Закарпатска област, унгарски паспорти. Будапеща отговори със същата мярка, а освен това заплаши Киев да възпрепятства европейската интеграция на страната.  На фона на нарастващото напрежение Орбан обяви невъзможността за сътрудничество между двете страни. Неговото изявление беше причина украинското външно министерство да внесе протестна нота пред унгарския посланик Ищван Айдйарто.  ", "date": "2019.04.18", "title": "Виктор Орбан предлагал на поляците да си „поделят Украйна“, твърди депутат от Варшава "}
{"url": "http://epicenter.bg/article/Tramp-za-sagata-sas--quot-zagovora-mu-s-Moskva-quot--Game-Over-/180585/7/96", "text": "Президентът на САЩ Доналд Тръмп отново пусна своя снимка в стил \"Игра на тронове\", за да обяви \"Game over\"/\"Kрай на играта\" в сагата за руската намеса в изборите. С поредната си проява на любов към саморекламата, Тръмп се е снимал откъм гърба, облечен в типичното за него черно палто, докато стои пред мъглив фон. С големи букви в центъра на снимката са думите \"Играта свърши\", а в горния ляв ъгъл, \"Без тайни споразумения. Без обструкции. За мразещите и радикалните леви демократи\".  Тръмп публикува снимката, след като правосъдният министър и главен прокурор Уилям Бар отново обяви Тръмп за свободен от всякакви подозрения за заговор, пояснява Канал 3. Това стана в момента, в който Бар се подготвяше да издаде редактирана версия на официалния доклад на специалния прокурор Робърт Мюлер относно неговата двугодишна проверка.  Докладът се фокусира върху намесата на Русия в изборите през 2016 г., дали кампанията на Тръмп е помогнала в това усилие и дали сегашният американски президент се е опитал да попречи на правосъдието.  Тръмп публикува снимката, докато Бар разговаряше с репортери за доклада, който генералният прокурор вече трябва да е изпратил в Конгреса и да бъде публикуван онлайн.  ", "date": "2019.04.18", "title": "Тръмп за сагата със \"заговора му с Москва\": Game Over "}
{"url": "http://epicenter.bg/article/V-Kremal-preglezhdat-doklada-na-spetsialniya-prokuror-Myuler--za-da-reshat-zasluzhava-li-analiz-/180586/7/97", "text": "Докладът на специалния прокурор на САЩ Робърт Мюлер за резултатите от разследването на приписваната на Русия намеса в американските избори през 2016 г. предстои да бъде прегледан и да бъде преценено дали си струва да бъде анализиран и за него да бъде докладвано на президента на Русия Владимир Путин. Това заяви прессекретарят на държавния глава Дмитрий Песков, цитиран от ТАСС и БТА.  \"Първо предстои да бъде прегледан документът и да се реши има ли нещо, заслужаващо анализ\", каза Песков.  По-рано днес, на пресконференция във Вашингтон, посветена на оповестяването на пълната версия на доклада на Мюлер, американският министър на правосъдието и главен прокурор Уилям Бар заяви, че според изводите от документа Русия се е намесвала в изборите в САЩ през 2016 г., но нито предизборният щаб на сегашния американски президент Доналд Тръмп, нито който и да е от американските граждани е участвал в тази дейност и не е бил в сговор с властите в Русия, посочва ТАСС.  Тази сутрин, преди публикуването на доклада, Песков каза пред журналисти, че в Кремъл не чакат със затаен дъх публикуването на текста.  \"За нас това не е тема, това не предмет на наш интерес, не е обект на страх или загриженост от наша страна и всички тези доклади на Мюлер и други доклади по този повод до днес, с изключение на някои повърхностни непрофесионални съобщения, не съдържат нищо\", каза той.  ", "date": "2019.04.18", "title": "В Кремъл преглеждат доклада на специалния прокурор Мюлер, за да решат заслужава ли анализ "}
{"url": "http://epicenter.bg/article/Ukrayna-razsledva-rusko-finansirane-na-kandidata-za-prezident-Zelenskiy-/180589/7/0", "text": "Службата за сигурност на Украйна съобщи, че официално е започнала проверка за финансиране на кампанията на кандидата за президент на страната Владимир Зеленский от страна на руските специални служби, съобщава радио \"Ехото на Москва\", като се позовава на разкрития на разследващия сайт The Insider, предава БНР.  Според писмо, което е изтекло в мрежата, на 25 февруари офицерът от руските специални служби Андрей Пинчук е издал нареждане собствениците на WEX, платформа за търговия с криптовалути, и Дмитрий Хавченко от паравоенните структури на Донецката народна република, периодично да превеждат пари за финансиране на кампанията на Зеленский.  Според публикацията Хавченко е свързан с руския националист Константин Малофеев, а Пинчук е дал указания на Зеленский незабавно да бъдат преведени 200 000 (не се уточнява в каква валута), а следващите траншове са били поставени в зависимост от резултатите от социологическите проучвания.  Комикът Владимир Зеленский, който в реалния живот е актьор и играе ролята на президент на Украйна в сериала „Слуга на народа“, спечели първия тур на изборите в Украйна с около 30 на сто от гласовете, а действащият държавен глава Петро Порошенко получи почти два пъти по-малко гласове.  Комикът е фаворит и в социологическите проучвания, според които ще спечели балотажа с 61 на 39%, а последни сондажи му дават още по-голяма преднина.  ", "date": "2019.04.18", "title": "Украйна разследва руско финансиране на кандидата за президент Зеленский "}
{"url": "http://epicenter.bg/article/Vecher-na-Uolt-Uitman-v-Amerikanskiya-tsentar-na-Stolichna-biblioteka/180530/6/0", "text": "\r\n На 18 април 2019 г. в Американския център на Столична библиотека ще се срещнат почитатели на творчеството на американския поет, есеист и журналист Уолт Уитман, за да почетат 200-годишнината от рождението му. \r\n   \r\n Форматът на събитието е литературно четене и всеки желаещ може да прочете стихотворение или откъс на английски и/или на български език. \r\n   \r\n", "date": "2019.04.18", "title": "Вечер на Уолт Уитман в Американския център на Столична библиотека"}
{"url": "http://epicenter.bg/article/Razkazvachat-na-april-Georgi-Mishev-idva-v-Stolichna-biblioteka-s-novo-izdanie-na--Dunav-most-/180557/6/0", "text": "На 23 април 2019 г. (вторник) от 18:30 ч. в Литературния клуб на Столична библиотека (пл. „Славейков“ № 4) ще гостува един от доайените на съвременната българска белетристика, писателят Георги Мишев.   Водещ на събитието ще е проф. Божидар Манов, а участници Марко Ганчев, Люба и Кирил Маричкови. От ИК „Хермес“ пък ще зарадват почитателите на автора с новото издание на романа \"Дунав мост\".  ___ Георги Мишев е роден на 3 ноември 1935 г. в с. Йоглав, Ловешка област. Завършил журналистика в Софийския университет /1958 г./. Работил 10 години като окръжен кореспондент. От 1970 г. е сценарист в киностудия „Бояна“. След промените през 1989 г. е бил депутат във Великото народно събрание. За възрастни е написал: „Осъмски разкази“, „Адамити“, „Добре облечени мъже“ – сборници с разкази, повестите „Матриархат“, „Вилна зона“, „Отдалечаване“, романите „Дами канят“, „Дунав мост“, „Патриархат“, а също и автобиографичната книга „Мир на страха ни“.  Книги за деца: „Хлапето“ – разкази, „Носачи на жалони“ – повест, „Добър ден, г-н учителю!“ – разкази, „Сламено сираче“ – роман.  Сценарии за игрални филми: „Момчето си отива“, „Не си отивай“, „Преброяване на дивите зайци“, „Вилна зона“, „Селянинът с колелото“, „Матриархат“, „Самодивско хоро“, „Дами канят“, „Дунав мост“ – сериал, „Патриархат“ – сериал.", "date": "2019.04.18", "title": "Разказвачът на април Георги Мишев идва в Столична библиотека с ново издание на „Дунав мост“"}
{"url": "http://epicenter.bg/article/Sultanatat-na-Oman-se-otkaza-ot-iskovete-si-sreshtu-Balgariya-zaradi-KTB-/180584/4/0", "text": "Султанатът Оман се отказа от исковете си срещу България заради КТБ. С това всички претенции на Държавния резервен фонд на Султаната Оман могат да се считат за окончателно отпаднали, съобщава Министерство на финансите.  На 22.10.2015 г. Държавният резервен фонд на Султаната Оман, в качеството си на акционер в \"КТБ“ АД, заведе международно арбитражно дело срещу Република България в Международния център за разрешаване на инвестиционни спорове (дело № ARB/15/43).  Държавният резервен фонд на Султаната Оман твърдеше по време на делото, че България е нарушила стандартите за третиране на чуждестранни инвеститори, установени в Договора за взаимно насърчаване и защита на инвестициите между България и Султанат Оман чрез действията на органите на Република България (българското правителство, Българската народна банка и българския съд), свързани с поставянето под специален надзор на \"КТБ“ АД и последващото отнемане на нейния лиценз. Държавният резервен фонд претендираше обезщетение в размер на 80 милиона евро.  След два тура от писмени защити, през месец декември 2018 г. Държавният резервен фонд на Султаната Оман направи отказ от исковете си срещу България без възможност да ги предяви отново пред този или друг международен трибунал. С това всички претенции на Държавния резервен фонд на Султаната Оман могат да се считат за окончателно отпаднали, а делото - приключило в полза на България.  Арбитражното дело, което EVN водеше срещу България в Международния център за уреждане на инвестиционни спорове (ICSID) към Световната банка във Вашингтон, приключи.  Делото беше заведено на 25 юни 2013 година. В него \"ЕВН“ АГ (EVN AG) твърдеше, че България е нарушила стандартите за третиране на чуждестранни инвеститори, установени в Договора за енергийната харта и Договора за взаимно насърчаване и защита на инвестициите между България и Австрия, като е нарушила обещанията дадени, при приватизацията на електроразпределителните дружества през 2004 г., и като е постановявала икономически необосновани решения при регулирането на цените на \"ЕВН Електроснабдяване България“ АД и \"ЕВН Електроразпределение България“ АД (сега \"Електроснабдяване Юг“ АД). \"ЕВН“ АГ претендираше обезщетение в размер на 850 милиона евро.  На 10.04.2019 г. арбитражният трибунал постанови решение по делото. С решението си арбитражният трибунал отхвърли напълно всички искове на \"ЕВН“ АГ като неоснователни и не му присъди никакво обезщетение. Решението не подлежи на обжалване пред друг трибунал в Международния център за разрешаване на инвестиционни спорове, но в срок от 120 дни може да бъде поискана неговата отмяна на много ограничени основания, като например липса на юрисдикция на трибунала или неспазване на изискванията за справедлив процес.  Както е видно от публично достъпни източници на информация, като прессъобщението на \"ЕВН“ АГ и съобщението на сайта на Международния център за разрешаване на инвестиционни спорове, информацията, публикувана в някои медии за сключено споразумение по делото, не отговаря на истината.  Република България приключва поредното международно арбитражно дело с пълен успех. До настоящия момент Република България, представлявана от Министерството на финансите, спечели седем арбитражни дела със значим обществен и материален интерес, последното от които беше заведено от \"ЕВН“ АГ. Общият размер на претенциите в приключилите арбитражни дела възлиза на над 1,5 милиарда евро.  ", "date": "2019.04.18", "title": "Султанатът на Оман се отказа от исковете си срещу България заради КТБ "}
{"url": "http://epicenter.bg/article/Nankov--Sledvashtata-sedmitsa-zapochva-poetapnoto-stroitelstvo-na-novi-56-km-ot-magistrala--quot-Hemus-quot-/180587/4/0", "text": "През следващата седмица започва поетапното строителство на нови 56 км от автомагистрала „Хемус“. Трасето е първият участък от 134-те км, които държавното дружество „Автомагистрали“ ЕАД ще изгради. Това каза в Плевен заместник-министърът на регионалното развитие и благоустройството Николай Нанков, съобщиха от пресцентъра на Министерството на регионалното развитие и благоустройството. В града той участва във форум за регионалната политика и европейската солидарност.  Регионалният заместник-министър напомни, че с осигуреното от държавата финансиране в размер на 1,12 млрд. лв. без ДДС е осигурено строителството на трасето на магистралата между п.в. „Боаза“ и разклона с пътя Русе – Велико Търново. Отсечката е разделена на шест участъка, два от които – с обща дължина почти 44 км, преминават и през територията на област Плевен.  През 2021 г. АМ „Хемус“ трябва да достига до пътя Ловеч – Плевен. Има изготвено предпроектно проучване за околовръстен път на града. До 40 дни ще изготвим задание и ще възложим две процедури – изработване на подробен устройствен план - парцеларен план и на разширен идеен проект, за да изберем вариант за трасе. Той трябва да е готов в края на 2021 г., за да избегнем бъдеща тапа от над 2000 тежкотоварни автомобила в центъра на града, съобщи още зам.-министър Нанков.  В отговор на въпрос от медии той информира, че физическото изпълнение на изграждания в момента участък от магистралата между Ябланица и п.в. „Боаза“ е 80%. Според поетия ангажимент той ще бъде готов със седем–осем месеца предсрочно и ще бъде въведен в експлоатация през октомври.  Поетапно ще се рехабилитират пътищата в областта според интензивността на трафика и наличния ресурс. По линия на тол таксите ще се търси по-добра поддръжка чрез повече ресурс и по-ефективното му разходване. Разглежда се вариант за поетапното им въвеждане.  Това е един от компромисите, който би могъл да бъде допуснат. В момента се води диалог с браншовите организации от транспортния сектор. Предстоят и нови срещи. Сега 250 млн. лв. от събираните годишно 350 млн. лв. от винетни такси са от леки автомобили. Приходите, които ще се събират след въвеждането на тол системата за тежкотоварните автомобили, ще позволят рехабилитация на 2500-3000 километра републикански пътища годишно, а не на 1000 км, както е сега.  С близо 8 млн. лв. от Оперативна програма „Региони в растеж“ 2014-2020 г. са рехабилитирани почти 12 км от второкласния път, осигуряващ най-кратката връзка между Плевен и Ловеч. Почти 10 млн. лв. е инвестицията от програмата за 9,5 км от пътя Червен бряг – Чомаковци, чието изпълнение трябва да приключи през месец юли. Предстои да бъде направена рехабилитация и на 9,5 км от третокласния път между Гулянци и Долна Митрополия. В момента тече избор за изпълнител на строителството, което ще се финансира от Програма „ИНТЕРРЕГ V-А Румъния-България“ 2014-2020 г. Със средства от бюджета ще бъде направен ремонт по трасето между Кнежа и Оряхово.  Общо 82 млн. лв. ще бъдат вложени в област Плевен по 24 договора за безвъзмездна финансова помощ от оперативната програма, каза още Николай Нанков. По три проекта с общо 11 млн. лв. ще бъдат модернизирани 9 образователни институции, в които се обучават близо 4000 ученици. Други 11 проекта са насочени към мерки за повишаване на енергийната ефективност на 22 жилищни и административни сгради. В областния център ще бъдат благоустроени 100 хил. кв. м обществени пространства. С близо 17 млн. лв. ще бъдат надградени резултатите от изпълнения през миналия програмен период проект за интегриран градски транспорт. По проекта на Министерството на здравеопазването с 3,4 млн. лв. ще бъдат обновени 10 центъра за спешна медицинска помощ и техни филиали.  ", "date": "2019.04.18", "title": "Нанков: Следващата седмица започва поетапното строителство на нови 56 км от магистрала \"Хемус\""}
{"url": "http://epicenter.bg/article/Ministar-Petya-Avramova--Ot-15-may-zapochva-testvaneto-na-tol-sistemata-/180588/4/0", "text": "Изграждането на пътя между Ботевград и Видин е приоритет за правителството. Това заяви във Враца министърът на регионалното развитие и благоустройството Петя Аврамова, която взе участие в дискусията „Европа в нашия дом“, съобщиха от пресцентъра на МРРБ.  Министърът посочи, че за изграждането на трасето от Ботевград до Мездра, което е разделено на два лота, са подадени съответно 9 оферти за първия лот и 6 оферти за строителството на втория участък.  „В момента комисия към Агенция „Пътна инфраструктура“ разглежда подадените оферти, така че се надявам в най-скоро време да имат готовност да отворят и ценовите предложения, да имаме избран изпълнител и да стартираме строителните дейности“, коментира тя.  Петя Аврамова напомни, че този път плащането ще е в края, когато бъдат построени обектите и имат акт 16, с което се очаква строителите да работят максимално бързо и качествено. Тя добави, че се работи активно и за магистралата от Видин до Враца. От Видин до Монтана има изготвени технически проекти за отсечките от Видин до Димово и от Димово до Ружинци, както и от Ружинци до Монтана. Процедира се парцеларният план за първия етап и се извършват отчуждителни процедури.  До края на годината ще обявим тръжните процедури за отсечката от Видин до Ружинци, а в последствие и от Ружинци до Монтана, където технически проектът е напреднал, каза Аврамова. И допълни, че се предвижда и рехабилитация на съществуващото трасе по Е-79 от Враца до Мездра. Предстои да завърши и рехабилитацията на пътя до пещерата „Леденика“, който се финансира от ОП „Региони в растеж“.  43,2 млн. лв. без ДДС от Оперативна програма „Околна среда 2014 – 2020 г.“ ще бъдат инвестирани в модернизация на ВиК мрежата в област Враца, информира още регионалният министър. Средствата са предвидени в проектното предложение на ВиК – Враца за безвъзмездна финансова помощ по програмата, каза министърът и допълни, че предвидените инвестиции са за четири населени места в областта: Бяла Слатина, Враца, Козлодуй и Мездра, разпределени по 3 компонента за реконструкция, рехабилитация и частично доизграждане на вътрешна водопроводна мрежа и на довеждащ водопровод за гр. Враца, както и реконструкция, рехабилитация и частично доизграждане на вътрешна водопроводна мрежа на Мездра, Козлодуй и Бяла Слатина. В резултат ще бъде реконструирана и доизградена водоснабдителна мрежа с дължина близо 54 километра, както и реконструиран близо 800 метра довеждащ водопровод.  На форума регионалният министър подчерта, че МРРБ има сключени споразумения с няколко общини от областта за финансиране на ВиК обекти.  По Оперативна програма „Региони в растеж“ 2014 – 2020 в област Враца се инвестират 64,4 млн. лв., стана ясно още по време на форума. Средствата са за изпълнението на 33 проекта за подобряване на градската среда, образователната, пътната, социалната и здравна инфраструктури.  24 млн. лв. са вложени по Националната програма за енергийна ефективност за изпълнението на мерки за енергийна ефективност на 36 жилищни сгради в областта, съобщи министър Аврамова и допълни, че правителството обсъжда варианти за продължаване на програмата, така че да бъде изготвен нов модел за повишаване на енергийната ефективност на жилищата в България.  Техническото изграждане на тол системата върви в график и към 16 август ще имаме готовност за пускането й, коментира Аврамова пред медии. Тя обясни, че от 15 май започват тестове на отделните елементите на системата. „Стартирали сме диалог с браншовите организации, с превозваческите фирми, представили сме един вариант на тарифа, който е обект на обсъждане. В скоро време ще представим и карта на пътищата, които ще обхваща тол системата. От 20 хил. км републиканска пътна мрежа, в нея ще бъдат включени 10 800 км, като част от тях, въпреки че са в обхвата, ще имат нулева ставка поради лошо експлоатационно състояние“, каза Аврамова. Регионалният министър каза още, че магистралите са само 4% от републиканската пътна мрежа.  „Много сме закъснели с въвеждането на тол системата, а средствата, които ще се генерират от нея, са необходими за рехабилитация и изграждане на нови пътища, както и на магистрали. Продължаваме диалога, аз се надявам той да е конструктивен. В рамките на този диалог ще коментираме обхвата и размера на тарифите“, каза Аврамова.  ", "date": "2019.04.18", "title": "Министър Петя Аврамова: От 15 май започва тестването на тол системата "}
{"url": "http://epicenter.bg/article/Hvanaha-zapodozryan-za-ubiystvoto-v--quot-Mladost-quot--vav-vlaka-Sofiya---Varna/180497/3/0", "text": "  Тази сутрин, във влака София - Варна, на гара Гора Оряховица е задържан 21-годишен мъж, заподозрян в извършено тежко престъпление - убийство. Той е синът на 43-годишната жертва, открита вчера в апартамент в столичния кв. \"Младост\", който е наркозависим, съобщи Канал 3. Продължават процесуално – следствените действия по образуваното досъдебно производство.   Жената пристигнала във вторник от Варна и се настанила в дома на своя приятелка в столичния кв. \"Младост\". Близките й обаче загубили връзка с нея и се обърнали към полицията. Апартаментът е собственост на нейната приятелка. След като във вторник цял ден не си вдигала телефона, близък на собственичката на апартамента отишъл на адреса и я намира безжизнена.   Вчера към 18:30 часа в полицията поличават сигнал за откритото тяло на жената в ж.к. \"Младост“ в София. На място незабавно бяха изпратени екипи на полицията и Бърза помощ, които установиха следи от насилие по тялото.   Работа по случая продължава под ръководството на прокуратурата.  ", "date": "2019.04.18", "title": "Хванаха заподозрян за убийството в \"Младост\" във влака София – Варна"}
{"url": "http://epicenter.bg/article/Nad-30-000-antichni-predmeta-se-vrashtat-v-Balgariya-sled-operatsiya--Serdika--/180501/3/0", "text": "Иззетите в Испания над 30 000 незаконно изнесени от България антични предмета ще бъдат върнати и приобщени към националното ни културно наследство в резултат на съвместната операция „Сердика“ на Специализираната прокуратура, ГДБОП, ГДНП и испанските полицейски и съдебни власти. Това съобщиха от пресцентъра на Специализираната прокуратура.   На 23 октомври 2018 г., с подкрепата на Европол и Евроджъст, на територията на Испания и България бе неутрализирана организирана престъпна група, осъществявала трансграничен трафик на антики от страната към Иберийския полуостров и продажбата им на местния черен пазар.   Съвместното разследване се води срещу 16 български граждани, 8 от които и до момента са задържани под стража в град Торенте, област Валенсия.   Събраните доказателства сочат, че групата е действала от януари 2016 г., като първоначално е изкупувала артефакти от иманяри и от дилъри на антики в България. Впоследствие организирала изнасянето им от страната и транспортирането им в Испания. Движимите културни ценности са били предлагани за продажба чрез „Ebay.com“, в т.ч. чрез наддаване от фалшиви профили.   При съвместната операция бяха намерени и иззети общо 30 600 артефакта (около 600 от тях в България) - гръцка и римска керамика, шлемове, погребални урни, стрели, копия, монети, както и 180 000 евро в брой.   Резултатите от назначените до момента експертизи показват, че става дума за автентични културно-исторически ценности с произход България, които съгласно международните договорености трябва да бъдат върнати у нас след приключване на делото срещу участниците в групата. Ако сред артефактите има фалшификати, предлагани на клиенти като оригинали, ще им бъдат повдигнати обвинения и за измама.   На координационна среща на разследващите, проведена на 11 април 2019 г. в централата на Евроджъст в Хага, е постигната договореност съдебното дело срущу членовете на престъпната група да се води в Испания, където са задържани повечето от участниците.   Събраните в България доказателства ще бъдат предоставени на испанските съдебни власти и приобщени към тамошното досъдебно производство.  ", "date": "2019.04.18", "title": "Над 30 000 антични предмета се връщат в България след операция „Сердика“ (Видео)"}
{"url": "http://epicenter.bg/article/Chovek-e-bil-blasnat-ot-vlak-v-rayona-na-Iskarskoto-defile-pri-gara-Lakatnik-/180504/3/0", "text": "Човек е бил блъснат от влак в района на Искърското дефиле при гара Лакатник. Това потвърдиха за Агенция „Фокус“ от БДЖ. Инцидентът е станал около 07.45 часа тази сутрин.  Човекът е блъснат от влак, пътувал от Лом за София, в участъка между Елисейна и Лакатаник. Движението на влакове в участъка е спряно до приключване на следствените действия.  Към момента на място в различни участъци престояват 5 влака - в Лакатник престоява бърз влак от София за Варна, в Елисейна престоява бърз влак от Горна Оряховица за София, в Своге - бързият влак от София за Видин, а в Зверино бързият влак от Видин за София.  ", "date": "2019.04.18", "title": "Човек е бил блъснат от влак в района на Искърското дефиле при гара Лакатник "}
{"url": "http://epicenter.bg/article/Mazh-nevolno-se-samozapali--dokato-si-mazhel-krakata-s-rakiya/180519/3/0", "text": "Мъж е с изгаряния след инцидент в село Кърналово, община Петрич. Това съобщи Йорданка Шаркова, говорител на Областна дирекция на МВР – Благоевград, във връзка медийна публикация за самозапалил се гражданин, предаде Радио \"Фокус\".   Шаркова уточни, че според показанията на пострадалия не е имало умишлено самозапалване, а е станал инцидент. Говорителят на полицията в Благоевград допълни, че мъжът е мазал краката си с ракия, но е паднало огънче от цигара, което е предизвикало огъня.   Пострадалият е потърсил помощ в спешен център.", "date": "2019.04.18", "title": "Мъж неволно се самозапали, докато си мажел краката с ракия"}
{"url": "http://epicenter.bg/article/Sadat-otmeni-garantsiyata-na-Lyutvi-Mestan/180525/3/0", "text": "Окръжният съд в Кърджали отмени гаранцията от 10 000 лева на лидера на ДОСТ Лютви Местан, съобщава Нова телевизия. Тя му беше наложена от прокуратурата преди два дни. Причината бе тежката катастрофа край ГКПП \"Маказа\" в неделя, при която загина 6-месечно бебе. Местан е привлечен като обвиняем. В ПТП участваше той и друга кола, в която е било семейството на загиналото момиченце. Един от аргументите на магистратите за днешното решение е, че нямат яснота за имущественото състояние на политика. Решението е окончателно. Други две ограничителни мерки, наложени на лидера на ДОСТ обаче остават - забрана да напуска страната и отнемане на шофьорската книжка.   След освобождаването му от ареста, където остана 24 часа, Лютви Местан заяви пред bTV, че ако е отнел предимство, колата му е трябвало да бъде ударена отляво.    ", "date": "2019.04.18", "title": "Съдът отмени гаранцията на Лютви Местан"}
{"url": "http://epicenter.bg/article/Nikolay-Banev-ostava-v-aresta/180529/3/0", "text": "Николай Банев остава в ареста, съобщи БТВ. Решението е на Апелативния съд. Стана ясно, че за шестте месеца, приз които олигархът беше задържан, срещу него са събрани нови доказателства. Има разпитани нови свидетели, както и направени две експертизи. Те доказват ролята му в организирана престъпна група, начина на източване на предприятията, както и за незаконно използване на парични средства от Банев.  Жалбата на защитата е основателна, но само частично, обясни съдът. Освен това Банев има парични средства да се укрие и да извърши друго престъпление, както и да окаже влияние върху неразпитаните свидетели.  Стана ясно и че Евгения Банева ще стартира изборната си кампания другата седмица. Това каза адвокатът й Христо Ботев.  Ако не й бъдат осигурени интернет и възможност за срещи с избиратели, ще се поиска изменение на мярката за неотклонение.  ", "date": "2019.04.18", "title": "Николай Банев остава в ареста"}
{"url": "http://epicenter.bg/article/Prokuraturata-naredi-na-KPKONPI-da-proveri-Aleksandar-Manolev-za-konflikt-na-interesi-/180542/3/0", "text": "Във Върховна касационна прокуратура се извършва проверка с оглед изнесени в медиите твърдения за извършени от заместник министър на икономиката Александър Манолев злоупотреби със средства, засягащи финансовите интереси на Европейския съюз. От ДФЗ са постъпили изисканите копия от проекта, финансиран по Програма за развитие на селските райони /ПРСР/, цитиран в публикациите – „Изграждане на жилищна сграда за гости в м.“Чинар куши“ гр. Сандански“.  Установено е безспорно, че договорът за отпускане на безвъзмездна финансова помощ по проекта в размер на 391 160 лева е сключен на 06.10.2014г. с ЕТ „Агротрейд – Ана Димитрова“ и Александър Манолев не е бенефициент.  В хода на проверката са установени и следните обстоятелства:  1.На 13.02.2013 г. и на 25.10.2013 г. Александър Манолев е учредил в полза на ЕТ „Агротрейд – Ана Димитрова“ право на строеж на „Жилищна сграда – къща за гости“, басейн и ограда в собствения си поземлен имот.  2. На 01.10.2011г. Манолев е предоставил на ЕТ „Агротрейд – Ана Димитрова“ ползването на собствената си земеделска земя - лозе с площ от 9,7 дка.  3. На 03.08.2015г., в качеството си на управител и представител на „Ес Ди Ес Про“ ЕООД Манолев е предоставил на заем сумата от 700 000 лева на ЕТ „Агротрейд – Ана Димитрова“.  4. Александър Манолев е представлявал ЕТ „Агротрейд – Ана Димитрова“ като упълномощено лице при извършената проверка на място на осъществената инвестиция по проекта, като е предоставил и документи, свързани с нея, изискани от експерти при Регионален технически инспекторат – Благоевград, съгласно контролен лист от 27.11.2015г.  Същевременно за периода 19.07.2017 г. – 18.04.2019 г. Александър Манолев е бил член на Управителния съвет на Държавен фонд „Земеделие“.  Съгласно чл. 43 ал.1 т.1 и 2 от Наредба № 30/ 11.08.2008г. за условията и реда за предоставяне на безвъзмездна финансова помощ по мярка \"Разнообразяване към неземеделски дейности\" от Програмата за развитие на селските райони за периода 2007 - 2013 г. за срок 5 години след сключване на договора за отпускане на финансова помощ ползвателят е длъжен да използва придобитите въз основа на одобрения проект активи по предназначение.  А съгласно разпоредбата на чл. 46 от същата Наредба в случай, че ползвателят на помощта не изпълнява свои нормативни или договорни задължения след изплащане на финансовата помощ, РА може да поиска връщане на вече изплатени суми заедно със законната лихва върху тях и/или да прекрати всички договори, сключени с ползвателя на помощта.  С оглед на установените обстоятелства и предвид правомощията на УС на ДФЗ по чл. 19 ал.1 т.4 от Закона за подпомагане на земеделските производители да осъществява контрол за целевото разходване на средствата, ВКП сезира КПКОНПИ за извършаване на проверка и преценка за конфликт на интереси за Александър Манолев.  ", "date": "2019.04.18", "title": "Прокуратурата нареди на КПКОНПИ да провери Александър Манолев за конфликт на интереси "}
{"url": "http://epicenter.bg/article/Geshev--Nad-30-dushi-sa-zadarzhani-pri-spetsaktsiya-sreshtu--alo--izmamite-v-Balgariya-i-Rumaniya/180548/3/0", "text": "Над 30 души са задържани при спецакция срещу „ало“ измамите, проведена на територията на България и Румъния. Това заяви на брифинг в Горна Оряховица зам. главният прокурор Иван Гешев по повод разследването срещу участници в група за телефонни измами, предаде Радио „Фокус“ – Велико Търново.   Иван Гешев обясни, че специализираната операция и действията по разследването са проведени под надзора на Специализираната прокуратура, като това е най-голямата установена организирана престъпна група, занимаваща се с „ало“ измами.    „ Операцията е проведена на територията на София, Велико Търново и Румъния. В хода на акцията в България са задържани петима души, а в Румъния 28, като петима от тях са от най-високото йерархично ниво, включително и ръководителят на групата“, допълни Иван Гешев.   Останалите 23-ма, задържани на територията на Румъния, са т.нар. \"въртачи\" - хората, които непрекъснато са набирали различни телефонни номера в България. Той поясни, че тъй като те са от най-ниското йерархично ниво, ще е необходимо повече време за събиране на доказателства след получаване на съответните веществени доказателства, иззети от румънските власти.    Зам. главният прокурор поясни, че до специализираната операция се е стигнало след анализ, извършен от правителството, с участието на главния прокурор и МВР с цел повишаване ефективността на работата на „ало“ измамите. „Досега по една или друга причина работата беше сегментирана на отделни случаи на ниво „мулета“ - задържани на територията на цялата страна. Голяма част от задържаните са български раждани от цигански произход“, заяви Иван Гешев.", "date": "2019.04.18", "title": "Гешев: Над 30 души са задържани при спецакция срещу „ало“ измамите в България и Румъния"}
{"url": "http://epicenter.bg/article/Prokuraturata-obvini-Doncho-Atanasov--Svetoslav-Glosov-i-oshte-5-litsa-za-intsidenta-kray-Svoge/180551/3/0", "text": "Действията на прокуратура по разследването на тежкия пътен инцидент на 25 август 2018 г. край гр. Своге продължават с привличане като обвиняеми на още 7 лица.   На двама членове на Управителния съвет на АПИ е повдигнато обвинение за престъпление по служба - престъпление по чл. 282 ал.2 НК, а 5 лица се обвиняват в престъпление по транспорта, извършено при независимо съпричиняване, заедно с водача на автобуса, за смъртта на 20 пътници и причинените средни телесни повреди на 8 лица.  Това съобщиха от пресцентъра на прокуратурата.    Незабавно след настъпване на тежкия инцидент, под ръководството на Окръжна прокуратура – София започна досъдебно производство.    Главният прокурор Сотир Цацаров обяви, че Прокуратурата ще разследва тежката автобусна катастрофа край Своге в три направления - действията на водача на автобуса, задълженията на транспортната фирма – превозвач и състоянието на пътя, и възложи на екип от следователи от Националната следствена служба провеждане на разследването.   На 26.08.2018 г. Окръжна прокуратура – София привлече като обвиняем Григор Григоров – водач на автобуса за това, че на 25.08.2018 г. в гр. Своге, София област, на път 2 -16, при управление на автобус МАН, с посока на движение Своге – София, е нарушил правилата за движение по пътищата – чл. 21 ал. 2 от Закона за движение по пътищата: „При избиране на скоростта на движение на водача на пътно превозно средство е забранено да превишава 40 км/ч, сигнализиран с пътен знак В 26“ и по непредпразливост е причинил телесна повреда на повече от едно лице и смъртта на повече от едно лице и случаят е особено тежък - престъпление по чл. 343 ал. 4 вр. ал. 3 б. „Б“ пр. 2 вр. ал. 1 б. „В“ вр. чл. 342 ал. 1 пр. 3 от Наказателния кодекс.    С постановления на наблюдаващия прокурор на обвиняемия е наложена забрана да напуска пределите на страната и по реда на чл. 69А от НПК му е отнето свидетелството за правоуправление на МПС.   На 31.08.2018г. следователи иззеха 9 броя образци за сравнително изследване от пътния участък/ проби от настилката/, които са предоставени на вещите лица за изготвяне на експертиза за показателите на асфалтовата смес и отговарят ли те на утвърдената рецепта за асфалтова смес за износващ пласт на покритието на пътя и на нормативно установените стандарти.    В хода на разследването на Окръжна прокуратура – София са били събрани доказателства за извършени престъпления по служба от длъжностни лица от АПИ, поради което с постановление на Окръжна прокуратура – София от 16.11.2018г. са отделени материали от разследването и са изпратени по компетентност на Софийска градска прокуратура. Образуваното от СГП досъдебно производство също е възложено от главния прокурор на следователи от НСлС.   По досъдебните производства, ръководени от ОП-София /за престъпление по транспорта/ и от СГП /за престъпление по служба/ са извършени множество процесуално следствени действия и са събрани голям обем доказателства. По двете дела са извършени общо 10 огледа на местопроизшествие, разпитани са 155 свидетели, назначени са общо 46 експертизи. Изготвени са мащабна скица на местопроизшествието и множество динамични скици с местата на ударите и крайните положения на установяване на процесните МПС   Установен е механизмът на настъпване на пътно транспортното произшествие, причините и условията за настъпване на инцидента, състоянието на пътя и на мантинелата и несъответствието им с установените стандарти. Събрани са доказателства за действията и бездействията на различни длъжностни лица.    От събраните по делото доказателства е изяснено, че при движението си в зоната на десен завой, по двупосочно платно за движение, състоящо се от две пътни ленти, при мокра асфалтова настилка, автобусът МАН е навлязъл в лентата за насрещно движещи се автомобили и се е удрил с товарни автомобили Нисан Примера (първи удар) и Ситроен Берлинго (втори удар). След втория удар автобусът напуснал платното за движение от дясната му страна, ударил се в еластичната ограда, преминал през нея и навлязъл в страничния скат.  При спускането си по него автобусът се преобърнал и се установил на дясната си страна върху равнинен терен.   Скоростта на автобуса към момента на навлизане в завоя е около 53,5 км./час а с тази скорост водачът на автобуса не е имал техническа възможност при наличното състояние на мократа асфалтова настилка да премине през пътния участък на завоя без да навлезе в насрещната пътна лента.  Такава техническа възможност водачът на автобуса е имал, ако е спазил максимално допустимата скорост от 40 км./час.    Поради това прокуратурата продължава да поддържа обвинението си срещу шофьора Григоров за това, че е нарушил правилата за движение по пътищата, в резултат на което е причинил по непредпазливост смъртта на 20 лица и телесни повреди на 8 пострадали, което представлява основната причина за настъпване на пътния инцидент.   От събраните доказателства е установена и техническа причина за възникването на ПТП и това е значително намален коефициент на сцепление между гумите и асфалта, дължащ се на лошото му качество. В резултат на нормативно несъответстващата структура на пътната настилка, коефициентът на сцепление е бил силно занижен, което е в причинно-следствена връзка с възникването на ПТП.    Грапавостта на пътното покритие по показател дълбочина е оценена като незадоволителна. Съпротивлението на хлъзгане на пътната настилка е по-малко от минимално допустимото.   В строителната документация за изпълнение на СМР на ЛОТ 17 от проект „Транзитни пътища V“, са заложени изисквания относно вида и качеството на вложения материал. Изискването е било в асфалтовата смес да има едър трошен камък, с коефициент на полируемост не по- малко от 50.   От заключението на експертизата се установява, че в асфалтовата смес е вложен не трошен камък, а трошен варовик, а коефициентът на ускорено полиране е 28. Липсата на едър скален материал води до това да не се създаде добър скелет на асфалтовия пласт и податливост за образуване на коловози и недобро сцепление между гумите на автомобила и пътната настилка. Това състояние на участъка от пътя в района на местопроизшествието се явява в причинно – следствена връзка с настъпилия тежък резултат.   Установено е, че пътят в района на произшествието, предвид интензивността на натоварването му, съгласно утвърдените правила и изисквания, е следвало да бъде обезопасен със стоманени предпазни огради с висока способност на задържане. Установено е също, че в проектната документация дори не е било предвидено поставяне на еластична предпазна ограда. От събраните доказателства се установява, че монтираната в участъка на произшествието еластична предпазна ограда не би могла да задържи пътно превозно средство - автобус върху пътната настилка.    Съобразявайки събраните доказателства за действията, които са били извършени от 5 различни длъжностни лица, ангажирани с ремонта на този участък от пътя, както и създадените от тях документи, удостоверяващи точното и качествено изпълнение на дейностите по ремонта и вида и качеството на вложените материали, Окръжна прокуратура – София ангажира наказателната отговорност и на следните лица, служители по транспорта:   -Б. Иванов - ръководител екип и изпълнителен директор на „Трейс София“ ЕАД - изпълнител по Проект „България- Транзитни пътища V - ЛОТ 17“, път II – 16, „Своге- Нови Искър“ Участък 3 от км 50+790.53 до км 81 + 778.84,    -С. Трифонов - Началник Асфалтова база „Костинброд“, на който по надлежния ред е възложена дейност по ремонта на пътищата, съгласно Трудов договор № 337/13.05.2013г., сключен с „Трейс – София“ ЕАД,;   -И. Иванов - технически ръководител, на който по надлежния ред е възложена дейност по ремонта на пътищата, съгласно трудов договор № 337/13.05.2013г. сключен с „Трейс – София“ ЕАД ;   -М. Т. - строителен инженер, член на екипа за строителен надзор на ПЪТКОНСУЛТ 2000 ЕООД, на който по надлежния ред е възложена дейност по строителен надзор при ремонт на пътя, съгласно Трудов договор № 8/03.04.2012г. и   -С. Попниколова - Директор на дирекция „Управление на проекти, финансирани с кредитни инвестиции“ в Агенция „Пътна инфраструктура“.   На 18.04.2019 г. се предявяват постановленията за привличане на 4 длъжностни лица – Б. Иванов, С. Трифонов, И. Иванов и М. Томова. На 22.04.2019 г. предстои привличането на още едно длъжностно лице от Агенция пътна инфраструктура- М.Т.   Наказателната отговорност на петте длъжностни лица е ангажирана за това, че чрез свои действия и бездействия, при условията на независимо съпричиняване са причинили по непредпазливост, заедно с водача на автобуса Григоров, смъртта на 20 пътници и средни телесни повреди на 8 пострадали.   Доказателствата, събрани от СГП са обосновали повдигане на обвинения и на Дончо Атанасов и Светослав Глосов, за това, че в качеството си на членове на Управителния съвет на АПИ, отговарящи за дейността на Дирекция „Управление на стратегически инфраструктурни проекти“ и дирекция „Поддържане на пътната инфраструктура“ не са изпълнили служебните си задължения, регламентирани в Закона за пътищата и в Правилата за работата на УС на АПИ, с цел да набавят за ДДЗД „Трейс Своге“ облага и от това са настъпили значителни вредни последици. Те са привлечени като обвиняеми на 17.04.2019 г.   Целяната облага за ДДЗД „Трейс Своге“ се изразява в неизвършването за сметка на дружеството на ремонт за отстраняване на констатираните дефекти. От това са настъпили значителни вредни последици за водачите на МПС, ползващи участък 3 от път ІІ-16 „Своге – Нови Искър“ и това е поставянето им в опасност от реализиране на ПТП, изразяваща се в по-дълъг спирачен път и загуба на стабилност на МПС при маневра, вследствие на намаленото съпротивление на хлъзгане на посочения участък.   Дончо Атанасов и Светослав Глосов са с мерки за неотклонение парична гаранция в размер на 10 000 лева, Б. Иванов – гаранция в размер на 15 000 лева, а на останалите обвиняеми гаранцията е в размер на по 2 000 лева.   Разследванията по двете дела продължават.  ", "date": "2019.04.18", "title": "Прокуратурата обвини Дончо Атанасов, Светослав Глосов и още 5 лица за инцидента край Своге"}
{"url": "http://epicenter.bg/article/Spetssadiite--Ne-iskayte-ot-sada-dobrota--Iskayte-spravedlivost--/180559/3/0", "text": "Три дни след като съдия Иво Хинов обяви присъдите от 20 години затвор за бившата кметица на столичния квартал \"Младост\" Десислава Иванчева, 15 години за заместничката й Биляна Петрова и 12 години \"лишаване от свобода\" за бившия кмет на същия район Петко Дюлгеров, както и след последвалите атаки от страна участници в процеса, медии и други, съдиите от Специализирания наказателен съд (СНС) и Апелативния специализиран наказателен съд (АСНС) излязоха с безпрецедентно обръщение към българските граждани. Това съобщава \"Правен свят\".  В него не се коментира конкретното дело, нито се споменава името на съдията, постановил присъдите по него, но от съдържанието му става ясно, че магистратите са възмутени от атаките към съдебната власт и опитите за намеса в дейността й.  До българските граждани, в името на които правораздаваме:  Правосъдието е висша ценност, ако се стреми към най-висшата – справедливостта!  Правосъдието се постига от Вас и нас ЗАЕДНО!  Правосъдието не е пошло. Има хора, които го опошляват.  Правосъдието не се произвежда в телевизията. То се ражда САМО в съдебната зала!  И милион пъти да чувате една гледна точка, тя си остава една.  Съдът чува всички!  Не искайте от съда доброта. Искайте справедливост!  Справедливостта е нашият труден път, който мнозина не са готови да последват.  Не питайте: \"Защо сега?\"  Никога не е късно да израстнем!  ", "date": "2019.04.18", "title": "Спецсъдиите към българските граждани: Не искайте от съда доброта. Искайте справедливост! "}
{"url": "http://epicenter.bg/article/Rumyana-Arnaudova--Vodachat-na-avtobusa-i-firmata--remontirala-patya--sa-sred-vinovnite-za-Svoge/180564/3/0", "text": "Водачът на автобуса и фирмата, ремонтирала пътя, са сред виновните за тежкия инцидент край Своге, при който починаха 20 души. Това каза на брифинг говорителят на главния прокурор Румяна Арнаудова, предаде репортер на Агенция „Фокус“.   „8 месеца след тежкия инцидент край Своге две прокуратури продължават усилията си за разследване на причините за този инцидент и за установяване на виновните лица, които с действие или бездействие са причинили тези последици“, заяви Арнаудова и припомни, че тогава починаха 20 души, а други 8 бяха ранени.   Тя обяви, че категорично е установен механизмът на настъпване на пътнотранспортното произшествие.   „За нас вина носи водачът на автобуса, който се е движил с превишена скорост. Ако се е движил с допустимата скорост от 40 км/ч, е можел да вземе завоя. Считаме, че ако това беше така, нямаше да настъпи този тежък резултат, независимо от състоянието на пътната настилка и метеорологичните условия“, заяви говорителят на главния прокурор.   Тя обясни, че е налице и съпричиняване към настъпилия резултат. „Считаме, че собственикът на фирмата „Трейс“, която е спечелила обществената поръчка и е сключила договор за ремонта на този участък, строителният инженер, осъществявал строителния надзор, ръководителят на ремонта и началникът на асфалтовата база са нарушили свои служебни задължения. Неспазването им доведоха да смъртта на 20 души“, обясни Румяна Арнаудова.   Говорителят на главния прокурор посочи, че асфалтовата смес, която е била полагана като последен слой, не отговаря на рецептата за това, какво трябва да бъде съдържанието на смесите в асфалта. Тя обясни, че е бил сложен варовик, а не трошен камък, като варовикът е много по-евтин.   „Това е довело до силно нарушена възможност на сцепление на гумите с пътната настилка“, подчерта Арнаудова.   „Считаме, че всички тези лица умишлено са проявили безотговорно отношение към своите задължения и са си позволили да съставят документи с невярно съдържание, за да може да се позовават на тях в случай на проверка. Установено е, че нищо, описано от тях, не отговаря на обективната истини\", каза още Румяна Арнаудова.   Разследването на тежкия инцидент край Своге продължава, кръгът на обвиняемите не е изчерпан. Това каза на брифинг говорителят на главния прокурор Румяна Арнаудова, предаде репортер на Агенция „Фокус“.   „Това не е краят на нашето разследване на тежкия пътен инцидент край Своге, при който загинаха 20 души. С настоящите лица не е изчерпан кръгът на обвиняемите. Продължават да се разследват доказателствата. Разпитали сме над 150 свидетели, предстои да бъдат разпитани и още. По този начин прокуратурата налага нов стандарт при разследване на пътните произшествия“, заяви Арнаудова и посочи, че трябва да се разследва и съпричиняване на инцидента.   „Изводите, които правим са въз основа на обективни факти“, коментира тя. Румяна Арнаудова обясни, че към този момент обвиняемите по случая са 8 – шофьорът на автобуса и 7 длъжностни лица. ", "date": "2019.04.18", "title": "Румяна Арнаудова: Неспазването на служебните задължения е довело до катастрофата край Своге"}
{"url": "http://epicenter.bg/article/Treys/180571/3/0", "text": " \"Трейс Груп Холд“ АД подкрепя своите колеги, които са участвали в изпълнението на рехабилитацията на път II-16 \"Мездра-Своге-Нови Искър\". Това пише в позиция на компанията относно изявление на Окръжна прокуратура - София по случая. Всички действия на колегите, работили по Проекта, са съобразени с изискванията на Договора и на Закона. Разследването продължава. Вярваме, че то ще достигне до обективната истина, пишат още от компанията.  \"Продължаваме да оказваме съдействие на компетентните институции, като твърдо стоим зад изказаните от нас и публикувани позиции.   Поклон към хората, които изгубиха живота си и съболезнования за семействата им!\", пишат още от \"Трейс Груп Холд“ АД.   ПОЗИЦИЯ ВЪВ ВРЪЗКА С ИЗПЪЛНЕНИЕТО НА ОБЕКТ: „РЕХАБИЛИТАЦИЯ НА ПЪТ II-16 \"МЕЗДРА-СВОГЕ-НОВИ ИСКЪР\", ПРОЕКТ „ТРАНЗИТНИ ПЪТИЩА V“ ЛОТ 17“    „Трейс Груп Холд“ АД е публично дружество, вписано на Българската фондова борса, с прозрачна собственост и обществено достъпни счетоводни документи. Наши акционери са български и чуждестранни физически и юридически лица, а нашите служители са над 1 500 души. Заради тях и тяхното доверие в нас, заради широката общественост, която с право силно се вълнува от състоянията на инфраструктурата и – не на последно място, заради многото неистини, на които лекомислено беше дадена публичност, повлияна от една голяма човешка трагедия, ние сме длъжни да дадем обстоятелствен отговор на всички повдигнати въпроси.  При рехабилитацията на път II-16 \"Мездра-Своге-Нови Искър\", Проект „Транзитни пътища V“ Лот 17 общественото внимание, преднамерено или не, беше фокусирано върху обстоятелства и факти, касаещи изпълнителя – ДЗЗД “Трейс Своге”. На практика, резултатът от това е уронване на престижа и търговската репутация на „Трейс Груп Холд“ АД, чрез включване на компанията в еднo изцяло лишенo от професионализъм и експертност говорене.  Накратко, ние изложихме истината за фактите официално, но явно беше недостатъчно разбрана и затова я представяме последователно такава, каквато е.  Доказваме, че „Трейс Груп Холд” АД (респективно сдружение „Трейс Своге”) е изпълнило качествено и в срок своите ангажименти в целия проект и най-очевидното в потвърждение на това е, че работата му е приета без забележки от Възложител, Инженер и Надзор, заплатена е от Възложителя и всички гаранции по договора са освободени, както и факта, че години наред движението през този участък се е осъществявало безпроблемно, при спазване на правилата за движение.  I. ЗАЩО ПЪТЯТ Е ТАКЪВ, КАКЪВТО Е? ТВЪРДЕНИЯТА И ДЕЙСТВИТЕЛНОСТТА  Какво и как да се изпълни при рехабилитацията на един път се решава от Възложител, (оформя задание), проектира се от Проектант, строи се от Изпълнител и се приема от представители на Възложителя, (Инженер съгласно FIDIC, Надзор съгласно Закона за устройство на територията и Държавна приемателна комисия). Този процес касае всички елементи на пътя – габарити, криви, наклони, съоръжения за отводняване, избор на настилка, вертикална сигнализация и хоризонтална маркировка. При избраната договорна форма от Възложителя за този проект, а именно FIDIC – Червена книга, Изпълнителят единствено извършва работите без право да изменя или да коригира заданието за строителство, стриктно спазвайки го.  Въпреки всичко при изпълнение на проектното задание Изпълнителят ДЗЗД „Трейс Своге” констатира несъответствие на проекта с реалното съществуващо положение. С писмо от 27.12.2011 г. Възложителят, Надзорът, Инженерът и Проектантът са информирани, че за 29 км от пътя, което включва и обсъждания участък в Своге, са „установени несъответствия между съществуващото положение и проектното, както по отношение на габарита на пътното платно, така и по отношение на съществуващата и проектната ос на пътя.” Същите са отразени в три броя чертежи по пътни участъци и са предоставени на Възложител, Проектант и Надзор. В писмен отговор до нас Инженерът ни препраща към търсене “на решения в оперативен порядък” с Проектанта за такива участъци, вместо Възложителят да възложи съответното препроектиране, да синхронизира реалното положение с проекта и да го възложи за изпълнение на Изпълнителя.  Техническият проект от една страна съдържа несъответствия с реалните физически данни и ситуация на трасето, а от друга – несъответствия с нормативните изисквания за такъв тип път.  В Обяснителната записка на Проектанта към техническия проект-задание за обекта, са посочени редица несъответствия с нормативните изисквания, между които:  1. „Съществуващите криви са без преходи, като дължините на циркулярната част не отговаря на Наредбата за проектиране на пътища – 2000 г.”;  2. „От км 50+790 до км 75+990 участъкът не отговаря за класа на пътя II-ри, както и за клас на пътя III-ти, поради наличие на криви с радиуси по-малки от 45 за 40 км/час, а около 10% от кривите са за проектна скорост 30 км/час”;  3. ”Над 56% от кривите не отговарят за класа на пътя”;  4. „Всички точки са изравнени в мрежа в координатна система 1970 г.”  II. ИСТИНАТА ЗА КОРЕСПОНДЕНЦИЯТА С ВЪЗЛОЖИТЕЛЯ  Гаранционни претенции към Изпълнителя могат да се предявяват само в срока, определен в договора, и в случай че се дължат на доказано некачествена работа от страна на Изпълнителя.  Изпращаните от Възложителя писма, така широко коментирани в публичното пространство, се характеризират със следното:  1. Хронологически са изпратени след изтичане на гаранционните срокове;  2. Съдържанието им не отговаря на договорните условия на FIDIC;  3. Същите имат характер на придружителни писма, като съдържат основно препратки и приложения с констатации на други лица, които не са страни по договора, без да съдържат каквато и да било мотивация и/или доказателства за лошо/некачествено изпълнение от страна на ДЗЗД ”Трейс Своге”.  4. В съдържанието на писмата липсват технически данни и изисквания или указания от страна на Възложителя за претендираните действия.  5. В част от писмата се претендират за изпълнение дейности, които не са били предмет на договора и не са били изпълнявани от Изпълнения.  В качеството си на коректен изпълнител сдружението не е оставяло без реакция никое обосновано и договорно релевантно писмо или друга комуникация, получени от Възложителя.  - „Износено асфалтово покритие” – е без необходимите технически изисквания и доказателства, че асфалтовото покритие не отговаря на съответните норми;  - „Завой с голям вираж” – от една страна, завоят е изпълнен съгласно проектната документация, а от друга страна – както посочихме по-горе, всяка промяна на проекта е извън компетенциите на Изпълнителя;   - „Повредена СПО /мантинела/” – частта, която е извършена от Изпълнителя е изпълнена съгласно Проекта, а в останалата си част СПО не е полагана от Изпълнителя;  - „Липсващи капаци на окопи”, „почистване на окопи” – капаците са били налице при приемане на обекта и ако след това липсват, това не е отговорност на строителя, а на текущото поддържане на пътя.  На получените писма и въпреки липсата на коректно, съгласно договора, съдържание в тях, дружеството надлежно е отговаряло многократно писмено, че на обекта са изпълнени асфалтови работи, съгласно проекта, предварително одобрени от Надзора. Посочено е също, че са изпълнени указаните в проектната документация радиуси на надлъжните криви и са спазени напречните и надлъжни наклони. Напомнили сме, че всички проекти са били предварително одобрени от всички институции, вкл. ОД на МВР. Разгледан е и въпросът за цитираните СПО /мантинели/, където ясно сме посочили, че не сме поставяли същите. Освен горното, сме предложили на Възложителя да бъде осъществена среща за оглед на обекта на 27.07.2018г. Следва да отбележим, че срещата приключва със съставяне на констативен протокол, но същият е подписан от съответните лица и изпратен с писмо към Изпълнителя едва на 28.08.2018г., след трагичния инцидент.  Обръщаме внимание, че Възложителят съгласно договора разполага с механизми за действие, в случай че има пътен участък, който определя като проблемен - да ангажира Изпълнителя с изпълнение на съответните работи, съгласно договорните отношения, или да възложи на друго дружество работите, които счита за нужни и да претендира заплащането им по надлежния ред.  Във всички случаи Възложителят разполага с правните и фактически механизми да защити интересите си, ако има основание за това.  III. СПОРЕД НАРЕДБИТЕ НА МВР УЧАСТЪКЪТ НЕ Е С КОНЦЕНТРАЦИЯ НА ПТП ПРИ ДВА ПЪТИ ПОВЕЧЕ ОТ ПРОЕКТНИТЕ МПС-ТА, ПРЕМИНАВАЩИ ЕЖЕДНЕВНО ПРЕЗ НЕГО  Към настоящия момент на целия 82-километров пътен участък, в положената от нас асфалтова настилка, няма пропадания, неравности, нарушаване на неговата цялост или наличие на пукнатини.  Документацията по проекта, вкл. асфалтови дневници, проби и актове за изпълнение доказва, че положените асфалтови смеси на целия обект отговарят на зададените и одобрени от Възложителя типове.  Следва да отбележим, че съгласно официална информация от МВР – Дирекция „Правно-нормативна дейност“, в периода от 01.01.2014г. до настоящия момент /09.2018г./, обсъжданият участък не е установен като участък с концентрация на ПТП, съобразно критериите, залегнали в Наредба №5/2003г. за установяване и обезопасяване на участъците с концентрация на ПТП и за категоризиране безопасността на пътищата.  Значимостта на това обстоятелство е още по-голямо, тъй като видно от трафик камерите по трасето, средно на денонощие по този път преминават 3 500 – 4000 МПС-та, вкл. тежкотоварни, което за последните 4 години прави над 5 000 000 броя МПС, при заложени по проект повече от два пъти по-малко.  IV. СОБСТВЕНАТА ЛАБОРАТОРИЯ НЕ Е СЕНЗАЦИОННО ОТКРИТИЕ, А ЗАДЪЛЖЕНИЕ НА ИЗПЪЛНИТЕЛЯ, ЧАСТ ОТ СТРОИТЕЛНИЯ ПРОЦЕС  Задължително условие за участие в обществени поръчки за инфраструктурни обекти към кандидатите е да имат договор или да притежават акредитирана лаборатория за изпитване на строителни материали. Такава лаборатория подлежи на лицензиране и акредитиране от Изпълнителната агенция \"Българска служба за акредитация\" (БСА).  За изпълнението на обекта, в съответствие с установените правила, ДЗЗД „Трейс Своге“ използва няколко лаборатории, които правят изследвания на вложените скални материали, на асфалтови смеси и носимоспособност на асфалта. Такива са НСЛ към НСД „Инфраструктура“ ЕООД; ПСЛ „Пи Ес Ай“ АД; Строително-изпитвателна лаборатория „Технотест“.  Проби от асфалтовите смеси надлежно са изследвани също от Надзора и Инженера на обекта през целия период на изпълнението му. От своя страна Възложителят винаги е в правото си да проверява взетите проби и/или да взема такива за собствено изследване.  По отношение на коефициента на сцепление (съпротивление на хлъзгане) на пътното покритие, следва да отбележим, че в действащата нормативна уредба не са указани стойности за контрол на показателя. Тук е мястото да отбележим, че коефициентът на сцепление освен от качеството на асфалтовото покритие зависи изключително много от текущата поддръжка и чистотата му, метеорологичните условия, отводняването и др.  По отношение на грапавостта на пътните покрития, изискванията са нормативно уредени в „Технически правила и изисквания за поддържане на пътища на НАПИ 2009г.“. Въпреки това Възложителят ползва „Временната инструкция за оценка на грапавостта на пътните покрития“ от 1972г., която не е регламентирана в нормативната уредба на същия. Следва да се отбележи също, че регламентациите в цитираните два нормативни документа по отношение на грапавостта не се припокриват. Отделно от това, правилата на Временната инструкция, ползвана от Възложителя са ориентировъчни.  По отношение на показателя „устойчивост на ускорено полиране“ – със същия се характеризират скалните материали, влагани в производството на асфалтови смеси. Той е определен в съответствие със стандарт БДС EN 1097-8 за проби, взети от производството на скалния материал. Според този стандарт скални материали, извлечени от асфалтови смеси, дават заблуждаващи резултати и в този случай резултатите не са приложими за потвърждаване на съответствие.  По отношение на взети ядки от асфалтови пластове – практиката е същите да определят дебелина на настилката и степен на уплътняване.  V. ВАРОВИКЪТ В АСФАЛТА Е ЧАСТ ОТ ВСЯКА АСФАЛТОВА СМЕС  Варовиковите скали са материал, който се използва за почти всички видове асфалт и използването им е регламентирано в Стандартите за асфалтовите смеси. В асфалтовите настилки се влага варовикова скала под формата на дребни, едри фракции и каменно брашно. Тяхното съотношение и комбиниране зависи от проектните състави на асфалтовите смеси.  Считаме, че непрофесионални изказвания, както и коментари за недопустимост на съдържание на „варовици”, води до налагане в публичното пространство на подвеждащи или неверни хипотези.  VI. УКРЕПИТЕЛНА СТЕНА, БОРДЮР, ТРОТОАР, МАНТИНЕЛА /СПО/  Укрепителната стена, към годината на проектиране и изпълнение на рехабилитацията е съществуваща, тя не е новоизградена. Това обстоятелство лесно може да се установи чрез справка в Google Earth.  Нормите за изграждане на път в урбанизирана територия са тези, които определят дали да има тротоар и бордюр. Според Правилника за прилагане на Закона за пътищата – чл.48, т.1, б. \"б\", в урбанизираните територии за населени места до 100 000 души, каквато е и община Своге, отговорност на общината са тротоарите, подземните съоръжения, велосипедните алеи, паркингите, пешеходните подлези, осветлението и крайпътното озеленяване извън платното за движение на републиканските пътища.  Поставената ограничителна система /мантинела/ в коментираната отсечка не е отразена в проекта за рехабилитацията и екзекутивните чертежи и не е част от изпълнението на обекта, респективно същата не е била и не е следвало да бъде изпълнявана от ДЗЗД „Трейс Своге“.  Искаме да припомним, че през последните няколко години Председателят на Надзорния съвет на \"Трейс Груп Холд\" АД - проф. д.ик.н. инж. Николай Михайлов нееднократно е апелирал към фокусиране на общественото внимание, както и на вниманието на отговорните институции към темата за промяна на нормите за проектиране на пътната инфраструктура, така че пътищата да отговарят на съвременните изисквания за безопасност и да са адекватни на бързо развиващата се автомобилна индустрия. Бяха организирани научни форуми и кръгли маси, включително и с международно участие, където всички страни, имащи отношение към процеса на инфраструктурно строителство, се обединиха около тезата, че действията в тази посока не търпят отлагне. Новите наредби за проектиране на пътища в България са вече факт, изготвени са от Междуведомствена комисия, включваща две работни групи, в които участваха учени от Катедра „Пътища и транспортни съоръжения“ при УАСГ. В този смисъл е крайно време всички, вместо да ровим в калта, да запретенем ръкави и да обединим усилията си, за да я изчистим.  В заключение, в интерес на нашите акционери, на нашите служители и на обществеността ще предприемем всички законови действия да защитим репутацията и интересите си срещу онези лица, физически и юридически, които си позволиха пряко или косвено да уронят доброто име, престижа и търговската репутация на компанията чрез разпространяване и внушаване на неверни и заблуждаващи твърдения.  София                                         Инж. Боян Делчев  01.10.2018                                (Главен изпълнителен директор) ", "date": "2019.04.18", "title": "\"ТрейсГруп Холд\": Всички действия по пътя Мездра-Своге са според изискванията на договора и закона"}
{"url": "http://epicenter.bg/article/Zapochva-nakazatelno-proizvodstvo-za-netselevo-razhodvane-na-evropeyski-sredstva-po-sluchaya-s-Manolev/180572/3/0", "text": "По случая с къщата за гости на Александър Манолев започва наказателно производство за нецелевото разходване на средства, финансирани от ЕС. Това каза на брифинг говорителят на главния прокурор Румяна Арнаудова, предаде Агенция „Фокус“.   „ Александър Манолев е предоставил заем от 700 хил. лв. на ЕТ „Агротрейд - Ана Димитрова“. Установили сме, че той е бил вписан като лице за контакт при извършване на проверка от ДФ „Земеделие“ преди да се вземе решение за плащане на финансовата помощ в размер на около 400 хил. лв.“, обясни Арнаудова.    „ Установили сме също, че Александър Манолев е бил член на УС на ДФ „Земеделие“ в периода 19 юли 2017 г. до днес – днес е бил освободен. ДФ „Земеделие“ като разплащателна агенция следва да осъществява т.нар. мониторинг в продължение на 5 години за това, дали отпуснатите средства се ползват по предназначение. Този мониторинг приключва на 15 октомври 2019 г.“, посочи Румяна Арнаудова.    „ Установили сме, че като член на УС на ДФ „Земеделие“ Александър Манолев има функции по управление и контрол на средствата на фонда – осъществява контрол върху целевото разходване на средства“, каза още тя и уточни, че всички тези обстоятелства към този момент не могат да се оценят като престъпление, затова са изпратени на КПКОНПИ за извършване на проверка за това налице ли е конфликт на интереси.    „ Днес бяха изпратени всички материали, които Върховна касационна прокуратура събра, на Окръжна прокуратура – Благоевград, където започна досъдебно производство за представяне на данни с невярно съдържание и получаване на средства от европейски фондове. Така че започва наказателно производство за нецелевото разходване на средства, финансирани от ЕС, и за представяне на документи и данни, които са послужили за отпускането на тази помощ“, посочи Арнаудова и подчерта, че прокуратурата ще продължи с разследването.    „ Има подозрение от страна на прокуратурата, че Ана Димитрова е подставено лице. Но за да бъдем сигурни, прокуратурата трябва да събере доказателства по надлежния ред“, обясни Румяна Арнаудова. Тя каза още, че ще проведе разследване и за данъчни престъпления.   Александър Манолев е предоставил под наем на Ана Димитрова собственото си лозе преди тя да навърши пълнолетие, каза говорителят на главния прокурор.    „ Бяха изискани пълни копия и оригинали от цялата документация, която е послужила са отпускане на финансово подпомагане за обекта, за който стана дума в медийните публикации по случая с Александър Манолев“, посочи тя.    „ Александър Манолев не е бенефициент по този договор – той е бил сключен с едноличен търговец Ана Димитрова“, заяви Арнаудова.    „ Установи се, че Александър Манолев е учредил право на строеж с два нотариални акта в полза на фирма ЕТ „Агротрейд“ изграждането на тази къща за гости. Той е предоставил под наем на Ана Димитрова собственото си лозе, което е с площ 9-10 дка“, обясни Арнаудова. Тя посочи, че този договор за наем на лозовите насаждения е сключен преди Ана Димитрова да навърши пълнолетие.", "date": "2019.04.18", "title": "Започва наказателно производство за нецелево разходване на европейски средства по случая с Манолев"}
{"url": "http://epicenter.bg/article/Prof--Plamen-Kirov--Lozan-Panov-uronva-prestizha-na-VKS-/180579/3/0", "text": "Има нещо сбъркано в модела, по който се управлява държавата. Справедливостта е постфактум, в обществото се създава едно недоверие към правозащитните органи. Това каза професорът по конституционно право и бивш член на Конституционния съд Пламен Киров в ефира на предаването \"Всичко коз\" по Канал 3.  Звената като структури не работят, работят хората в тях. Ако някой си прави илюзии, че ако сменим Конституцията и редица закони, нещата ще се променят, много се заблуждава. Законът не работи автоматично. Струва ми се странен този вопъл на съдиите. Това е един вопъл на безпомощни хора. Всеки орган говори чрез своите актове, коментира той писмото на съдиите от специализирания съд и Апелативния специализиран съд, в което те призоваха гражданите да не търсят доброта от съда, а да искат справедливост.  Съдията по конституционно право коментира и отказа на председателя на ВКС да бъде разследван за имота, придобит от фирмата на съпругата му.  Това е крайна позиция на Лозан Панов, тя е от няколко години. Води се една пуническа война на едни висши магистрати срещу други висши магистрати. Тримата големи магистрати се назначават по един и същ начин, по предложение на пленума на ВСС и от президента. Основанията за предсрочно прекратяване на мандата са: при оставка, при смърт, след присъда и действия, които уронват престижа на съдебната власт. Засега упреците са насочени към главния прокурор, защото за да се проведе разследване, трябва акт на главния прокурор. Главният прокурор обаче не е недосегаем, коментира той.  Г-н Панов ще бъде удовлетворен, само ако той посочи новия главен прокурор. Не виждам как един магистрат в друга държава ще излезе и ще държи политическа реч. Той спокойно може да напусне и да се кандидатира от партията на Христо Иванов и да се яви на избори, да влезе в парламента и да прави закони. След като той иска да изпълнява политическа дейност, това е пътят, заяви Пламен Киров.  Време е ВСС да се замисли дали следва едно такова лице може да изпълнява функциите си. В тази ситуация уронва престижа на институцията, каза още проф. Киров.  Не са нужни промени в Конституцията. Необходимо е институциите да изпълнят онова, което конституцията ми повелява, заключи бившият конституционен съдия.  ", "date": "2019.04.18", "title": "Проф. Пламен Киров: Лозан Панов уронва престижа на ВКС "}
{"url": "http://epicenter.bg/article/Karakachanov--Tselta-na-operatsiyata--quot-Apartamentgeyt-quot--e-izborat-na-glaven-prokuror-/180550/2/48", "text": "Това, че някой подава оставка, не е основание за дестабилизиране на кабинета. Това каза министърът на отбраната и лидер на ВМРО Красимир Каракачанов пред журналисти в парламента, предаде Агенция „Фокус“.  Във връзка с оставката на зам.-министъра на икономиката Александър Манолев и как се отразява това на стабилността на кабинета, вицепремиерът посочи:  „Днес и утре ще бъде стабилен кабинетът. Това, че някой подава оставка, не е основание за дестабилизиране. Това е регулярен процес във всяко едно правителство“.  На въпрос, ако ГЕРБ получи по-малко гласове на евровота, дали те трябва да подадат оставка, министърът посочи, че му се задава въпрос за друга политическа сила.  Попитан откъде идва атаката срещу правителството с „Апартаментгейт“, Каракачанов посочи, че целта не са евроизборите.  „Знаете какво трябва да избира парламентът в края на годината – главен прокурор. Според мен това е основната част от тази операция“, посочи министърът и уточни, че той не би я нарекъл атака.  ", "date": "2019.04.18", "title": "Каракачанов: Целта на операцията \"Апартаментгейт\" е изборът на главен прокурор "}
{"url": "http://epicenter.bg/article/Ivan-Krastev-i-Krum-Donchev-se-sreshtnaha-s-uchenitsi-v-Kardzhali/180561/2/0", "text": "Кандидатите за евродепутати от \"БСП за България\" Иван Кръстев, който е и бивш зам.-министър на образованието, и Крум Дончев посетиха най-голямото учишлище в Южна България - Петко Р. Славейков в гр. Кърджали. Те разгледаха модерните кабинети по история и български език и литература,  в които се съхранява истинският възрожденски дух. Кръстев и Дончев се запознаха с въведената в училището иновация, съчетаваща чуждоезиково обучение, високо качество на образованието и интензивна спортна подготовка. Неслучайно, учениците от това училище са шампиони сред младежи и девойки в редица спортове - волейбол, баскетбол и шахмат.   Шампионът на България по автомобилизъм Дончев заяви пред учениците: \"Освен че възпитава, спортът  изгражда личности и характери. Има и една по-важна кауза- и тя е да сме  социално отговорни и да я предаваме на нашите деца.\"   По думите му, училището в Кърджали трябва да е пример за цялата страна. Бившият зам.-министър на образованието Иван Кръстев обсъди с учениците техните успехи в състезанието \"Евроскола\", както и впечатленията им от посещението им в европарламента в Страсбург.   Той подчерта пред тях, че екипната работа и високите постижения, които демонстрират в училище сега, са най-добрата предпоставка за бъдещия им успех в живота.  ", "date": "2019.04.18", "title": "Иван Кръстев и Крум Дончев се срещнаха с ученици в Кърджали"}
{"url": "http://epicenter.bg/article/Denitsa-Zlateva--I-edin-glas-nad-GERB-na-evroizborite-shte-bade-pobeda/180562/2/0", "text": "\"Тези избори са важни за БСП, защото политическата цел, която сме си поставили е победа и предсрочни парламентарни избори след това. Надяваме се, че Русе ще донесе тази очаквана победа на БСП\". Това каза зам.-председателят на НС на БСП Деница Златева в Русе, съобщиха от пресцентъра на БСП.   Русе е един от най-европейските градове в България, подчерта тя в разговор със студенти за възможностите, които Европа дава за образование, развитие и стартиране на собствен бизнес.    \"Нашата цел е да спечелим европейските избори, затова и един глас над ГЕРБ ще бъде победа\", заяви Златева. Тя коментира още, че е радващо, че ГЕРБ са размислили и са върнали стария праг на преференциите, защото европейските избори са и мажоритарни, и всеки български гражданин има право да посочи кой кандидат предпочита.   По- късно Деница Златева се срещна с работещи в сферата на текстилната индустрия и производство на конфекция в община Бяла. Темите, който се обсъждаха бяха заплащането на труда в България и Европа, както и възможностите, които дава европейското финансиране за развитие и модернизиране в сферата.   След това заместник - председателят на БСП Деница Златева посети малките общини и населени места в Разградска област.   В с. Брестовене, община Завет, зам.-председателят Златева посети местния пазар и се срещна с колектива от Клуба за стари градски песни към пенсионерски клуб. Те споделиха за проблема с ниските пенсиите и че държавата ги е изоставила. Златева коментира, че многократно БСП иска актуализиране на пенсиите спрямо осигурителния доход от 2003, а не тяхното индексиране.  В гр. Исперих, хората от пенсионерския клуб „Юнаци” поставиха проблеми от местен характер - лоша пътна инфраструктура, обезлюдяване на неселението, както и проблемите със здравеопазването, като изтъкнаха, че една част от лекарите не са сключили договори със Здравната каса и техните направления не важат за определи специалисти. Те изразиха недоволство, че болниците са регистрирани като търговски дружества.   ", "date": "2019.04.18", "title": "Деница Златева в Русе: И един глас над ГЕРБ на евроизборите ще бъде победа"}
{"url": "http://epicenter.bg/article/Prof--Aleksandar-Marinov--Predizbornata-kampaniya-shte-bade-mrasna-i-haotichna-/180565/2/0", "text": "Кампанията ще бъде мръсна и хаотична, непредсказуема и неуправляема. Но знаете ли, причината не е в това, че в един момент политиците са решили да бръкнат по-дълбоко в арсеналите, а защото положението става нетърпимо в държавата. Това заяви пред ”Фокус” проф. Александър Маринов.  А положението е извън контрол, колкото това да ви звучи пресилено казано. Това, че още няма видими публични знаци за гнева на обществото и желанието да се сложи точка на това безобразие, не бива да заблуждава. Най-вероятно такива масови публични акции няма да има, но все по-сигурен съм, че наказанието ще бъде наложено чрез гласуването. Тоест, че ще имаме активност висока, която освен това ще е силно и ясно насочена в протестно наказателна посока. Това смятам, че ще е ефектът, заяви той.   Сега е моментът за политиците малко да спрат, да се замислят и да разберат, че няма как да излязат сухи от водата в тази ситуация. Трябва да се правят жертви, и то трябва да се правят свидни жертви. На хора, които не са жертви в точния смисъл на думата, достатъчно са натрупали безобразия, за да понесат своята отговорност.   Ако партиите, тук вече говорим за партиите и техните ръководства разберат тази неизбежност, може да се размине и по-леко, ако не разберат, може да се стигне до много, много сериозни последици, до сериозно прекрояване на български политически ландшафт, ако мога така да се изразя, каза още професор Маринов.", "date": "2019.04.18", "title": "Проф. Алeксандър Маринов: Предизборната кампания ще бъде мръсна и неуправляема "}
{"url": "http://epicenter.bg/article/Pravitelstvoto-odobri-kandidaturata-na-Balgariya-za-sedalishte-na-Evropeyskiya-organ-po-truda/180566/2/0", "text": "Правителството одобри намерението за издигане на кандидатурата на Република България за седалище на Европейския орган по труда. Обсъждането на предложението за регламент на Европейския парламент и на Съвета за създаване на новата структура започна през март 2018 г. в рамките на Българското председателство на Съвета на Европейския съюз. Това съобщи Правителствената информационна служба.  Органът ще подкрепя държавите-членки на ЕС в сътрудничеството, обмена на информация, съгласуваните и съвместните инспекции, медиацията, сътрудничеството в случай на трансгранични нарушения на функционирането на пазара на труда. Създаването на новата структура ще спомогне за гарантиране на правата на работниците и гражданите на равно третиране и равен достъп до възможности за заетост и социална закрила в трансгранични ситуации. С дейността си институцията ще осигури прозрачност за предприятията по отношение на местните трудови стандарти в целия вътрешен пазар.  Със създаването на Европейски орган по труда се интегрират съществуващите структури и инструменти на Европейския съюз в областта на трансграничната трудова мобилност и координацията по въпросите на социалната сигурност. Очаква се новата структура да стартира своята дейност до края на 2019 г.   Правителственото решение е взето неприсъствено.  ", "date": "2019.04.18", "title": "Правителството одобри кандидатурата на България за седалище на Европейския орган по труда"}
{"url": "http://epicenter.bg/article/Elena-Yoncheva--Vlastta-i-mafiyata-v-Balgariya-sa-zaplaha-za-demokratsiyata-/180568/2/0", "text": "Водачът на червената евролиста Елена Йончева коментира във Фейсбук последния доклад на \"Репортери без граница\", според който България е на 111 място по свобода на словото.   \"Властта и мафията в България са заплаха за демокрацията.  България вече не е обетована земя за журналисти\", написа говорителят на ПГ на \"БСП за България\".   В публикацията на Йончева в социалната мрежа се казва още: \"Последният доклад за свободата на медиите на \"Репортери без граници\" поставя знак на равенство между мафията и властта в България.  Преди 11 години бяхме на еднакви позиции с Франция по свобода на медиите, днес сме на 111 място и така заемаме почетното място между Етиопия и Мали. Констатациите в доклада на практика приравняват мафията и управляващите в България като еднаква заплаха за демократичните свободи.  “България вече не е обетована земя за журналисти…Това е особено видно за онези журналисти, които отразяват корупция…Журналистите са мишена както на организираната престъпност, така и на властите, които ги подлагат на тормоз, вместо да ги защитават” – пише в доклада.\"  ", "date": "2019.04.18", "title": "Елена Йончева: Властта и мафията в България са заплаха за демокрацията!"}
{"url": "http://epicenter.bg/article/Kmetat-na-Chuprene-ostava-v-aresta/180573/2/0", "text": "Апелативният специализиран наказателен съд потвърди определението на първоинстанционния съд, с което на 12 април 2019 г. бе наложена мярка за неотклонение \"задържане под стража\" на кмета на Чупрене Ваньо Костин, обвинен от Специализираната прокуратура за длъжностни престъпления.  Съдът потвърди тезата на прокуратурата за наличие на обосновано предположение за това, че Костин е извършил престъпленията, за които е привлечен към наказателна отговорност. Съдът прие също, че при по-лека мярка за неотклонение обвиняемият може да извърши друго престъпление или да повлияе на свидетели по делото.  Определението на Апелативния специализиран наказателен съд е окончателно и не може да бъде обжалвано.  ", "date": "2019.04.18", "title": "Кметът на Чупрене остава в ареста"}
{"url": "http://epicenter.bg/article/Rumen-Ovcharov--Ivo-Hristov-shte-prelee-reyting-kam-BSP--Mozhem-da-spechelim-tezi-izbori---stoim-dobre-/180558/2/0", "text": "Началникът на кабинета на президента Иво Христов е бил поканен в листата на БСП за европейските избори лично от Корнелия Нинова. А идеята на тази покана е той да прелее от високия рейтинг на президента към БСП. Това заяви в предаването \"Денят с Веселин Дремджиев\" по ТВ+ Румен Овчаров, бивш лидер на БСП-София и член на Националния съвет на партията.  \"Рейтинът на президента е значително по-висок от рейтинга на партията и самата Корнелия Нинова. Една такава връзка би помогнала на изборите. Политическата идея е в тази посока. Лявото по принцип винаги се е формулирало като иновативно, с нови идеи, но сега вече не предлага нищо. Това е криза на лявото. Трябва да се формулират новите идеи на лявото. Това очевидно не е само джендър идеологията\", каза в предаването Овчаров.  \"Проблемът с \"Апартаментгейт\" е системен. Оставките го правят по-видим. Това е начинът, по който ГЕРБ работи, причината, поради която ГЕРБ е съзадена - личното облагодетелстване с власт. БСП не е имунизирана. БСП може да бъде обвинявана във всичко, но не е партия, която е създадена заради властта, а заради някаква идея, заради кауза. Заради тази кауза трябва да се вземе властта. Докато при ГЕРБ връзката е директна\", каза още Овчаров.  \"Можем да спечелим тези избори - БСП стои добре. Тази идея за стоенето извън парламента започва да се изчерпва. Първите седмици положителният ефект от излизането от парламента беше явен и видим, но нещо, което се повтаря прекалено дълго поизчерпва възможностите си\", каза още Румен Овчаров.   По-късно той бе гост в предаването \"Лице в лице\" по БТВ, където също заяви, че присъствието на Иво Христов в червената листа ще има позитивен ефект, \"ще отвори листата\" към избиратели, които са леви, но не са симпатизанти на БСП.   Овчаров, който е бивш министър на енергетиката, коментира и енергийни теми в ефира на БТВ. Според него по АЕЦ \"Бенеле\" няма ажиотаж, нищо не се прави. С процедурата, която е зададена стратегически инвеститор няма да дойде, а политически - някой, който иска да стъпи на тази територия, е неговиет анализ. Бившият министър на енергетиката смята, че без оценки на активите на проекта \"Белене\" не може да се мине.   Запитан дали ще има \"шок и ужас\" с цените на тока, Овчаров каза: \"Преди избори?! Повярвайте ми, не!\"  ", "date": "2019.04.18", "title": "Румен Овчаров: Иво Христов ще прелее рейтинг към БСП! Можем да спечелим тези избори - стоим добре!"}
{"url": "http://epicenter.bg/article/Radev-pred-vissh-kitayski-rakovoditel--Balgariya-se-pridarzha-kam-printsipa--quot-Edin-Kitay-quot--/180577/2/0", "text": "„Впечатлени сме от постиженията на Китай в икономическото развитие, преодоляването на бедността, повишаването на благосъстоянието на огромни слоеве от населението, мерките за подобряване на околната среда и контрола върху замърсяването, а така също и засилването на ролята на иновациите.“ Това заяви президентът Румен Радев, който днес на „Дондуков“ 2 разговаря със заместник-председателя на Националния комитет на Политическия и консултативен съвет на китайския народ Джан Цинли, съобщиха от прессекретариата на държавния глава. Посещението му съвпада с отбелязването на 70-тата годишнина от установяване на дипломатически отношения между България и Китайската народна република.  Между България и Китай има отлични политически отношения, основаващи се на традиционно приятелство, взаимно доверие и уважение, бе общото виждане на двамата по време на срещата. В хода на разговора президентът Радев отбеляза, че България неотменно се придържа към принципа за „Един Китай“.  „България подкрепя инициативата „Един пояс, един път” и желае да бъде част от нея чрез изграждането в страната на инфраструктурни проекти“, посочи държавният глава като допълни, че България също така активно допринася за развитието на Инициативата за сътрудничество между Централна и Източна Европа и Китай във формат „17+1“ и я разглежда като допълнение към отношенията ЕС-Китай и всеобхватното стратегическо партньорство ЕС-Китай.  Президентът Румен Радев припомни, че по време на посещението на министър-председателя на Китайската народна република Ли Къцян у нас на 6 юли миналата година двамата са се обединили около идеята в София да бъде създаден център за изследване на съвместимостта на европейските и китайските норми. Целта му е да се координират бъдещите проекти в сфери от взаимен интерес между ЕС и държавите от Централна и Източна Европа, както и да се посочат оптималните пътища за реализиране на китайски инвестиции в региона в съответствие с правилата и принципите на ЕС.  „Ще положим усилия по всички съвместни инициативи, за да стимулираме практическото сътрудничество в различните сфери“, това заяви по време на срещата Джан Цинли. От своя страна президентът Радев посочи, че прилагането на такъв всеобхватен подход в двустранните отношения ще доведе до задълбочаване на търговско-икономическото сътрудничество и увеличаване на китайските инвестиции у нас.  В хода на разговора беше обсъдено и разширяването на сътрудничеството в областите на образованието, културата и земеделието. „Пряка самолетна линия между София и Пекин би спомогнала за засилване на туристическия обмен и свързаността между нашите приятелски народи“, изтъкна Румен Радев пред своя гост.  По време на срещата президентът Радев поднови поканата си към президента на Китайската народна република Си Дзинпин да посети България в удобно за него време.  ", "date": "2019.04.18", "title": "Радев пред висш китайски ръководител: България се придържа към принципа \"Един Китай\" "}
{"url": "http://epicenter.bg/article/Pargov--Fandakova-da-izpolzva-vliyanieto-si--za-da-spre-otpadaneto-na--quot-kafyavata-quot--dobavka/180581/2/0", "text": "Призовавам Йорданка Фандъкова, като кмет на София и заместик-председател на ГЕРБ, да използва цялото си влияние в партията и парламентарната група, за да се не допусне на второ четене да се приеме поправката в Закона за енергетиката за отпадане на „кафявата“ добавка за производство на електроенергия от когенерационни мощности. Този апел отправи лидерът на БСП – София и председател на групата на социалистите в СОС Калоян Паргов в началото на днешна сесия на Общинския съвет, информираха от пресцентъра на БСП - София.  „Ако Народното събрание приеме предложението на Делян Добрев и Валентин Николов, това застрашава съществуването на “Топлофикация София“ и на останалите топлофикации в страната, а последствията ще бъдат много лоши“, категоричен е Паргов. Той посочи, че за да компенсира столичната топлофикация липсата на такава добавка за производството на електрическа енергия, ще трябва да се повишат драстично цените на топлинната енергия. „Това ще засегне пряко всички софиянци, ползватели на топлинната услуга“, заяви Калоян Паргов.  „Предложението на господата Николов и Добрев не отговаря на директивите на ЕС, защото в идентична ситуация Полша е извоювала това да не се счита за държавна помощ, за каквото става дума в доклада на двамата депутати от ГЕРБ“, обясни председателят на БСП – София и допълни: „В тази ситуация се обезмисля функционирането на работната група в СОС, която от началото на годината търси най-добрия модел, който да извади „Топлофикация София“от кризата“. Една от идеите, за да се увеличат приходите на дружеството, е да бъдат изградени допълнителни мощности за производство на „кафява“ енергия, така че да бъде запазена социално поносимата цената на топлинната енергия. „Бъдещето на „Топлофикация София“ е в инвестиции в нови и по-ефективни когенерационни мощности, с оглед постигането на съотношение 1:1 на производството на топлинна и електрическа енерия. „Ето защо, ако се приемат окончателно промените в Закона за енергетиката, БСП ще изтегли своите представители от работната група, защото работата им се обезмисля“, предупреди Калоян Паргов.  Заместник-председателят на СОС от БСП Милка Христова обясни, че в момента „кафявата енергия“, която произвежда „Топлофикация София“, чрез когенерация, се изкупува на по-висока цена от тази на стандартната електроенергия. „С тази разлика в цената донякъде се компенсира цената на топлоенегията. Ако в момента цената, на която се изкупува „кафявата енергия“ бъде намалена, „Топлофикация София“ ще загуби много сериозни приходи, които няма как да бъде компенсирана по друг начин“, каза Христова. „Неслучайно когенерационните системи се правят, за да се постигне поносима цена на услугите със социални функции. Законодателят, включително и европейският, е преценил, че определен тип енергия може да се изкупува на по-висока цена с оглед постигането екелогични параметри и социално поносими цени. Това трябва да се запази“, счита юристката от БСП.  „С промените, които се предлага, ще бъдат обслужени интересите на едрия бизнес, който недоволства от високите цени на енергийната борса и такса „Задължение към обществото“, но на практика ще доведе до фактически фалит на „Топлофикация София“. За да не се случи това, единственият вариант е КЕВР да намали цените и държавата пряко да субсидира цената на топлинната енергия. Но това е нещо, което европейското законодателство категорично забранява“, обясни Христова.", "date": "2019.04.18", "title": "Паргов: Фандъкова да използва влиянието си, за да спре отпадането на \"кафявата\" добавка"}
