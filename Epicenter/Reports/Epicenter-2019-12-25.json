{"url": "http://epicenter.bg/article/Zapochna-kontsertat-na--quot-Balgarskata-Koleda-quot--pod-patronazha-na-prezidenta-Rumen-Radev--NA-ZhIVO--/202376/2/0", "text": "Започна 17-ото издание на традиционния благотворителен спектакъл „Българската Коледа“, предаде репортер на Агенция „Фокус“. На благотворителната инициатива присъстват президентът Румен Радев и съпругата му Десислава Радева, председателят на Народното събрание Цвета Караянчева и Българският патриарх Неофит. Концертът се провежда в Народния театър „Иван Вазов“ и се излъчва пряко по Нова телевизия, Българското национално радио и БНТ Свят.     Седемнадесетото издание на благотворителната инициатива под патронажа на президента Румен Радев има за цел да подпомогне лечението на конкретни деца и да осигури високотехнологична медицинска апаратура за диагностика, лечение и рехабилитация. Тази година спектакълът се реализира от екипa на „Dream Team Productions”. Oт сцената на Народния театър изявени български музиканти, танцьори, спортисти, актьори и журналисти ще подкрепят благородната кауза.    Водещи на спектакъла „Българската Коледа“ са Наум Шопов и Петър Милошев, а в благотворителния концерт ще вземат участие популярните български изпълнители Миро, Орлин Горанов, Графа, Любо Киров, Люси Дяковска, Фондацията, Теодосий Спасов, Веско Ешкенази, Виктория Георгиева, Печенката и Деси Тодорова, Еделина Кънева, танцьорите Джорджия Кънчева и Антон Кандауров, вокална група Бон-Бон, Детски хор на Българското национално радио и солисти от „Северняшки ансамбъл“ Плевен.    Актрисата Диана Димитрова, певицата Поли Генова, актьорите от Народния театър – Деян и Дарин Ангелови, Бойка Велкова, Радина Кърджилова и директорът на театъра Мариус Донкин, д-р Неделя Щонова и Националният ансамбъл по художествена гимнастика също са сред застъпниците, които ще призоват за съпричастност и подкрепа.    Участие в спектакъла ще вземат и журналисти от Нова телевизия, Българската национална телевизия и бТВ. По време на концерта ще бъдат разказани историите на деца, чието лечение и рехабилитация се подкрепят от благотворителната инициатива.    Допълнителна информация за „Българската Коледа“, както и начините, по които може да бъде направено дарение, са посочени на интернет-страницата на благотворителната инициатива:   ", "date": "2019.12.25", "title": "Започна концертът на \"Българската Коледа\" под патронажа на президента Румен Радев (НА ЖИВО) "}
{"url": "http://epicenter.bg/article/Borisov--Neka-vsichki-da-sme-zdravi--shtastlivi-i-s-dobri-sartsa-/202332/2/0", "text": "Нека всички да сме здрави, щастливи и с добри сърца. Това написа премиерът Бойко Борисов в профила си във Фейсбук.    „Честито Рождество Христово! Днес е време да бъдем заедно с нашите близки“, пише още министър-председателят.  ", "date": "2019.12.25", "title": "Борисов: Нека всички да сме здрави, щастливи и с добри сърца!"}
{"url": "http://epicenter.bg/article/Mustafa-Karadaya-ot-Mlechino--Nasheto-edinstvo-se-naricha-Dvizhenie-za-prava-i-svobodi--VIDEO-/202331/2/0", "text": "ДПС проведе възпоменателен митинг в памет на жертвите от първия мирен протестен митинг срещу т. нар. „възродителен процес“ с ардинското село Млечино, съобщиха от пресцентъра на партията.    „Езикът, името, честта, достойнството, вярата. Това е в основата на нашата същност, на нашата идентичност. Това ни прави човеци“, каза в началото на своето изказване председателят на ДПС Мустафа Карадайъ пред събралите се хиляди на площада в Млечино.    Всяка година ние се събираме на тези площади, за да си спомняме и да припомняме онези събития, които преживяхме преди 35 години, каза Карадайъ. Като си припомняме тези събития, ние от тях не си извличаме поводи за разделение и омраза. Напротив, ние от тази история единствено и само можем да се поучим. Да бъдем по силни в името на бъдещето на нашите деца в нашата Родина България, обясни лидерът.    Можем да бъдем силни, когато сме заедно и сме единни, каза още председателят на ДПС. Такива бяхме през 1989 и 1990г. Това наше единство се нарича Движение за права и свободи, обяви той.    30 години в нашата Родина ние вървим по пътя на демокрацията, правата и свободите. Ние се борим за демокрация, права и свободи, защото те не са даденост веднъж завинаги. Всеки ден трябва да се борим за тях, заяви още Карадайъ.    Лидерът даде пример с изминалите местните избори през 2019г. и каза, че те показаха, че след 30 години има огромно отстъпление от демокрацията. Ние сме призвани да се борим, да защитим и да утвърдим демокрацията в нашата Родина като основа за правене на политика, като основа и начин на живот.    Мустафа Карадайъ заяви, че в България се прави лицемерната политика. В Европарламента партиите гласуват за защита на езиковото многообразие, идват в България и в българския парламент забраняват ползването на езиците в нашата Родина. Въпреки че Конституцията гарантира ползването и изучаването на различните езици в нашата Родина без да се противопоставяме. Ето това е лицемерната политика, бе категоричен той.    Лидерът на ДПС заяви, че след 30 години демокрация някои хора наричат себе си демократи, евроатлантици, но се съмняват в своя принос по пътя на евроатлантизма, по пътя на демокрацията и се опитват дори да неглижират 30-те години демокрация в България. Опитват се да неглижират приноса на ДПС да дойде демокрацията и да падне тоталитарният режим, приносът на нашият почетен председател д-р Ахмед Доган за мирния преход от тоталитаризъм и комунизъм към демокрация в нашата Родина, добави той. Това са историческите факти и ние сме горди и достойни граждани, които ще отстояваме и правата и свободите на всеки български гражданин, обяви лидерът.    Ще отстояваме демокрацията, ще работим за просперитета и за по-доброто бъдеще на нашите деца в нашата Родина България, заключи своето изказване председателят на ДПС Мустафа Карадайъ.    По време на митинга се прочете молитва от районния мюфтия и бяха поставени венци и цветя в памет на жертвите по време на т. нар. „възродителен процес“.    На митинга присъстваха още зам.-председателят на ДПС Ахмед Ахмедов, зам.-председателят и кмет на община Кърджали Хасан Азис, еводепутатът и председател на Младежко ДПС Илхан Кючюк, народните представители Адлен Шевкед, Ерол Мехмед, Имрен Мехмедова, Танер Али, Ихсан Хаккъ, Елхан Кълков и Хайри Садъков, членът на ЦОБ Ердинч Хайрула, областният председател на ДПС Кърджали и кмет на община Ардино Изет Шабан, кметове на общини, гости от страната и Р Турция.  ", "date": "2019.12.25", "title": "Мустафа Карадайъ от Млечино: Нашето единство се нарича Движение за права и свободи (ВИДЕО)"}
{"url": "http://epicenter.bg/article/Rumen-Radev--Pozhelavam-zdrave-i-radost-vav-vsyako-balgarsko-semeystvo-/202333/2/0", "text": "Пожелавам здраве и радост във всяко българско семейство. Това написа президентът Румен Радев в профила си във Фейсбук.    „Честито Рождество Христово! Нека бъдем по-добри и даряваме с топлина и усмивка хората около нас!“, пише още държавният глава в поздравлението си по повод светлия християнски празник.  ", "date": "2019.12.25", "title": "Румен Радев: Пожелавам здраве и радост във всяко българско семейство!"}
{"url": "http://epicenter.bg/article/Praznuvame-Rozhdestvo-Hristovo---Koleda-/202334/2/0", "text": "Празнуваме Рождество Христово – Коледа. Според Евангелието рождението на Сина Божий Исус Христос е станало в град Витлеем, провинция Юдея. Пророк Данаил предсказал, че Христос ще се яви 490 г. след възстановяването на Йерусалимския храм. С приближаването на указаното време всички надежди на юдеите се устремили към идващия Месия. Малко преди раждането майка Му Мария, заедно с Йосиф отива във Витлеем. Те не могли да намерят място в страноприемницата и били принудени да се подслонят в една пещера извън града, където пастирите затваряли овцете. Тук Мария родила сина си, повила го в пелени и положила в ясли, където били привързани магаре и вол. С дишането си животните сгрявали божествения Младенец.    В мига на рождеството в небето пламнала необикновена светлина, явил се ангел, който съобщил на намиращите се наблизо пастири, че на света е дошъл Спасителят. Витлеемските пастири били и първите хора, които се поклонили на Бога-Син. Младенецът Исус почитат и трима източни царе, доведени във Витлеем от изгрялата над мястото на събитието звезда. С раждането си Христос донася частица от светостта на небесния мир. С неговото идване на земята се отбелязва началото на новата ера.    Празникът започва в първите часове на 25 декември. Той е своебразно продължение на Бъдни вечер. Всички ходят на църква. Прави се традиционното общоселско хоро.    На Рождество Христово свършват постите и обядът е блажен и много богат. На него задължително се поднася баница с най-различни плънки - месо, зеле, гъби, праз, тиква и др.    Основните ястия през този и следващите са приготвени от свинско месо.    Коледните празници продължават до Стефанов ден - 27 декември. През тези дни не трябва да се работи.     ", "date": "2019.12.25", "title": "Празнуваме Рождество Христово - Коледа "}
{"url": "http://epicenter.bg/article/Karayancheva--Na-Koleda-neka-izpolzvame-vsyaka-minuta--za-da-badem-zaedno-s-lyubimite-si-hora--VIDEO-/202335/2/0", "text": "На Коледа нека използваме всяка минута, за да бъдем заедно с любимите си хора. Това каза председателят на парламента Цвета Караянчева във видеообръщение към гражданите, публикувано на страницата ѝ във Фейсбук по повод Рождество Христово.    „Щастлива Коледа на всички! За мнозина от нас това е най-красивият празник. Това е време за прегръдки, за добрини, съчувствие към чуждите несгоди, но най-вече време за приятели и близки. Нека използваме всяка минута, за да бъдем заедно с любимите си хора! Но наистина заедно! Не пред телевизорите и не вторачени в телефоните си, а заедно очи в очи с отворени сърца“, посочва Караянчева.    „Като майка и баба и аз ще използвам тези безценни мигове, за да отдам цялото си внимание на семейството си, на което понякога се чувствам длъжница. Нека обаче в радостта от празника да не забравяме и онези от нас, които го посрещат с грижи или в самота и ако не можем да протегнем ръка към тях, нека поне ги споменем в молитвите си за по-добър свят! Дано коледният дух да ни направи по-добри, по-силни и по-човечни! Желая Ви от сърце обич и искрена радост. Честита Коледа!“, казва още председателят на Народното събрание, цитирана от \"Фокус\".  ", "date": "2019.12.25", "title": "Караянчева: На Коледа нека използваме всяка минута, за да бъдем заедно с любимите си хора (ВИДЕО)"}
{"url": "http://epicenter.bg/article/Kmetat-na-Pernik-za-proverkata-v--Stomana--Ne-mozhe-da-se-tvardi--che-stava-vapros-za-krazhba-na-voda-/202336/2/0", "text": "„Последните няколко дни се локализираха големите течове, които са по водопроводната мрежа. В участъка, който минава покрай индустриалната зона, се установи голям теч на питейна вода. Затова във вторник бе взето решението да започнат изкопи и с временна апаратура да се локализира мястото, откъдето изтича вода. Не може да се твърди, че става въпрос за кражба”. Това заяви в ефира на „Здравей, България” по Нова тв кметът на Перник Станислав Владимиров относно проверката в пернишкия завод „Стомана”.    Като част от мерките срещу водната криза във вторник вечерта полиция и експерти влязоха на територията на предприятието \"Стомана\". Там се търсят точните места на течовете от водопреносното трасе. Целта е да се установи дали става въпрос за авария или за нерегламентирано включване.    По-рано през деня във вторник премиерът Бойко Борисов се срещна в Министерския съвет с представителите на кризисния щаб на Перник. На срещата беше решено, че трябва да се направи обследване по мрежата на Клон 2, където по моментни изследвания се губят по около 90 л/с. Няколко часа по-късно в завода влязоха багери и тежка техника. На място бяха министърът на вътрешните работи Младен Маринов и министърът на икономиката Емил Караниколов.    Пред NOVA кметът на града допълни, че по време на празниците Перник ще бъде на облекчен воден режим. „Перничани ще имат вода малко преди обяд до 22.00 ч.”, обясни Владимиров.    Откриха ешерихия коли във водата на два пернишки квартала    Той коментира и сигналът за ешерихия коли в два от кварталите на града. „Аварията в кв. „Проучване” ще бъде отстранена още в сряда. В окръжната болница всички, които имат оплаквания, ще бъдат прегледани”, поясни Станислав Владимиров.    По думите му увеличениeто на цената на водата е абсурдно и нелепо в създалата се ситуация.  ", "date": "2019.12.25", "title": "Кметът на Перник за проверката в „Стомана”: Не може да се твърди, че става въпрос за кражба на вода "}
{"url": "http://epicenter.bg/article/Patriarh-Neofit--S-Rozhdestvo-Hristovo-zapochva-epoha-na-svetlinata-i-nadezhdata--NA-ZhIVO--/202337/2/0", "text": "С Рождество Христово за изстрадалия и потънал в грях свят започва нова епоха: епоха на светлината и надеждата, епоха на Божието присъствие сред човеците, в която ние вече не сме сами, защото с нас е Бог. Това каза в синодално послание по случай Рождество Христово Негово светейшество българският патриарх и Софийски митрополит Неофит, който оглави тържествената света Литургия по повод празника в патриаршеската катедрала „Свети Александър Невски\", предаде репортер на Агенция „Фокус“.    На тържественото богослужение присъства и президентът Румен Радев.    „В тази епоха живеем и ние днес. И затова той очаква да бъдем верни негови чада, изповедници и свидетели в нашия свят, съвременни негови апостоли и носители на тази божествена светлина, която със своето въплъщение той донесе за всички“, добави още патриархът.    „Бог става човек, за да може човекът да стане Бог, казва през четвъртото столетие дивният отец на църквата „Свети Атанасий Велики\". Нека в нощта на Рождеството ние всички, които сме Христови, да сторим място на раждащия се заради нас и заради нашето спасение Божествен младенец като отворим за него нашите домове и нашите сърца. Нека не само със слово, а и с дела на милосърдие да покажем принадлежността си към неговата свята църква, като според силите и възможностите си се погрижим след нас да няма вече страдащи и нуждаещи се, гладни и жадни: не само за храна и питие, а и за топла дума и най-елементарно човешко внимание\", добави още той.  ", "date": "2019.12.25", "title": "Патриарх Неофит: С Рождество Христово започва епоха на светлината и надеждата"}
{"url": "http://epicenter.bg/article/Fandakova--Neka-domovete-Vi-badat-palni-s-radost-i-blagosloveniya--a-sartsata-Vi-s-obich-i-nadezhda-/202342/2/0", "text": "Нека домовете Ви бъдат пълни с радост и благословения, а сърцата Ви с обич и надежда. Това написа кметът на София Йорданка Фандъкова в профила си в социалната мрежа Фейсбук.    „Честито Рождество Христово! Да пребъде доброто във вярата и делата ни и да имаме силата с добро да съграждаме живота си заедно. Желая на всички щастливи Рождествени празници!“, пише още Йорданка Фандъкова.  ", "date": "2019.12.25", "title": "Фандъкова: Нека домовете Ви бъдат пълни с радост и благословения, а сърцата Ви с обич и надежда "}
{"url": "http://epicenter.bg/article/MVR--17-sa-postradali-pri-katastrofi-v-stranata-za-izminaloto-denonoshtie-/202351/3/0", "text": "17 души са пострадали при катастрофи в страната през изминалото денонощие. Това съобщиха от пресцентъра на МВР.    Общо в страната са станали 12 тежки пътнотранспортни произшествия.    В София са регистрирани 23 леки и една тежка катастрофа, при която са пострадали двама души.  ", "date": "2019.12.25", "title": "МВР: 17 са пострадали при катастрофи в страната за изминалото денонощие "}
{"url": "http://epicenter.bg/article/Priklyuchi-polaganeto-na-trabite-v-srabskiya-uchastak-ot--quot-Turski-potok-quot--/202338/4/0", "text": "Сърбия приключи полагането на тръбите в сръбския участък от газопровода \"Турски поток\", съобщи генералният директор на \"Сърбиягаз\" Душан Баятович, цитиран от БТА.    Със задоволство можем да констатираме, че Сърбия е изпълнила своята част от работата, когато става дума за полагането на тръбите, по участъка от интерконектора от границата на България до границата на Унгария. Работата е приключила, заяви днес Баятович.  ", "date": "2019.12.25", "title": "Приключи полагането на тръбите в сръбския участък от \"Турски поток\" "}
{"url": "http://epicenter.bg/article/Rusiya-se-nadyava-zaedno-s-ES-da-nameri-reshenie-na-situatsiyata-okolo--Severen-potok-2--/202350/4/0", "text": "Русия се надява заедно с Европейския съюз да намери компромис в ситуацията с газопровода „Северен поток 2“, след въвеждането на санкциите, заяви вицепремиерът на Русия Дмитрий Козак, пише руското издание “Коммерсантъ“, цитирано от \"Фокус\".    „Вероятно натискът ще се увеличи, но възможностите на този натиск не са неограничени, като се вземат предвид ключовите позиции на страните от ЕС, които са заинтересовани да получат енергийна сигурност на необходимото ниво“, заяви той в интервю за телевизионния канал “Русия 24“.    Козак е сигурен, че „икономическият интерес ще проправи пътя“, тъй като руският газ е с 30% по-евтин от американския.    „Уверени сме, че в сътрудничейки си с европейските страни, с Европейския съюз, ние ще разрешим този проблем и ще намерим компромис. По същия начин, конфликтът в Украйна изглеждаше неразрешим, но той е решен. По същия начин решението е и тук“, каза той.    На 21 декември президентът на САЩ Доналд Тръмп подписа законопроект за бюджета за отбрана на страна за 2020 г., който предвижда санкции срещу газопровода „Северен поток-2“ и „Турски поток“.    А руският премиер Дмитрий Медведев инструктира правителството да разработи мерки в отговор на санкциите.  ", "date": "2019.12.25", "title": "Русия се надява заедно с ЕС да намери решение на ситуацията около „Северен поток 2“ "}
{"url": "http://epicenter.bg/article/Katastrofa-na-magistrala--Hemus--ima-ranen-/202360/3/0", "text": "Шофьор на лек автомобил е откаран в болница след инцидент на АМ „Хемус“. Това съобщиха за Агенция „Фокус“ от пресцентъра на МВР.    Злополуката се се е случила в 13.20 часа, а шофьорът на лекия автомобил е откаран в болница, като от МВР още не знаят точно каква е причината.    Затруднения в движението няма.  ", "date": "2019.12.25", "title": "Катастрофа на магистрала „Хемус“, има ранен "}
{"url": "http://epicenter.bg/article/Papa-Frantsisk--Bog-ni-obicha--dori-nay-loshite-ot-nas-/202340/7/0", "text": "Папа Франциск провъзгласи Рождество, казвайки, че Бог ни обича, дори най-лошите от нас. Той говори пред хиляди хора по време на вечерната литургия в базиликата “Свети Петър” във Ватикана, предава BBC, цитирана от Агенция \"Фокус\".    „Може би имате погрешни идеи. Може да сте се объркали… но Бог продължава да ви обича“, каза той. Това може да бъде тълкувано от някои като препратка към църковните скандали, включително свързаните със сексуално насилие, каза кореспондент на BBC.    Папа Франциск ще се върне в базиликата “Свети Петър” по-късно през деня, за да отправи традиционното папско послание \"към града и към света\".    Сред участващите в литургията са деца, избрани различни страни, включително Венецуела, Ирак и Уганда. Кореспондентът на BBC в Рим Марк Лоуен (Mark Lowen) каза, че това е ясен жест от папата, който често се фокусира върху тежкото положение на мигрантите и жертвите от войната.    „Рождество ни напомня, че Бог продължава да ни обича, дори най-лошите от нас. На мен, на вас, на всеки от нас, той казва днес: „Обичам те и винаги ще те обичам, защото ти си важен в моите очи“, каза 83-годишният папа.  ", "date": "2019.12.25", "title": "Папа Франциск: Бог ни обича, дори най-лошите от нас "}
{"url": "http://epicenter.bg/article/Izryazaha-lesbiyskata-tseluvka-ot--Mezhduzvezdni-voyni--za-prozhektsiite-v-Singapur-/202369/10/0", "text": "От филмовата къща \"Дисни\" изрязаха лесбийската целувка в новите \"Междузвездни войни\" - една от най-очакваните коледни ленти, за да могат повече деца да я гледат,  . \r\n \r\n След намесата на местния сингапурски медиен регулатор две от героините в \"Междузвездни войни: Възходът на Скайуокър\" се прегръщат, но без да се целуват. По този начин не е била наложена по-ниска възрастова забрана за зрителите на филма.    Сексът между мъже в Сингапур е наказуем с присъди до две години затвор, но законът, който е в сила още от времето на британския колониализъм, рядко е прилаган. Той не важи за секс между жени.    С изрязаната целувка, последният епизод от \"Междузвездни войни\" ще е достъпен за зрителите в Сингапур над 13-годишна възраст.  ", "date": "2019.12.25", "title": "Изрязаха лесбийската целувка от „Междузвездни войни“ за прожекциите в Сингапур (ВИДЕО)"}
{"url": "http://epicenter.bg/article/Mafnred-Veber--Makron-i-Orban-nanesoha--seriozni-shteti-varhu-evropeyskata-demokratsiya--/202341/7/0", "text": "Бившият кандидат за председател на Европейската комисия Манфред Вебер обвини френския президент Еманюел Макрон в извършването на „атака срещу демократична Европа“ заедно с унгарския премиер Виктор Орбан, пише европейската редакция на Politico, цитирана от \"Фокус\".    Манфред Вебер, лидер на Европейската народна партия (ЕНП) в Европейския парламент, беше кандидат за председател на Комисията. Макрон ръководеше опозицията срещу Вебер и срещу системата шпиценкандидат (водещ кандидат), при която се очаква лидерите на ЕС да номинират кандидата на партията, която спечели най-много места в ЕП. Орбан също не подкрепи Вебер. Председателското място в крайна сметка отиде при Урсула фон дер Лайен.    Вебер заяви в интервю, че предизборните коментари на Макрон - в които той предполага, че Вебер няма необходимия опит да стане председател на ЕК - са „самонадеяни“ и представляват „атака срещу демократична Европа“.    „Макрон създаде ос с унгарския премиер Виктор Орбан в Съвета. Заедно те нанесоха сериозни щети на европейската демокрация“, добави Вебер.    И все пак той каза, че в крайна сметка Парламентът, по-специално социалистическият блок, е виновен за провала на кандидатурата му.    „Не успях да достигна дори Франс Тимерманс, социалдемократическия шпиценкандидат, в решаваща фаза“, каза Вебер.    Манфред Вебер също потвърди подкрепата си Урсула фон дер Лайен, заявявайки „развитието на ситуацията не е по нейна вина“.    По време на предстоящото германско председателство на Съвета на ЕС Вебер заяви, че съюзът трябва да се справи с миграцията и изменението на климата, повтаряйки искането си „ЕС да бъде посланик на климата“.  ", "date": "2019.12.25", "title": "Мафнред Вебер: Макрон и Орбан нанесоха „сериозни щети върху европейската демокрация“ "}
{"url": "http://epicenter.bg/article/Gartsiya-ne-razreshava-prepodavaneto-na-makedonski-ezik-v-uchilishtata-/202347/7/51", "text": "Властите на гръцкия град Воден (Едеса) отклониха искането за преподаване на македонски език в държавните училища в Гърция чрез онлайн курсове, съобщават гръцките медии, предава електронното издание на скопския вестник „Вечер“.    В статия на Greek City Times се казва, че решението е взето от Общинския съвет на града.    Искането беше подадено от група, известна като AMKE „Кръсте Мисирков“, която изпрати провокативна петиция до гръцкото министерство на образованието и вероизповеданията, призовавайки да бъдат осигурени средства и възможности за преподаване на езици, различни от гръцкия.    В противен случай изпълнението му ще бъде осигурено от AMKE „Кръсте Мисирков“, която група ще покрие всички разходи.     ", "date": "2019.12.25", "title": "Гърция не разрешава преподаването на македонски език в училищата "}
{"url": "http://epicenter.bg/article/Koi-sa-nay-strannite-koledni-traditsii-po-sveta-/202352/7/0", "text": "За милионите, които празнуват Коледа, празникът е синоним на традициите – от печене и декориране на коледни бисквити до украсяване на коледното дърво, предава CNN, цитирана от Агенция \"Фокус\".    Много ходят по магазините или пазаруват онлайн, за да намерят перфектния подарък, докато слушат коледни песни. Хората се наслаждават на коледните паради, концерти и класически коледни филми. По света коледните традиции се различават, но духът е един и същ.        За австралийците означава, че Коледа се пада през летния сезон. Тогава много семейства правят барбекю и след това се отправят към плажа. Дядо Коледа се появява на плажа, понякога даже и на сърф, вместо на шейна.      Докато в много страни лакомствата като бонбони и сладкиши се изяждат на Коледа, в Китай ябълките са празничното лакомство. Смята се, че традицията идва от сходството между китайската дума за ябълка и тази за Бъдни вечер. Въпреки че Коледа не е официален празник в Китай, той става все по-празнуван през последните години. Ябълките са се превърнали в подарък- опаковат ги в специални кутии или ги увиват в цветна хартия, понякога украсена с коледни послания.      В Япония мъж с бяла брада се появява на Коледа, но това не е Дядо Коледа. Полковник Сандърс от KFC се появява на милиони японски вечери. Историята започва в началото на 70-те години, когато мениджърът на първия KFC в Япония започва да продава кутия с пържено пиле, която да бъде продадена на Коледа. Той каза, че се е вдъхновил, когато е чул чужденците в ресторанта му говорят, че ще пропуснат пуйката за Коледа. Тогава той измисля вечерята с пържено пиле, което да се превърне в чудесен заместител и започва да го пуска на пазара като начин да се отпразнува Коледа.      В Чехия голямото тържество е на Бъдни вечер, когато се сервират традиционни ястия, включващи пържен шаран. Много семейства ще купят рибата жива седмици преди Коледа и ще я държат във ваната си, докато не дойде време за вечеря. Но в наши дни много семейства ще пропуснат шарана, за да избегнат жестокостта към животните.        За някои норвежци християнските коледни традиции се смесват с древноезическите. Една от традициите на Бъдни вечер е да скрият всички метли преди лягане, защото се смята, че вещици и зли духове, които излизат през нощта на 24 декември, ще откраднат метлите.  ", "date": "2019.12.25", "title": "Кои са най-странните коледни традиции по света "}
{"url": "http://epicenter.bg/article/Germantsite-smyatat--che-Tramp-e-po-opasen-ot-Putin--Kim--Hameney-i-Si-Tszinpin-/202353/7/0", "text": "Германците смятат американския президент Доналд Тръмп за по-опасен от руския държавен глава Владимир Путин или севернокорейския лидер Ким Чен-ун. Това сочат резултатите от социологическо проучване на института YouGov, предават ДПА и БТА.    Анкетираните 2000 души виждат Тръмп и като по-опасен от иранския върховен лидер аятолях Али Хаменей и китайския президент Си Цзинпин.    Четиридесет и един процента от участвалите в проучването казват, че сред петимата лидери Тръмп представлява най-голямата заплаха за световния мир.    Според 17 процента такава заплаха представлява Ким Чен-ун, осем процента са посочили Путин и Хаменей, а седем процента - Си Цзинпин.  ", "date": "2019.12.25", "title": "Германците смятат, че Тръмп е по-опасен от Путин, Ким, Хаменей и Си Цзинпин "}
{"url": "http://epicenter.bg/article/Turskiyat-prezident-Erdogan-pristigna-na-neobyaveno-predvaritelno-poseshtenie-v-Tunis-/202354/7/0", "text": "Турският президент Реджеп Тайип Ердоган пристигна днес на необявено предварително посещение в Тунис, съобщи неговият говорител, цитиран от Ройтерс и БТА.    Ердоган ще разговаря с туниския си колега Каис Сайед. Целта на посещението не бе уточнена.    Визитата идва на фона на активните напоследък усилия на Турция да сключи споразумения със страните от Средиземноморието, където Анкара спори с Гърция за залежите на въглеводороди около разделения остров Кипър, отбелязва Ройтерс.    Миналия месец Турция подписа споразумение за разграничаване на морските пространства с международно признатото правителство в Либия - стъпка, с която разгневи Гърция. Атина смята, че споразумението нарушава международното право, докато Анкара посочва, че иска да защити своите права в региона и твърди, че сделката е в съответствие с морските закони.    От кабинета на Ердоган съобщиха, че турският президент е придружаван в Тунис от министрите на външните работи и на отбраната, както и от директора на агенцията за разузнаване. Друга информация за целта на посещението и съдържанието на разговорите не бе съобщена, посочва Ройтерс.    Посещението на Ердоган в Тунис е първата визита на чуждестранен държавен глава след избирането на президента Каис Сайед на изборите през октомври.    В рамките на разширеното сътрудничество със съседната на Тунис Либия, Анкара подписа и споразумение за военно сътрудничество с Правителството на националното съгласие на Файез ел Сарадж. Ердоган каза, че Турция може да изпрати войници в Либия в подкрепа на правителството на Сарадж, което от месеци води сражения със силите на маршал Халифа Хафтар от непризнатия център на властта в източния град Бенгази.    Вчера говорителят на Ердоган Ибрахим Калън каза, че Турция работи по законопроект, който ще позволи изпращането на турски военни в Либия.    Турция вече е оказвала военна подкрепа на Правителството на националното съгласие, въпреки оръжейното ембарго на ООН, отбелязва Ройтерс, като се позовава на доклад на световната организация.    ДПА припомня, че Турция и Катар подкрепят правителството на Сарадж в Либия, докато Египет, Обединените арабски емирства и Русия подкрепят силите на Халифа Хафтар, който обяви през април офанзива за превземане на Триполи.  ", "date": "2019.12.25", "title": "Турският президент Ердоган пристигна на необявено предварително посещение в Тунис "}
{"url": "http://epicenter.bg/article/Frantsuzin-specheli-15-mln--evro-v-koledna-lotariya-/202355/7/0", "text": "Джакпотът от 15 млн. на френската „Голяма коледна лотария“ беше спечелен от местен късметлия. Според уебсайта, в който могат да бъдат проследени печалбите, щастливият притежател на лотарийния билет живее в департамент Сарт в северозападната част на страната, предават TACC и Агенция \"Фокус\".    Администрацията на сайта отбелязва, че това е втората най-голяма печалба в историята на департамента. Най-големият късметлия в Сарт е друг френски гражданин, който с билет от „Евро Милиони“ е спечелил 42 млн. през 2010 г.    Информацията за тазгодишния победител и дори мястото, където билетът е продаден, се пазят в тайна. Организаторите на играта подчертават, че не могат да разпространяват такава информация без разрешението на победителя.    В коледната нощ на 25 декември печеливши комбинации имат общо 1,2 млн. лотарийни билета. Най-голямата печалба, без да се счита спечеления джакпот в Сарт, се равнява на 184 хил. евро, които са били спечелени от общо четирима души. Други 100 души са спечелили печалби в размер на 20 хил. евро.  ", "date": "2019.12.25", "title": "Французин спечели 15 млн. евро в коледна лотария "}
{"url": "http://epicenter.bg/article/Putin-naredi-na-pravitelstvoto--Vdigayte-dohodite--/202356/7/97", "text": "Повишаването на доходите на руските граждани е задача номер 1 за правителството. Това заяви президентът на Руската федерация Владимир Путин по време на срещата си с министрите в Кремъл.    Държавният глава отбеляза, че през третото и четвъртото тримесечие на годината се е осъществил определен ръст на доходите и заплатите на руските граждани. Според президента това темпо трябва да се задържи и дори да се засили.    \"Това е задача номер едно\", заяви държавният глава, обръщайки се към премиера Дмитрий Медведев.    Той подчерта, че друга важна задача е грижата за семействата с деца и че трябва да се предприемат всички мерки за тяхната подкрепа.    Макроикономическият фундамент е налице и той е предпоставка за развитие на икономиката, заяви президентът.    Но е очевидно, че икономическият ръст е недостатъчен и трябва да бъде засилен, подчерта Путин.    Трябва да направим всичко възможно да засилим ръста на икономиката и да подобрим нейната структура и качество, заяви той.    Президентът отбеляза и работата по големите инфраструктурни обекти, като подчерта, че те са добра база за развитието на ключови отрасли на икономиката.    ", "date": "2019.12.25", "title": "Путин нареди на правителството: Вдигайте доходите! "}
{"url": "http://epicenter.bg/article/Amerikanets-ograbi-banka--hvarlya-banknoti-na-minuvachite-s-vazglasi--quot-Vesela-Koleda-quot---VIDEO--/202357/7/96", "text": "Мъж с бяла брада беше задържан по подозрение, че е ограбил банка в американския щат Колорадо и после хвърлял във въздуха банкноти с възгласи \"Весела Коледа!\" към минувачите, съобщиха полицията и местните власти. \r\n \r\n 65-годишният Дейвид Уейн Оливър беше арестуван в близкото кафене, след като в понеделник следобед ограби \"Академи банк\" в Колорадо спрингс, по полицейски данни.    Полицията каза, че заподозреният \"заплашвал да използва оръжие\" и напуснал банката с неуточнена сума пари в брой.    Телевизионният канал KKTV съобщи, че очевидецът Дион Паскал разказал как Оливър излязъл от банката и хвърлял пари наляво и надясно.    Първо започна да вади банкноти от чанта и да ги хвърля, после започна да крещи \"Весела Коледа\", предаде телевизионният канал като се позова на очевидеца.    Той каза още, че минувачи събрали част от парите и ги върнали в банката, докато Оливър отивал към кафето, където седнал и изглежда започнал да чака полицията да го арестува.    Вестник \"Денвър пост\" цитира полицай, че все още \"хиляди долари\" не са открити и посочи, че няма данни Оливър да е използвал оръжие при обира.    На снимки, направени в полицията след задържането му, се вижда, че Оливър е с прошарена коса и напълно бяла брада. Той е отведен в затвор в Ел Пасо преди насроченото му за четвъртък първо явяване в съда.     ", "date": "2019.12.25", "title": "Американец ограби банка, хвърля банкноти на минувачите с възгласи \"Весела Коледа!\" (ВИДЕО) "}
{"url": "http://epicenter.bg/article/Papa-Frantsisk-prizova-za-mir--zashtiti-migrantite-v-kolednoto-si-poslanie-/202358/7/0", "text": "Папа Франциск призова света да позволи на коледната светлина да проникне в \"тъмнината на човешките сърца\", довела до религиозни преследвания, социална несправедливост, въоръжени конфликти и страх от мигрантите, предаде Ройтерс.    В традиционното си послание \"Урби ет орби\" (\"Към града и към света\") за Коледа 83-годишният глава на Римокатолическата църква призова за мир в Светите земи, Сирия, Ливан, Йемен, Ирак, Венецуела, Украйна и няколко африкански държави, обхванати от конфликти.    Червената нишка в посланието му към десетките хиляди на площад \"Свети Петър\" в Рим и към милионите, които го слушат или гледат по целия свят, бе, че промяната започва в сърцето на отделния човек.    Има тъмнина в личните, семейните и социалните отношения, но светлината на Христос е по-силна. Има тъмнина в икономическите, геополитическите и икономическите конфликти, но въпреки това светлината на Христос е по-силна, каза той.    Папа Франциск изтъкна преследването на християните от въоръжени групировки в Буркина Фасо, Мали, Нигер и Нигерия, молейки господ да утеши страдащите за вярата.    Той също така обърна внимание на всички, които са принудени да емигрират и са подложени на неописуеми форми на тормоз, поробване от всякакъв вид и мъчения в нечовешки лагери за задържане,\" допълни ДПА.  ", "date": "2019.12.25", "title": "Папа Франциск призова за мир, защити мигрантите в коледното си послание (СНИМКИ)"}
{"url": "http://epicenter.bg/article/Vladimir-Zelenski-zabranyava-vnosa-na-ruska-elektroenergiya-v-Ukrayna-/202366/7/0", "text": "Президентът на Украйна Владимир Зеленски подписа закона \"За пазара на електрическа енергия\", забраняващ вноса на ток от Русия, пише вестник “Российская газета”, цитиран от Агенция \"Фокус\".    Според уебсайта на украинския лидер, тези ограничения са необходими „за правилния контрол на цените на електроенергията в условията на недостатъчна конкуренция на пазара“ на електричество в Украйна.    Президентската администрация настоява, че подобни мерки ефективно ще „регулират въпросите за работата на топлоелектрическите централи (ТЕЦ) по новия модел на пазара на електроенергия“, който беше наложен в Украйна в рамките на прилагането на Третия енергиен пакет на Европейския съюз.    През септември Върховната Рада (парламента на Украйна) отмени забраната за внос на руска електроенергия, която влезе в сила през 2014 г. През есента доставките от Руската федерация бяха възобновени два пъти за кратко време.  ", "date": "2019.12.25", "title": "Владимир Зеленски забранява вноса на руска електроенергия в Украйна "}
{"url": "http://epicenter.bg/article/Putin--Rusiya-e-svetoven-lider-v-hiperzvukovite-orazhiya-/202367/7/97", "text": "Президентът на Русия Владимир Путин заяви, че Русия има сериозно преимущество в създаването на нови оръжейни системи, и че тя е единствената страна в света, която разработва хиперзвукови оръжия, пише The Washington Post, цитиран от \"Фокус\".    Изказвайки се на заседание в Министерството на отбраната, Путин заяви, че за първи път в историята Русия е станала световен лидер в разработването на цял клас нови оръжия, за разлика от миналото, когато тя догонваше САЩ.    Руският лидер отбеляза, че по време на Студената война Съветският съюз изоставаше от САЩ в създаването на атомна бомба, а също така и в строителството на стратегически бомбардировачи и междуконтинентални балистични ракети.    „Днес имаме уникална ситуация в нашата нова и най-нова история: нас се опитват да ни догонят“, каза той. „Нито в една страна от света няма хиперзвуково оръжие, а хиперзвукови оръжия с континентален обхват - още повече.“    САЩ работят върху създаването на хиперзвуковото оръжие през последните години, а министърът на отбраната на САЩ Марк Еспер заяви през август, че „Америка ще разполага с такива оръжия след няколко години“. Той нарече приоритетна работата по създаването на нови оръжия за далечни разстояния.    Пентагонът многократно предупреждава Конгреса, че Русия и Китай разработват хиперзвукови оръжия, които ще бъдат трудни за откриване и унищожаване. Когато говорителят на Пентагона Робърт Карвър бе помолен да коментира речта на Путин, той отговори в електронно съобщение, че „виждаме постъпващите информации, но нямаме какво да добавим по повод на руския заявления“.    Путин заяви, че наскоро първото военно поделение е било оборудвано с най-новия хиперзвуков комплекс за междуконтинентален обхват „Авангард“.    За първи път руският лидер спомена „Авангард“ и „Кинжал“, както и други перспективни оръжейни системи през март 2018 г., когато се обърна с изявление към нацията.  ", "date": "2019.12.25", "title": "Путин: Русия е световен лидер в хиперзвуковите оръжия "}
{"url": "http://epicenter.bg/article/Prez-2020-g--Kitay-planira-da-sazdade--izkustveno-slantse---SNIMKI--/202368/7/0", "text": "През март китайските изследователи прогнозираха, че ще започнат да произвеждат енергия чрез термоядрен синтез до края на 2019 г. Засега няма информация това да е станало. Но междувременно един от учените, участващи в програмата, наречена HL-2M, съобщи, че изграждането на термоядрения реактор върви гладко и той трябва да заработи през 2020 г., предава Нова тв.    Устройството е своеобразно „изкуствено слънце”, затворено в тороидална вакуумна камера, с магнитното задържане и радио-честотното загряване на плазмата. Засега най-добрата, създадена от човека имитация на термоядрените реакции, протичащи в Слънцето, е водородната бомба.    Ако учените успеят да разберат как да използват енергията, произведена чрез ядрен синтез, това може да осигури почти безграничен източник на чиста енергия за човешката цивилизация. Изследвания на проблема се правят от десетилетия. Но все още не е измислен начин плазмата да се поддържа достатъчно гореща и в същото време стабилна, така че да се гарантира непрекъснато сливане на атомните ядра, както в Слънцето. \r\n \r\n Китайският HL-2M може да е устройството, което най-накрая ще се справи с това предизвикателство или поне ще даде информацията, необходима за решаването на проблема.    „HL-2M ще предостави на изследователите ценни данни за съвместимостта на високоефективните термоядрени плазми с подходи за справяне с топлината и изчерпването на частиците в сърцевината на устройството”, коментира физикът Джеймс Харисън. „Това е един от най-големите проблеми, които стоят пред разработването на термоядрен реактор за търговски цели”.  ", "date": "2019.12.25", "title": "През 2020 г. Китай планира да създаде „изкуствено слънце” (СНИМКИ) "}
{"url": "http://epicenter.bg/article/Desetki-obgazeni-po-vreme-na-tsarkovna-mesa-vav-Frantsiya-/202370/7/0", "text": "Двадесет и един души бяха хоспитализирани в Северна Франция, а двама от тях са в тежко състояние, след като бяха обгазени с въглероден оксид по време на коледна меса, предаде АФП, цитирана от Нова тв.    По време на църковната церемония в град Оаз в навечерието на Коледа няколко души са се оплакали от главоболие. При пристигането на линейки със спешни медици, посетителите в църквата са били евакуирани в близко читалище, където всички миряни са били прегледани.    От 72 души по-сериозно пострадали са 19, които са били хоспитализирани. Двама от тях са в тежко състояние. Единият от тях е поставен в барокамера с кислород.    Местният служител на службите за извънредни ситуации Никола Муген заяви, че нивата на въглероден оксид са били над 350 части на милион (ppm), като са били измерени във вътрешността на църквата.    Причината за отравянето все още не е установена. Местният кмет разпореди църквата да бъде затворена.    Въглеродният оксид е невидим газ, който се получава при изгаряне на горива като въглища, дърва, дървени въглища, нефт, керосин, пропан или природен газ.    Уебсайтът на Комисията за безопасност на потребителските продукти в САЩ посочва, че излагането на устойчиви концентрации на CO над 150 до 200 ppm може да доведе до дезориентация, безсъзнание и дори смърт.  ", "date": "2019.12.25", "title": "Десетки обгазени по време на църковна меса във Франция "}
{"url": "http://epicenter.bg/article/Iran-oryaza-dostapa-do-Internet-na-fona-na-nadigashta-se-nova-valna-protesti-/202371/7/0", "text": "Иранските власти прекъснаха мобилния интернет достъп до чуждестранни сайтове в няколко провинции ден преди евентуални нови протести, съобщи днес иранската информационна агенция ИЛНА, цитирана от Ройтерс и Дарикнюз.    Публикации в социалните медии и роднини на убити при протестите срещу вдигането на цените на бензина миналия месец призовават за провеждането утре на нови протести и възпоменателни церемонии.    ИЛНА цитира добре осведомен източник от министерството на информационните и комуникационните технологии, според когото прекъсването е било разпоредено от \"органите по сигурността\" и обхваща провинциите Алборз, Кюрдистан и Занджан в Централен и Западен Иран и Фарс на юг.    Според източника е възможно още провинции да бъдат засегнати от прекъсването на мобилните международни връзки, отбелязва ИЛНА.    През ноември Иран спря Интернета за около седмица, за да подпомогне потушаването на протестите срещу повишаването на цените на горивата, които се превърнаха в политически. Те предизвикаха най-кървавото потушаване в 40-годишната история на Ислямската република.    Блокирането на Интернет лишава от възможност протестиращите да публикуват видеоматериали в социалните медии, за да привличат поддръжници, а също така да получават достоверна информация за мащаба на протестите.  ", "date": "2019.12.25", "title": "Иран оряза достъпа до Интернет на фона на надигаща се нова вълна протести "}
{"url": "http://epicenter.bg/article/Na-Koleda--Bez-obshtestven-transport-vav-Frantsiya-zaradi-stachka-/202339/7/0", "text": "Продължават транспортните неволи във Франция. Заради стачката срещу обявената от правителството пенсионна реформа железопътният транспорт и метрото в Париж са изключително затруднени, предава Нова тв.    На Коледа ще се движат само 30 на сто от високоскоростните влакове Те Же Ве. Във френската столица ще работят само две линии на метрото, които са автоматизирани, а останалите 14 ще бъдат затворени.    Президентът Еманюел Макрон призова стачките да бъдат прекратени по празниците, но призивът му не беше чут.  ", "date": "2019.12.25", "title": "На Коледа: Без обществен транспорт във Франция заради стачка (ВИДЕО)"}
{"url": "http://epicenter.bg/article/Ruski-entusiasti-prevarnaha-Lada-v-Tesla-Kibertrak--VIDEO-/202345/7/97", "text": "Руски ентусиасти превърнаха Лада в Тесла Кибертрък. Бронираният пикап на Тесла беше представен в края на ноември от създателя на компанията Илон Мъск. Идеята за руски вариант е на Александър Трубников, предава БНР.    Шофьорите по улиците се обръщат след ефектно изглеждащото превозно средство, което в първия момент смятат за истински продукт на компанията за електрически автомобили, разказва Трубников:        Резултатът е Тесла за 1300 долара. Работата по руския проект ще продължи.    Представянето на истинската Тесла Кибертрък създаде доста проблеми на Илон Мъск, след като стъклата на бронирания пикап се счупиха при тестовете на представянето. Акциите на компанията се сринаха, въпреки твърденията на Мъск, че вече има над 200 000 поръчки.  ", "date": "2019.12.25", "title": "Руски ентусиасти превърнаха Лада в Тесла Кибертрък (ВИДЕО)"}
{"url": "http://epicenter.bg/article/Evo-Morales--Byah-svalen-s-prevrat--podkrepen-ot-SASht-/202346/7/0", "text": "Бившият президент на Боливия Ево Моралес заявява в интервю за агенция \"Франс прес\", че е бил принудително свален от поста с преврат, подкрепен от Съединените щати. Това предава БНР.    Целта, по думите на Моралес, е достъп до запасите от литий в южноамериканската страна. Според него Вашингтон не е \"простил\" на страната му, че е сключила партньорства за извличането на литий с Русия и Китай, вместо със Съединените щати.    Очаква се търсенето на химичния елемент да нараства в световен мащаб, тъй като той е един от оновните компоненти в батериите на високотехнологичното оборудване, като лаптопи и електрически автомобили.    Моралес подаде оставка като президент на Боливия на 10 ноември след почти три седмици на протести след спорното му преизбиране. В момента той живее в изгнание в аржентинската столица Буенос Айрес.    Боливия разполага с най-големите запаси на литий в света, но се смята, че те са с ниско качество, а в страната липсва необходимата инфраструктура, за да донесат те печалба, отбелязва Франс прес.  ", "date": "2019.12.25", "title": "Ево Моралес: Бях свален с преврат, подкрепен от САЩ "}
{"url": "http://epicenter.bg/article/Ukrayna-zapochna-razsledvane-vav-vrazka-s-ruskiya-zhelezopaten-most-do-Krim-/202372/7/0", "text": "Украинските власти започнаха днес наказателно производство, след като пътнически влак от Русия пристигна в Крим по новия руски железопътен мост. Мотивът е, че влакът незаконно е превозил хора през украинската граница, предаде Асошиейтед прес.    В понеделник руският президент Владимир Путин откри железопътния мост до Крим, който Русия анексира от Украйна през 2014 г. Той обяви, че се очаква 14 милиона души и около 13 милиона тона товари да преминат през моста догодина. Влакът пристигна в кримския град Севастопол от втория по големина руски град Санкт Петербург.    Москва анексира Крим с мотива, че гражданите на полуострова са гласували на референдум да се присъединят към Русия. Анексирането предизвика международни реакции, като САЩ и ЕС въведоха санкции срещу Русия. Украйна блокира доставките през територията си за Крим.    Украинското правителство многократно е повтаряло, че новият мост е построен в нарушение на международните закони. През октомври 2018 г. прокуратурата започна дело срещу компаниите, участващи в строежа на съоръжението.     ", "date": "2019.12.25", "title": "Украйна започна разследване във връзка с руския железопътен мост до Крим "}
{"url": "http://epicenter.bg/article/Poveche-ot-2-miliarda-dushi-po-sveta-praznuvat-Rozhdestvo-Hristovo--VIDEO--/202374/7/0", "text": "Повече от 2 милиарда души празнуват Коледа. Християнството остава най-голямата религия в света, а Рождество Христово е най-важният празник за нейните последователи, предава Нова тв.    Духовният лидер на католиците - папа Франциск, ръководеше празничната литургия в базиликата „Свети Петър” в Рим. В самокритична проповед Франциск призова християните да не позволяват провалите на църквата да ги отклоняват от любовта към Господ.    „Коледа ни напомня, че Господ продължава да обича всички ни, дори и най-лошите сред нас. На мен, на вас, на всеки един от нас днес той казва: „Обичам ви и винаги ще ви обичам!”, заяви папа Франциск.    На мястото, на което християните вярват, че се е родил Исус Христос, посрещнаха 25 декември с литургия и камбанен звън.  Латинският йерусалимски патриарх водеше церемонията в църквата във Витлеем.    Службата е показателна за разделението в Израел, като патриархът пристигна в базиликата „Рождество Христово” с кортеж през огромната бетонна стена, разделяща евреи от араби.    Далеч от тази напрегната атмосфера, в Австралия посрещнаха Коледа по плажовете. В Южното полукълбо е лято, а в Австралия напоследък е особено горещо.    Снежанки върху сърфове, елфи по бански и спасители, облечени като Дядо Коледа, бяха част от тържествата на известния плаж Бонди в Сидни.  ", "date": "2019.12.25", "title": "Повече от 2 милиарда души по света празнуват Рождество Христово (ВИДЕО) "}
{"url": "http://epicenter.bg/article/Elizabet-Vtora-prizova-za-pomirenie-i-obedinenie--VIDEO--/202375/7/0", "text": "\"Уместно е да се напомни какви положителни неща могат да бъдат постигнати, когато хората оставят настрана различията си от миналото и се обединят в духа на приятелството и помирението“, заяви британската кралица Елизабет Втора в традиционното си годишно послание в коледния ден. Това предаде БНР.    \"Изправени пред навлизането в ново десетилетие си струва да се помни, че често малките стъпки, а не големите, водят до най-трайните промени\", заяви Елизабет Втора, която започна словото си с прочутата мисия на „Аполо-11“ преди 50 години и думите, че като дете никога не си е представяла, че някой ден човек ще стъпи на Луната.    В посланието на кралицата намери място и друга паметна годишнина - 75-години от десанта на съюзниците през Втората световна война.    Тя специално изтъкна, че е била впечатлена от „чувството за отговорност“ на по-младите поколения в борбата им срещу климатичните промени.    Като изпълнена с „неравности“ бе определена отиващата си 2019 година от кралицата.    Един от синовете й, принц Андрю, пък бе замесен в скандал около приятелството му с Джефри Ъпстийн.    Кралицата обаче отбеляза с радост появата на бял свят на осмото си внуче.    И не на последно място Елизабет Втора призна продължаващите политически трудности пред страната с пораждащия разделение Брекзит.    По-рано през годината принц Филип, претърпя катастрофа, а вчера бе изписан от болницата след няколкодневен престой по съвет на лекари.    Членовете на британското кралско семейство присъстваха на коледна църковна служба в тяхното имение Сандрингам, графство Норфък, без участието обаче на Херцога на Единбург.    98-годишният Филип се оттегли от обществения живот през август 2017 година, поради невъзможност да изпълнява задълженията си в резултат на влошеното му здравословно състояние. Елизабет Втора бе придружена в църквата от синовете си принц Чарлз и принц Андрю.    А правнуците на кралицата принц Джордж и принцеса Шарлът за първи път присъстваха на коледна служба.  ", "date": "2019.12.25", "title": "Елизабет Втора призова за помирение и обединение"}
{"url": "http://epicenter.bg/article/Piyan-politsay-ot-Vratsa-prebi-brutalno-zhena-si-na-Koleda--nasochval-pistolet-v-glavata-y-/202364/3/0", "text": "31-годишен врачанин преби жестоко съпругата си в коледната нощ. Биячът, който е полицай от РПУ-Козлодуй, е задържан, съобщиха за Dir.bg от МВР.    Около 4 часа сутринта на тел. 112 са подадени два сигнала за женски писъци от жилище на ул. \"Стоян Заимов\" във Враца. На място е изпратен екип на полицията.    Униформените открили в апартамента пребитата жена и повикали екип на Спешна помощ. Пострадалата е транспортирана в МБАЛ \"Христо Ботев\". По неофициална информация на местни сайтове, пред полицаите жената успяла да разкаже, че мъжът й няколко пъти е слагал пистолет до главата й с намерението да я застреля.    31-годишният полицай, който е употребил алкохол, е задържан, като му е отнето служебното оръжие. За случая е уведомена прокуратурата, както и вътрешният министър.  ", "date": "2019.12.25", "title": "Пиян полицай от Враца преби брутално жена си на Коледа, насочвал пистолет в главата й "}
{"url": "http://epicenter.bg/article/API--Utre-se-spirat-kamionite-nad-12-tona-po-magistralite-i-natovarenite-patishta-/202365/3/0", "text": "От 14.00 часа до 20.00 часа на 26 декември се спира движението на камионите над 12 тона по автомагистралите и натоваренитe пътища. Това съобщиха от пресцентъра на Агенция „Пътна инфраструктура“.    Целта е повишаване на безопасността и увеличаване на пропускателната способност на инфраструктурата в края на трите почивни дни за Коледа.    Шофьорите трябва да тръгват на път с автомобили, подготвени за зимни условия, да карат внимателно и със съобразена скорост, да не предприемат рискови изпреварвания и да спазват въведените ограничения, пътната сигнализация и указанията на „Пътна полиция“, която следи и предприема необходимите действия за организацията на движението.    Агенция „Пътна инфраструктура“ апелира шофьорите да карат разумно, да спазват правилата за движение и да не използват аварийните ленти по автомагистралните участъци за по-бързо придвижване. Рисковото и емоционално шофиране не гарантира по-бързо и кратко пътуване, но застрашава живота и здравето на всички останали, които спазват правилата.    Ограничено ще е преминаването на камионите над 12 тона по следните участъци от републиканската мрежа:    - автомагистралите;    - път I-1 с. Ребърково - Ботевград, като движението се пренасочва по път II-16 Ребърково - Своге - Софийски околоврестън път в посока София;    - път I-1 - от Благоевград до ГКПП „Кулата“;    - път I-4 п. в. „Коритна“ - Велико Търново - Шумен;    - път I-5 Русе - Велико Търново;    - път I-8 ГКПП „Калотина“ - София;    - път II-18 Околовръстен път на град София;    - път I-9 Варна – Бургас;    - път II-99 Бургас - Царево.    Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR).    В пиковите часове, когато много хора тръгват на път, е възможно на АМ „Хемус“ в района на тунел „Витиня“ да има по-бавно предвижване. Движението в тръбата за Варна е двупосочно, поради ремонт на тръбата за София. Алтернативен маршрут на АМ „Хемус“ в посока Монтана и Видин е проходът Петрохан и Искърското дефиле, а в посока Варна - път I-1 София - Ботевград.    За улеснение на трафика през Владая и повишаване на пътната безопасност през светлата част от денонощието ще има две ленти за влизащите в София по път I-1 (Е-79). По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ „Струма“.    Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища.    Карта с временната организация на движението по участъците от републиканската пътна мрежа в празничните дни e публикувана   ", "date": "2019.12.25", "title": "АПИ: Утре се спират камионите над 12 тона по магистралите и натоварените пътища "}
{"url": "http://epicenter.bg/article/Posolstvoto-na-SASht--Vesela-Koleda-ot-poslanik-Hero-Mustafa---VIDEO--/202343/2/0", "text": "Посланикът на САЩ в България Херо Мустафа пожела Весела Коледа на българския народ. Това става ясно от публикация на официалната страница на посолството на САЩ в България в социалната мрежа Фейсбук.    „Културни контакти - това е нашата седмична поредица!    Весела Коледа от посланик Херо Мустафа! С помощта на готвача Станислав Петков-Стенка посланик Мустафа направи традиционна баница за първата си Коледа в България\", пишат от посолството и споделят видео от приготвянето на баницата.    \"Обичам българската баница\", казва в началото на филмчето посланик Херо Мустафа.  ", "date": "2019.12.25", "title": "Посланик Херо Мустафа разточи българска баница за първата си Коледа у нас (ВИДЕО) "}
{"url": "http://epicenter.bg/article/Poslanik-Anatoliy-Makarov-kam-balgarite--Shtastie--kasmet-i-sbadvane-na-mechtite---VIDEO--/202344/2/0", "text": "Тази година празнувахме юбилей на дипломатическите взаимоотношения между Русия и България. Продължихме контактите си на най-високо равнище. Това каза в свое видеообръщение по повод празниците в социалната мрежа Фейсбук посланикът на Русия в България Анатолий Макаров.    “Скъпи български приятели. Драги съотечественици. От все сърце искам да ми поздравя с предстоящите празници Коледа и Нова година\", казва първият дипломат на Русия у нас    \"Годината беше резултатна и от икономическа гледна точка. Както винаги, активно се развиваше и културното, и хуманитарноto взаимодействие. Заедно с българските ни приятели успяхме да направим много интересни проекти. Иска ми се да вярвам, че идната година ще бъде още по-наситена със събития и по-продуктивна и със съвместни усилия ще можем да допринесем повече за благото на братските народи на нашите страни“, добавя още той.    Макаров пожелава на българите благополучие и радост през новата година.    „Щастие, късмет и сбъдване на мечтите. Нека през цялата година ви съпътстват любовта и подкрепата на близки и приятели“, допълва в обръщението си той, цитиран от \"Фокус\".  ", "date": "2019.12.25", "title": "Посланик Анатолий Макаров към българите: Щастие, късмет и сбъдване на мечтите! (ВИДЕО) "}
{"url": "http://epicenter.bg/article/Iliyana-Yotova--Neka-podaryavame-poveche-vnimanie--obich--toplina--dobrini-i-usmivki-na-vsichki-okolo-nas/202348/2/0", "text": "Нека да подаряваме повече внимание, обич и топлина, добрини и усмивки на всички около нас. Това написа вицепрезидентът Илияна Йотова във Фейсбук по повод Рождество Христово.    „Честито Рождество Христово! Да има здраве, мир и любов във всеки дом!“, пожела още тя.  ", "date": "2019.12.25", "title": "Илияна Йотова: Нека подаряваме повече внимание, обич, топлина, добрини и усмивки на всички около нас"}
{"url": "http://epicenter.bg/article/Lavrov--Pochivnata-baza--Kamchiya--v-Balgariya-mozhe-da-bade-idealen-obrazets-za-ruskata--quot-meka-sila-quot-/202349/2/0", "text": "Почивната база „Камчия“ на българското черноморско крайбрежие може да се превърне в идеалния образец за меката сила на Русия в най-добрия смисъл на тази дума. Въпросът ще бъде разгледан на съвещание на Съвета за сигурност на Руската Федерация с участието на самия президент Владимир Путин. Това заяви руският външен министър Сергей Лавров по време на изслушване в Съвета на Федерацията – горната камара на руския парламент, предава БГНЕС.    На въпрос на руски сенатор дали не е време на базата на „Камчия да се създаде руски хуманитарен център за прокарването на руските интереси в Европа“, Лавров отговаря: „  Комплексът е място, което се ползваше с голяма популярност сред младите хора и спортистите, сред всички хора, които искаха да развиват контактите между Русия, България и други страни“.    Ръководителят на руската дипломация отбелязва, че „в последно време се натрупаха доста негативни тенденции около ситуацията с този комплекс.   Има неплатени данъци и много други натрупали се проблеми“.   Лавров посочва, че   външно министерство е подготвило записка за осъществяването на всички споразумения.    „В нея особено място е отделено за преодоляване на кризата в този комплекс. Беше предложено   Бяха поставени срокове до юни, бяха представени и съответните доклади, но, за съжаление, бюрократичната машина се движи бавно“, отбелязва Лавров.    Той съобщава, че въпросът ще бъде разгледан на оперативно съвещание на Съвета за сигурност.    „Надявам се, че там с участието на представителите на правителството и на всички ведомства, които могат да съдействат за реализацията на съответната схема,   подчертава Лавров.    БГНЕС припомня, че   Комплексът е еднолична собственост на правителството на Москва, което по онова време се ръководеше от несменяемия московски кмет Юрий Лужков, който почина в началото на декември тази година. „Камчия“ е открита на 9 септември 2010 г., а само няколко дни по-късно Лужков ще бъде свален от власт.    ", "date": "2019.12.25", "title": "Лавров: Почивната база „Камчия“ в България може да бъде идеален образец за руската \"мека сила\""}
{"url": "http://epicenter.bg/article/Sluzhitelite-na-NSO-dariha-blizo-8500-leva-na-detsata-na--Balgarskata-Koleda--/202359/2/0", "text": "Служителите на Националната служба за охрана (НСО) дариха близо 8500 лева за каузата на „Българската Коледа“,    Седемнадесетото издание на благотворителната инициатива под егидата на Президента на Републиката си поставя за цел да подпомогне лечението на конкретни деца и да осигури високотехнологична медицинска апаратура за диагностика, лечение и рехабилитация.    За поредна година служителите на НСО подкрепят каузата на „Българската Коледа“, като събраните средства спрямо предходното издание на инициативата са с 1300 лв. повече.    Вече повече от 15 години „Българската Коледа“ обединява усилията и съпричастността на българите в подкрепа на деца с тежки и хронични заболявания и на деца с увреждания.    Със средства от „Българската Коледа“ се финансира диагностиката и лечението и на конкретни деца в най-ранната им възраст.  Стотици деца бяха подпомогнати, десетки клиники и отделения в страната бяха оборудвани със скъпоструващо високотехнологично оборудване в помощ на най-малките.    Националната служба за охрана ще продължи да подкрепя каузата на „Българската Коледа“.  ", "date": "2019.12.25", "title": "Служителите на НСО дариха близо 8500 лева на децата на „Българската Коледа“ "}
{"url": "http://epicenter.bg/article/Kmetat-na-Pernik--Lokaliziran-e-mnogo-golyam-tech-na-piteyna-voda--VIDEO--/202362/2/0", "text": "„Специалистите локализираха много голям теч в рамките на около 2-2,5 километра. Започват спешни изкопни работи, за да може да се установи откъде е този голям теч\". Това заяви пред NOVA кметът на Перник Станислав Владимиров.    Като част от мерките срещу водната криза в Перник във вторник вечерта полиция и експерти влязоха на територията на предприятието \"Стомана\". Там се търсят точните места на течовете от водопреносното трасе. Целта е да се установи дали става въпрос за авария, или за нерегламентирано включване.    За проблеми с течове кметът Владимиров призна и по-рано тази сутрин в предаването „Здравей, България\".    „Затова във вторник бе взето решението да започнат изкопи и с временна апаратура да се локализира мястото, откъдето изтича вода. Не може да се твърди, че става въпрос за кражба”, заяви Владимиров относно проверката в пернишкия завод „Стомана”.    По-рано през деня във вторник премиерът Бойко Борисов се срещна в Министерския съвет с представителите на кризисния щаб на Перник. На срещата беше решено, че трябва да се направи обследване по мрежата на Клон 2, където по моментни изследвания се губят по около 90 л/с. Няколко часа по-късно в завода влязоха багери и тежка техника. На място бяха министърът на вътрешните работи Младен Маринов и министърът на икономиката Емил Караниколов.    \"Става въпрос за много голям теч, в момента търсим откъде изтича водата\", заяви министърът на икономиката.    Пред NOVA кметът на града допълни, че по време на празниците Перник ще бъде на облекчен воден режим.    „Перничани ще имат вода малко преди обяд до 22.00 ч.”, обясни Владимиров.    Той коментира и сигнала за ешерихия коли в два от кварталите на града. „Аварията в кв. „Проучване” ще бъде отстранена още в сряда. В окръжната болница всички, които имат оплаквания, ще бъдат прегледани”, поясни Станислав Владимиров.    По думите му увеличениeто на цената на водата е абсурдно и нелепо в създалата се ситуация.    „Нямаме нерегламентирани отклонения и очакваме институциите, след като направят проверките, да излязат с официални становища. Ако има някакво отклонение на територията на \"Стомана\" не е кражба, а е някакъв теч”, обясни Константин Стаменов, директор на завода.  ", "date": "2019.12.25", "title": "Кметът на Перник: Локализиран е много голям теч на питейна вода (ВИДЕО) "}
{"url": "http://epicenter.bg/article/Dimitar-Nikolov--Neka-svetlinata-na-Rozhdestvoto-da-osvetyava-patya-i-delata-ni-prez-tsyalata-godina/202363/2/0", "text": "Нека този светъл празник изпълни сърцата ни с обич, радост, благост, благодарност и човеколюбие. Това се посочва в поздравителен адрес от кмета на Бургас Димитър Николов по повод Рождество Христово,  \"Празникът е повод да забравим огорченията и ежедневните грижи, да се насладим с цялата си душа на това, което имаме, на семейството, на хубавите моменти от изминалата година, на любовта на близките ни хора, на малките и големи успехи, на смелите планове за бъдещето. Нека бъдем добри и светлината на Рождеството да осветява пътя и делата ни през цялата година!\", се посочва още в поздравителния адрес.    Кметът на Бургас Димитър Николов честити празника и пожела на всички мир, благоденствие и здраве.  ", "date": "2019.12.25", "title": "Димитър Николов: Нека светлината на Рождеството да осветява пътя и делата ни през цялата година"}
{"url": "http://epicenter.bg/article/Chetirima-pernichani-sa-v-bolnitsa-zaradi-zarazenata-s--quot-Esherihiya-koli-quot--voda-/202373/2/0", "text": "Четирима перничани от квартал \"Проучване\" са приети в болница, след като са пили вода от чешмата. Те са поставени на лечение със системи, а за случаите са уведомени регионалните здравни власти, предаде БНР.    Вчера водоподаването към квартала беше спряно заради установено замърсяване с бактерията \"Ешерихия коли\".    До края на деня се очаква да бъде възстановено водоподаването в квартала.    Това съобщи в интервю за \"Хоризонт\" кметът на града Станислав Владимиров. Той обясни, че въпреки обещанието в празничния ден водният режим в града да бъде облекчен, това не се е случило.    “Имаше малко по-голям приток към язовир “Студена“ и пречиствателната станция не успя поради замътяването да подаде по-рано качествена питейна вода към перничани. Но молбата ми, аз разговарях с ръководството на ВиК, утре малко повече часове перничани да имат вода,“ обясни градоначалникът.    Станислав Владимиров съобщи, че веднага след Нова Година ще започнат процедурите по ремонт на пречиствателната станция, за който държавата вече отпусна малко над 3 млн. лева.    “ВиК специалистите, тези които изпрати държавата, чрез държавна фирма “Монтажи“ и лично командироването на министър Караниколов, установиха в рамките на около 2 км много голям теч в порядъка на около 100 литра в секунда. Това е една трета от количеството, което се подава към община Перник в момента във воден режим. От снощи бяха предприети мерки със специализирана техника, която да установи и локализира теча. Надявам се в рамките на няколко дни да се установи откъде идва тази огромна загуба на питейна вода“, каза кметът.    До няколко дни се очаква резултатът от проверката дали е имало нерегламентирано отклоняване на вода от предприятието \"Стомана индъстри\".  ", "date": "2019.12.25", "title": "Четирима перничани са в болница заради заразената с \"Ешерихия коли\" вода "}
