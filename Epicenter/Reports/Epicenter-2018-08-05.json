{"url": "http://epicenter.bg/article/Postradali-ot--Vazroditelniya-protses--iskat-deloto-nay-setne-da-priklyuchi/160737/2/48", "text": "7 души, които са пострадали от Възродителния процес, са поискали съдът да дисциплинира прокуратурата най-сетне да приключи с разследването на случая. Това пише в. \"Сега\",като се позовава на източници в Съдебната палата.   По 4 от делата Софийският градски съд вече е дал едномесечен срок на военната прокуратура да се произнесе. Останалите три искания предстои да се разгледат. Съдът напомня на прокуратурата, давността му е изтекла.   Пострадалите са се възползвали от промени в Наказателно-процесуалния кодекс от ноември м.г., според които, ако по дела за тежки умишлени престъпления са минали повече от 2 г. от привличането на обвиняем, самият той, както и пострадалият могат да направят искане към съда за ускоряване на разследването.   В документите се разказва историята на следствено дело 1/1991. Първо то се води срещу Тодор Живков и Димитър Стоянов. После на тях, както и на Георги Атанасов, Петър Младенов и Пенчо Кубадински са повдигнати обвинения, които през 1993 г. частично са прекратени. През 1993 г. е внесен обвинителен акт срещу Живков, Стоянов и Атанасов, но делото е върнато за доразследване на прокуратурата. Внесено е пак в съда в края на 1997 г., но отново е върнато за доразследване.   В крайна сметка през 2001 г. е отменено прекратяването срещу Атанасов. Според обвинението в периода май 1984 г. - февруари 1985 г. като министър-председател в съучастие с Живков той е подбудил министъра на вътрешните работи Димитър Стоянов да злоупотреби и превиши властта си, като възложил на МВР нерегламентирани задачи и въвел фактическо извънредно положение в част от страната. В резултат на това български граждани били противозаконно изолирани в местата за лишаване от свобода, били ограничени да пътуват между градовете и т.н.   Атанасов е разпитан през декември 2012 г. и тогава разследващите му обяснили, че 15-годишната давност по делото срещу него е изтекла на 13 февруари 2000 г. Атанасов е поискал прекратяване. Последните данни по делото са, че то е на производство в Софийската военна прокуратура и срокът му е бил удължен до май 2018 г.   През 2007 г. тогавашният зам. главен прокурор Валери Първанов обясни, че делото не може да се прекрати, преди да бъдат разпитани пострадалите над 400 души. Ако от разпитите им се открият нови престъпления и се повдигне ново обвинение, което предвижда по-тежко наказание и давността е по-дълга, тогава делото може да се възобнови.   В края на миналата година пострадал от Възродителния процес осъди прокуратурата по Закона за отговорността на държавата. На Ш.С.М. трябва да му бъдат платени неимуществени вреди за периода 1991-2017 г., защото е претърпял разочарование и страх, че дълги години няма изгледи за приключване на делото и обвиняемите ще останат ненаказани. Гражданинът ще бъде обезщетен и за излъганите му очаквания за възмездие за погазените права и достойнство, емоционално напрежение и загуба на доверие в институциите, както и здравословни проблеми. Ш.С.М. иска 100 000 лв., но е предявил само частичен иск за 5001 лв. Софийският районен съд се е съгласил, че справедливият размер на обезщетението е 100 000 лв., и е удовлетворил изцяло частичния иск. Този казус в момента е на втора инстанция в Софийския градски съд, като се чака решението.", "date": "2018.08.05", "title": "Пострадали от „Възродителния процес“ искат делото най-сетне да приключи"}
{"url": "http://epicenter.bg/article/Dnes-e-silno-energien-den--Probuzhdat-se-silite-na-prirodata/160702/2/0", "text": "Луната е в знак Телец до 04:33ч на 6 август.   Когато Луната е в знак Телец е по-лесно да се почувства настоящия момент, да усетите тялото си и да се насладите на всичките пет сетива. Хубаво е да сте сред природата, да стоите повече време на слънце, да ходите боси, да се насладите на вкусна храна, на красиви гледки, на комфортна обстановка. Благоприятно е за физическа работа със земята и растенията.   Това е чудесно време за решаване на практически въпроси. Добре е да се отложат делата, които изискват бързи реакции, бързи решения и съобразителност. Хората сега са по-практично настроени, с материална нагласа. Повече се интересуват от битието.   Добре е да се срещате с близки и любими хора. Шопингът добре се отразява на психиката. Идеално време за гурме, за кулинарни експерименти, да опитате нови рецепти, нови коктейли. Подходящо е да се поглезите с един релаксиращ и отпускащ масаж, да пеете и танцувате. Избягвайте да пиете студени напитки, както и викането. Да се избягва хирургична намеса в областта на гърлото, носа, ушите, врата, ларинкса, трахеята, щитовидната жлеза, тъй като сега са много уязвими.   24 лунен ден от 00:45ч на 5 август до 01:20ч на 6 август Активен и доста енергийно силен ден, в който се пробуждат силите на природата. В човек идва огромна сила и е много важно да знае как да я употреби. Слабите и изтощени хора да не се напрягат, да се отпуснат и да поспят повече.   Ден за трансмутация на съзнанието и ментална алхимия. Появява се възможност да превърнем своя разум в действително пълноценен и безотказно управляващ елемент. Планове по-добре да не правите, а да живеете по свободен график, доверявайки се на интуицията и случая. Обръщайте внимание на всички символични знаци. Ако имате възможност, прекарайте повече време сред природата. Днес тя изцелява и зарежда с енергия. Ден за съзидание. Благоприятно е за физическо натоварване, за йога, за активна творческа работа. Не бива в 24 лунен ден да се изпитва апатия, отчаяние. Трябва да се използва активно за укрепване на собственото здраве и за повишаване на духовното ниво. Да се избягват тълпите и масовите мероприятия. Не е добре да се гладува, точно обратното – трябва да се яде и да се пият много течности. Болестите започнали в този ден не са опасни и не оставят последствия. Благоприятно е за посещение при масажист, козметик и фризьор. Ден за лечение чрез билки. Добър ден за контакти и завързване на познанства, за съпружески отношения и любовни срещи. Лесно могат да се изгладят и най-сериозните противоречия. Необходимо е да се използва това време и да се оправят семейните отношения. Ден, в който трябва да се изви любовта. 24-ти лунен ден е свързан с плодородието. Подходящо е за зачеване на деца. Повишена е мъжката сексуална енергия. Благоприятно е за преобразуване на сексуалната енергия, но да не се злоупотребява с нея. Ако нямате възможност да я реализирате, то следва да се заемете с физически упражнения, автотренинг и др. В противен случай излишъкът от сексуална мъжка енергия може да навреди на здравето ви. Днешната подстрижка или подравняване на косата носят само полза. Придобива се допълнителна енергия, която е необходима за следващите няколко дни. Добре е да имате много сънища или повтарящ се сън. Неприятните сънища показват наличие на сексуални проблеми изискващи своевременно решение. Ако сънищата ви са приятни, то всичко е наред.  ", "date": "2018.08.05", "title": "Днес е силно енергиен ден. Пробуждат се силите на природата"}
{"url": "http://epicenter.bg/article/BSP-se-razgranichava-ot-Bencho-Benchev-i-nastoyava-nezabavno-da-napusne-Obshtinskiya-savet-na-Burgas/160714/2/48", "text": "Българската социалистическа партия  ( БСП )  се разграничи от арестувания в Истанбул общински съветник Бенчо Бенчев.   Във връзка с информацията за задържането на общинския съветник от Бургас Бенчо Бенчев, заявяваме, че той не е член на Българската социалистическа партия,  се казва в позиция на Изпълнителното бюро на БСП, разпространена до медиите от пресцентъра на партията .    Бенчев е у частвал е в листата за общински съветници  на червената партия  през 2015  година  като гражданска квота.   Изпълнителното бюро на Националния съвет на БСП се разграничава от него и настоява той да напусне Общинския съвет на  град Бургас  незабавно,  се казва още в позицията.      ", "date": "2018.08.05", "title": "БСП се разграничава от Бенчо Бенчев и настоява незабавно да напусне Общинския съвет на Бургас"}
{"url": "http://epicenter.bg/article/Pencho-Milkov--Vav--Viziya-za-Balgariya--e-zalozhena-realnata-borba-s-koruptsiyata/160718/2/48", "text": "Във „Визия за България“ е заложена реалната борба с корупцията – тя не трябва да бъде залагана нормативно. Това каза народният представител от ПГ „БСП за България“ и член на Комисията по вътрешна сигурност и обществен ред Пенчо Милков в интервю за Агенция „Фокус“.    Корупцията в България не е проста размяна на пари, за да може едно длъжностно лице да извърши дадено действие. Тя се залага от управляващите в законите, в правилата на работа на обществото. Затова борбата с корупцията е такъв тип законодателство и установяване на такива правила, че корумпираните отношения да не бъдат заложени нормативно, обясни Милков.    По думите на народния представител в сектор „Сигурност“ трябва да има промяна на законодателството, където корупцията е заложена в самите правила на действие на системата.    Той допълни, че във „Визия за България“ по темата за сигурността основно е заложена реалната борба с корупцията. Трябва да се премахне корупцията реално. Не да се създават поредни органи за борба с корупцията, които да не постигат реална борба, коментира Пенчо Милков.    Депутатът от ПГ „БСП за България“ припомни, че сигурността е била повод за вот на недоверие срещу правителството. Това е едно понятие, което гражданинът усеща в битов план, но това засяга и самото съществуване на държавата. Във „Визия за България“ сигурността е един от елементите. Разбира се, след здравеопазването, образованието и икономиката, които биха развили обществото, но сигурността гарантира неговото съществуване. Следва да се постигне гаранция за живота и здравето на всеки един български гражданин, за свободата на развитие на бизнеса, коментира още Милков. ", "date": "2018.08.05", "title": "Пенчо Милков: Във „Визия за България“ е заложена реалната борба с корупцията"}
{"url": "http://epicenter.bg/article/Karayancheva--Balgariya-e-edinna-i-nedelima--nikoy-ne-mozhe-da-see-razkol/160722/2/48", "text": "Председателят на Народното събрание Цвета Караянчева участва в тържественото отбелязване на 115-ата годишнина от избухването на Илинденско-Преображенското въстание в местността \"Предел\" между Рила и Пирин. Церемонията, която се състоя на паметника \"Илинден\", започна с панихида в памет на загиналите, която отслужи Неврокопският митрополит Серафим.   \"Всяка година тук идват потомци на илинденци, за да заявят, че България е единна и неделима и никой не може да сее разкол. Тук, на този мемориал, този пиедестал на гордостта, храбростта и саможертвата, се прекланяме пред подвига на дедите ни, оставили своите кости пред олтара на отечеството. И тук 115 години след избухването на Илинденско-Преображенското въстание се събираме с преклонение\", каза в словото си Цвета Караянчева.   Тя припомни, че през 1903 година, само 28 години след Априлската епопея, хиляди българи от Охрид до Странджа, от Рила до Бяло море, захвърлят сърпа и ралото и тръгват \"на кървава жътва\". По думите й, с това велико дело Илинден се превръща в учебник на саможертвата и героизма: Едва 26 хиляди българи се вдигат срещу 350-хилядна турска армия. Изпепелени са села, убити и ранени са хиляди мъже, жени, деца. \"Земята на Даме и Гоце е пропита с кръв. И едно мълчание, мълчание над пепелищата, което отеква като плесница, което бие като камбана и събужда Великите сили и крещи в лицето на Европа, че един малък, но дързък народ не иска повече да бъде роб.\", каза Караянчева.   Разложкият край плати своя данък за свободата в огъня на Илинденско-Преображенското-Кръстовденско въстание, каза в словото си кметът на Разлог Красимир Гречев. Прекланяме се пред духовната сила и саможертвата на героите за национално освобождение,допълни той.   На официалната церемония присъстваха народните представители Даниела Савеклиева, Александър Мацурев, Атанас Стоянов, Емил Тончев, евродепутатът Ангел Джамбазки, областният управител на Благоевград Бисер Михайлов, кметовете на Разлог и Симитли, участници в събора на народното творчество \"Пирин пее\". На паметника на илинденци бяха положени венци и цветя.   След церемонията председателят на Народното събрание Цвета Караянчева посети екощанда на община Разлог и щанда на историческия музей-Разлог, разположени в м. \"Предел\" и присъства на гала-концерта на събора на народното творчество \"Пирин пее\".", "date": "2018.08.05", "title": "Караянчева: България е единна и неделима, никой не може да сее разкол"}
{"url": "http://epicenter.bg/article/Korneliya-Ninova--Bencho-Benchev-nezabavno-da-osvobodi-vsichki-postove-/160726/2/48", "text": "Лидерът на БСП Корнелия Нинова поиска чрез публикация в социалната мрежа „Фейсбук“ общинският съветник от БСП Бенчо Бенчев да освободи всички постове и да напусне общинския съвет на Бургас.   Той бе арестуван в Истанбул при акция за задържането на несебърския бос Димитър Желязков – Очите. Късно същата вечер Бенчев и останалите шестима задържани бяха предадени по административна процедура от турските власти на представители на Министерството на вътрешните работи на България на граничния пункт \"Капитан Андреево\".   Днес Изпълнителното бюро на БСП се разграничи от Бенчев, а по-късно червените депутати от Бургас също го призоваха да подаде оставка.   Ето какво написа Корнелия Нинова:   \"Димитър Желязков(Митьо Очите) е заловен в Истанбул в компанията на общински съветник от БСП и бивш депутат на ДПС. Логично се очаква реакция от нас, въпреки че Бенчев не е член на партията.   Поисках информация кога, кой, как и защо е предложил този човек в наша листа преди години. И заваляха съвети: не се намесвай, не взимай отношение, прехвърли отговорността на местната структура, трай си и не понасяй негативи заради решение на предишното ръководство на партията. Разбира се - категорично отхвърлих тези препоръки. Бенчев незабавно трябва да освободи всички постове и да напусне общинския съвет на гр. Бургас. Този случай е образът на икономическо-политическа криминална спойка на интереси и пари.   Той е ярък пример за модела на прехода. И не е единствен в страната. И не само, че няма да послушам съветите - да си мълча и да се сниша, а много категорично ще заявя: няма наши, няма ваши. На този модел трябва да се сложи край.\"", "date": "2018.08.05", "title": "Корнелия Нинова: Бенчо Бенчев незабавно да освободи всички постове!"}
{"url": "http://epicenter.bg/article/Premahvat-vtoriya-palatkov-lager-pred-parlamenta/160727/2/0", "text": "Вторият палатков лагер на хората с увреждания, който се появи до лагера на протестиращите майки пред парламента, вече е премахнат, съобщи Нова телевизия.   Преди по-малко от две седмици национално-представителните организации разположиха палатката си с искане за справедлива реформа, която да е в полза на всички лица със специални потребности.   Една от причините за вдигане на лагера е, че в неделя изтича срокът, до който палатката може да остане в градинката до парламента. Не е изключено обаче съоръжението отново да бъде вдигнато, защото противоречията между двата лагера продължават.   В началото на седмицата премиерът Бойко Борисов обеща при срещата си с двете групи допълнително финансиране от 150 милиона лева догодина за хората с увреждания. Протестиращите обаче смятат, че тези пари са недостатъчни. Майките на деца с увреждания заявиха, че палатковите лагери ще останат докато не видят обещаното на хартия.", "date": "2018.08.05", "title": "Премахват втория палатков лагер пред парламента"}
{"url": "http://epicenter.bg/article/I-sotsialistite-v-Burgas-zovat-za-ostavkata-na-Benchev/160729/2/0", "text": "„Настояваме Бенчо Бенчев да се оттегли от поста зам.- председател на местния парламент и да подаде оставка като общински съветник”. С тази декларация излезе изпълнителното бюро на БСП в Бургас, предаде „Дарик“. Днес, по настояване на лидера на левицата Корнелия Нинова, в централата на партията на ул. „Фердинандова” в Бургас, бе свикано спешно съвещание на червените. „Изпълнителното бюро категорично се разграничава от действията на общинския съветник от гражданската квота на БСП Бенчо Бенчев”, се казва в декларацията. Тя бе подкрепена от осем от членовете на Изпълнителното бюро. Останалите трима не присъстваха на заседанието и не са били открити по телефона.   „Ние партийно въздействие върху него не можем да окажем, единствено можем да го призовем”, каза председателят на БСП в Бургас Живко Господинов. Припомняме, че Бенчев е от гражданската квота на партията.   „Както знаете, има 24-часа задържане и има презумпция за невинност. Но изнесените факти ни дават основание да вземем това политическо решение”, допълни Господинов. В случай, че Бенчев откаже да се оттегли от общинския съвет, той ще остане като независим. Това пък от своя страна, ще предизвика разпад в групата на червените. \"Считаме, че това е по-добрия вариант до момента. И колегите са съгласни с мен\", каза Господинов.   Бенчев беше задържан заедно с бившия депутат Несрин Узун и още петима души в хотел \"Рамада\" на площад \"Таксим\" в Истанбул. В стая, наета именно от Бенчо, спял и обявения за издирване Димитър Желязков-Очите. Той не бил регистриран като гост на хотела.  Бенчев, Узун и петимата им спътници бяха предадени от Турция на българските власти. В момента те са с 24-часово полицейско задържане и се разпитват в Областната дирекция на МВР-Бургас. Бенчо Бенчев е сред съдружниците в охранителната фирма, която Димитър Желязков консултира.", "date": "2018.08.05", "title": "И социалистите в Бургас зоват за оставката на Бенчев"}
{"url": "http://epicenter.bg/article/Tsvetanov-kam-kam-Ninova--Dano-s-noviya-politicheski-sezon-gushterat-otkasne-opashkata-si/160730/2/48", "text": "Зам.-председателят на ГЕРБ и лидер на парламентарната група на партията Цветан Цветанов отговори във фейсбук на председателя на БСП Корнелия Нинова, която призова в социалната мрежа зам.-шефа на общинския съвет в Бургас Бенчо Бечев, задържан вчера с Митьо Очите в Истанбул, незабавно да освободи поста.     Днес всички видяхме каква беше позицията на председателя на БСП Корнелия Нинова за задържания заедно с Митьо \"Очите\" зам.-председател на Общински съвет - Бургас Бенчо Бенчев. Бенчев обаче е избран с листата на БСП и точно БСП издига кандидатурата му за зам.-председател на местния парламент.   Освен това е интересно защо подобна позиция на лидера на БСП Корнелия Нинова лиспваше, когато българската прокуратура официално повдигна обвинение на депутата от БСП Манол Генов, беше свален имунитетът му и започна разследване срещу него за купуване на гласове. Не видяхме подобни решителни мерки от Нинова и когато братът на русенския народен представител от БСП Георги Стоилов - Илия, беше арестуван за участие в престъпна група за изнудване.   Защо когато бившият председател на Народното събрание Валери Жаблянов нарече Народния съд \"необходимо правосъдие\" отново \"чухме\" оглушителното мълчание на Корнелия Нинова? Това значи ли, че тя се припознава в казаното от него?   Светкавична реакция нямаше и след като най-безотговорно депутатът Таско Ерменков си позволи да се заиграе със страховете на почти двумилионна София, казвайки на гражданите й, че пият отровна вода и когато същият Ерменков нарече идиоти държавите от ЕС и САЩ в коментар на изборните резултати в Крим. Във всичките тези случай председателят на БСП Корнелия Нинова гузно мълчеше. Въпросите към нея обаче тежат със същата сила, когато Нинова прилага двойни стандарти.   Да се надяваме обаче, че вече е дошъл моментът за така нужното прочистване на червените редици, защото когато претендираш за алтернатива или за нова \"Визия за България\", е нужно да имаш \"очи\", за да я видиш. Остава и да си пожелаем с началото на новия политически сезон гущерът окончателно и наистина да откъсне опашката си!", "date": "2018.08.05", "title": "Цветанов към Нинова: Дано с новия политически сезон гущерът откъсне опашката си"}
{"url": "http://epicenter.bg/article/Sedem-balgarski-grazhdani--zadarzhani-v-Turtsiya--sa-predadeni-na-MVR/160704/3/0", "text": "Седемте български граждани, които бяха задържани при специализирана полицейска операция в Истанбул, Турция, късно снощи са предадени по административна процедура от турските власти на представители на Министерството на вътрешните работи на България на ГКПП – Капитан Андреево.   Наложени са им полицейски мерки за неотклонение за срок до 24 часа. В рамките на срока на задържане ще бъдат проведени процесуално-следствени действия, които ще бъдат докладвани на Специализираната прокуратура по компетентност.   В ход е и процедура спрямо българския гражданин, обявен за международно издирване с червена бюлетина от Интерпол, който към момента се намира в Република Турция.", "date": "2018.08.05", "title": "Седем български граждани, задържани в Турция, са предадени на МВР"}
{"url": "http://epicenter.bg/article/Bonchev--Uzun-i-oshte-petima-veche-sa-v-nash-arest--Ochite-e-v-turski-zatvor/160706/3/0", "text": "Седемте българи, които бяха задържани в Истанбул заедно с Димитър Желязков-Митьо Очите, късно снощи са предадени на МВР на ГКПП Капитан Андреево, съобщиха от полицията.   Сред тях са общинският съветник на БСП в Бургас Бенчо Бенчев и бившият депутат от ДПС Несрин Узун. Те бяха отседнали заедно с Очите в хотел \"Рамада\" на площад \"Таксим\" в Истанбул. Очите не бил регистриран като гост на хотела. Той спял в наета от Бенчев стая.     Бенчев, Узун и другите върнати българи са задържани за 24 часа. В рамките на срока на задържане ще бъдат проведени процесуално-следствени действия, които ще бъдат докладвани на Специализираната прокуратура, уточнява МВР. Предстои да се установява съпричастността им към организираната престъпна група на Желязков.", "date": "2018.08.05", "title": "Бончев, Узун и още петима вече са в наш арест, Очите е в турски затвор"}
{"url": "http://epicenter.bg/article/Anton-Gitsov--Institutsiite-ni-da-skasat-vsyakakvi-vrazki-s-dzhendar-organizatsii-i-proekti/160703/11/33", "text": "След като Конституционният съд реши, че Истанбулската конвенция противоречи на българската конституция, логично следва, че и проповядването на джендър идеологията в нея е в противоречие с Конституцията.   В едно демократично общество, всеки може да проповядва най-различни идеи, дори и такива, които са в противоречие с основния ни закон. Ето, някои твърдят, че референдумът след 9-ти септември за премахване на монархията е невалиден, и Симеон Сакскобургготски продължава да е легитимен цар на България. Твърдения на частни лица и организации в противоречие с конституцията, но не споделяно от държавни институции.   Друг е въпросът обаче, когато една неправителствена организация, проповядваща налагането на антиконституционната джендър идеология, поддържа топли връзки с висши държавни органи.   Пример в това отношение е фондацията „Български център за джендър изследвания“ БЦД. Като първи основен принцип на работата на организацията е посочен „провеждане на джендър подхода и на подхода на социалната справедливост във всички дейности на организацията”. Управител на фондацията, създадена през 1998 г. по време, когато в българския лексикон думата „джендър“ не е съществувала, е г-жа Геновева Тишева, която в началото на т.г. в писмо до „Епицентър“ заплаши с „неизбежни съдебни дела“ като заяви, че се страхува - „може да ме бият и насилват; незнайно защо тя не осъществи заплахите си за съд, но и слава богу досега никой не е понечил да набие или насили.   Г-жа Тишева, номинирана някога си от някаква си госпожа за Нобелова награда за мир, има демократичното право да си проповядва каквото си иска, но след решението на Конституционния съд възниква въпроса за топлите връзки на нейната фондация с висши държавни органи. В сайта на БЦДИ като партньори и спонсори на Фондацията са посочени Министерството на финансите, Министерството на правосъдието и Министерството на труда и социалните грижи. Наличието на Министерството на Финансите сочи, че Центъра е прикачен вероятно по някакъв начин към държавната ясла.   Партньорството и спонсорството на тези три министерства с тази джендър организация подлежи на сериозна критика. То е било противоречиво и преди, но след решението на Конституционния съд то вече недопустимо. Държавата не може да партнира и спонсорира тази джендър организация, чиято основна цел е проповядването и налагането на Истанбулската конвенция и съдържащата се в нея джендърна идеология.   В тази връзка привлича внимание и информацията във в-к „Труд” от 2 август, че учени от Института за изследване на обществото и знанието  (  ИИОЗ )  към БАН ще налагат джендър- идеологията след учениците. Те са получили грант от ЮНЕСКО от 24,000 дол. за джендър обучение, като учители ще бъдат обучавани как да се справят с въпроса за неравенството между половете в духа на Истанбулската конвеция. Проектът е наречен „Българският случай” с обучителни курсове на учители в София, Кърджали, Гоце Делчев и Видин, като са предвидени и семинари „с цел постигане на равенство между половете в училище”.   Съвършено ясно е, че учените от ИИОЗ са съблазнени от финансовата инжекция от ЮНЕСКО, както и че проектът по същество е антиконституционен, защото под неговата форма неприкрито се прокарва проповядването не джендър идеологията в българските училища. Антиконституционно е и участието на учени от държавно учреждение в проект правещ опит да наложи антиконституционната джендър идеологията, съдържаща се в Истанбулската конвенция в българските училища и в това отношение министерствата на образованието и на правосъдието трябва да вземат ясна и категорична позиция.   Нека да е ясно, това че българското общество и държава отхвърлиха Истанбулската конвенция предизвиква ярост в нейните чужди създатели и проповедници и те ще бъдат неуморни да намират вратички за налагането й в страната ни. И ще разчитат в това отношение и на джендър организациите у нас, които продължават да рекламират като свои партньори и спонсори ключови български учреждения.  ", "date": "2018.08.05", "title": "Антон Гицов: Институциите ни да скъсат всякакви връзки с джендър организации и проекти"}
{"url": "http://epicenter.bg/article/Zapochna-borbata-na-badeshteto-na-Tsentralna-Evropa/160717/11/33", "text": "Съвременна Европа и нейният обединяващ елемент – Европейския съюз, се тресат из основи. Приближаващото оттегляне на един от ключовите членове на съюза и неспособността за справяне с мигрантската криза, както и с общата криза на идентичността в съюза, водят до неговото постепенно разрушаване и упадък.    Противоречията между страните-членки се изострят, нараства и напрежението между изтока и запада в ЕС. В Централна Европа се появява нова разграничителна линия, която принципно ще промени ориентацията на региона в бъдеще.   Протичащите сега геополитически промени ще повлияят на бъдещето на всички страни без изключение и само от избора на всяка от тях зависи по какъв път ще тръгнат те. Всичко това непосредствено ще повлияе и на вече съществуващото значимо регионално обединение – Вишеградската четворка.      Унгария начело с премиера Виктор Орбан и неговата партия „Фидес“ в началото на техния трети мандат е сред най-коносолидираните страни в региона. Вътрешнополитическите цели, които са в промени на модела на управление в държавата и установяване на контрол над държавния апарат, бяха постигнати. Благодарение на това сега Унгария може да провежда по-активна външна политика и да реализира стратегически планове на международната арена. Унгарското правителство отдавна не е доволно от политиката на Европейския съюз и смята за необоснована критиката, която идва от ЕС във връзка с унгарските антимиграционни мерки и вътрешна политика. За унгарското правителство защитата на националните интереси е на първо място.    Унгарците са уверени, че Евросъюзът е длъжен да даде на страната им възможност да постигне поставените си цели и трябва да се отнася с разбиране към ценностите и своеобразието на унгарския народ. Така унгарското правителство иска да се подготви за възможно неблагоприятно развитие на събитията в Европа в бъдеще (например, ситуацията може да се изостри, ако Германия не се справи с последствията от миграцията) и да педотврати разпространяването на тези проблеми и в други държави от Централна Европа. Установявайки връзки на изток (с Русия), Унгария иска да се осигури в случай на пълен разпад на европейската общност и да запази за себе си място в новото геополитическо подреждане (при това Унгария също така не се отказва от своите ревизионистични амбиции, от които така и не ѝ се удаде да се избави).    Полша взима за много неща пример от Унгария. Ярослав Качински и неговата партия „Право и справедливост“ също така искат да променят Полша по собствен замисъл. Промените, засягащи вътрешния живот на държавата, са подлагани на още повече критики от страна на европейските институции, отколкото в случая с Унгария. Само че полското правителство не губи поради това популярност сред гражданите и след промените в началото на годината продължава да консолидира властта, за да продължи да управлява страната и след поредните избори.    Също така полското правителство залага на защитата на националните интереси, като поставя акцент върху тези ценности, които са свързани с католическата вяра като част от своеобразна народна идеология. На работата на Евросъюза Полша гледа критично и то не само поради сегашната кампания против себе си, но и поради дълбоко вкоренилото се недоверие към Германия, която е безспорен доминиращ елемент в ЕС. Полша също така се тревожи от латентната тенденция Германия да върви към съглашение с Русия в ущърб на страните, намиращи се между тях двете. Готвейки се за по-нататъшно влошаване на ситуацията със сигурността в Европа и към промяна на геополитическия баланс, Полша поставя основния акцент върху създаването на собствени военни сили и укрепване на връзките с главния гарант за полската сигурност, каквито, според поляците, са Съдинените щати.      Бившите партньори в една федерация, Чешката република и Словакия, вече отдавна са отслабнали политически и страдат от вътрешнополитическа нестабилност, която много им пречи да отстояват своите национални интереси на регионално и общоевропейско равнище. Наистина, на Словакия в някаква степен ѝ се удава по-добре да се изявява, отколкото на Чехия. Дори независимо от скандала около партията „Курс“, който през пролетта доведе до оставка на правителството на Роберт Фицо, на словашката политическа сцена отдавна цари консенсус по отношение на външнополитическата линия на държавата.    Словакия се ориентира към ядрото на Европейския съюз. И това, че Словакия прие единната европейска валута (единств3ена сред страните от Вишеградската четворка), е ясно потвърждение за това. Словакия иска да реализира своите национални интереси в рамките на Европейския съюз и не се отклонява особено от основното европейско течение, посоката на което задава германия.    След принудителната оставка на Роберт Фицо като премиер и анонсирането на оттеглянето на президента Андрей Киска, тази тенденция ще се засили още повече, доколкото страната остава без силни фигури, притежаващи ясен поглед и решителност да ръководят независимо държавата. По такъв начин може да се очаква, че в словашката външна политика, която ще бъде формирана от група опитни в международните дела дипломати, националните акценти ще отслабнат. На международната сцена Словакия ще се превърне в привърженик на многостранните решения и ще се стреми да се сдобива с престижни дипломатически постове в международни организации. Поради това Словакия също така поставя акцент върху равнопоставеност с Русия, която може много да помогне на словаците в техните стремежи.    Ако Словакия по същество доброволно се отказва от своите национални интереси, то Чешката република просто не е способна да даде ясно определение на нейните национални интереси. На чешката политическа сцена отдавна няма съгласие (дори между основните лица в държавата), поради което Чешката република се превърна в страна, където тези интереси могат да бъдат купени.    Президентът Милош Земан откровено отстоява интересите на Русия и Китай, а новият премиер Андрей Бабиш замени националните интереси със своите собствени, търговски. При такива условия в чужбина ръководството на Чешката република в чужбина напълно сериозно вече не е възприемано и контактите с него са сведени до минимум. Имиджът на страната не може да бъде подобрен дори от чешката дипломация, която отдавна е обезоръжена и избутана на втори план. Чешкото политическо ръководство е равнодушно към текущите геополитически изменения, и никой не се замисля за бъдещото положение на страната в променяща се Европа. Акцент се поставя, на първо място, върху икономиката, което води до засилване на икономическата зависимост от Германия и признани и до признаване на привилегироваността на руските интереси в Чехия. Всичко това съответства на интересите на премиера и президента на републиката, но е далече от интересите на държавата и нейните граждани.      Под ръководството на новия енергичен канцлер Себастиан Курц, оглавяващ коалицията между Австрийската народна партия и австрийската Партия на свободата, Австрия се завръща като значим играч в централноевропейското пространство и на европейската арена.    Недоволството от политиката на Европейския съюз и Германия по миграционните въпроси доведе Австрия в лагера на страните от Вишеградската четворка. Преди всичко Австрия възстанови своите връзки с Унгария, своя бивш партньор в Австро-Унгарската империя. Сега Австрия се готви активно да отстоява своите национални интереси, потискани много години, и заедно с Унгария иска да си върне ролята на лидер на централна Европа.    Целта на Австрия е да създаде нов силен блок от страни, който на ниво Европейски съюз би могъл да възразява на Германия и да постигне крайно важни изменения в работата на европейските институции така, че позициите на малките държави повече да не бъдат игнорирани.В тази връзка Австрия разчита на подкрепата на Италия и нейното ново правителство, което ясно даде да се разбере, че съвременната политика на европейската общност не съответства на италианските национални интереси. Скоро на Австрия ще ѝ се предостави възможността да зададе нов европейски курс, след като тя стане за половин година председател на Съвета на ЕС. При това австрийското правителство иска да действа по-активно и на по-високо международно равнище. Австрия планира да си върне статута на мост между Изтока и запада, който тя притежаваше по време на студената война, и да стане посредник между Русия и Съединените щати. Първите стъпки в това направление Австрия вече направи. По молба на руския президент тя влезе в ролята на посредник при организацията на неговата среща с американския президент и по този начин много помогна за възстановяването на диалога между двете държави.        Така, както и други големи империи в миналото, съвременният Европейски съюз стигна до момента, когато са му необходими принципни реформи, иначе ЕС няма да избегне краха. Евросъюзът, както някога и Римската империя, се разделя на две части: на изток с неговите привърженици на традиционните християнски ценности, и на запад, чиито ценности са в упадък, а самият той буквално се се огъва под натиска на мигрантите. И тази нова граница между изтока и запада преминава именно през Централна Европа. Само че не всички централноевропейски страни разбират цялата сериозност на случващото се и са се подготвили за бъдещето развитие на събитията. Полша и Унгария, а сега и Австрия активизираха борбата за своите национални интереси, без да се колебаят заради тях да влизагт в конфликт с европейските институции, и даже с лидера на съюза – Германия. На свой ред Чешката република и Словакия, отслабени от вътрешни разправии, не могат, а често и не искат да предприемат активни действия в защита на националните си интереси.   Позовавайки се на икономическите връзки, те вървят против сегашния курс на Германия и Евросъюза само на думи. По такъв начин в Централна Европа се случва ново преразпределение на силите, и лидер в този процес е Унгария, най-активният играч в региона, когото решително подкрепя Австрия и с известна доза сдържаност – Полша. Чешката република и Словакия не противоречат на своята история, на която е повлиял васалният манталитет, и не са готови и не искат да се противопоставят на политическия натиск на Германия и Русия. Засега бъдещият облик на Европа не е придобил ясни очертания. Въпреки това сегашните тенденции ясно говорят за това, кой претендира за най-значима роля в този регион и кой ще определя неговата по-нататъшна ориентация. Това не е Чешката република и не е Словакия. Ако те не променят своята политика, то тях ги очаква съдбата на безправни сателити, влиянието върху които ще поделят между себе си Германия и Русия. Ако Унгария, Полша и Австрия си обединят силите и влязат в единен силен блок, те могат да се опитат да повлияят на ставащото при съседите чрез Вишеградската четворка и на заставят двамата изоставащи партньори в това обединение да ги последват. Трябва да се помни, че в съвременна Европа без активната защита на своите национални интереси малките и средно големи държави нямат шанс в бъдеще сами да определят своята съдба. Вместо тях тя ще бъде решавана от други.   ", "date": "2018.08.05", "title": "Започна борбата на бъдещето на Централна Европа"}
{"url": "http://epicenter.bg/article/NATO-shte-ima-vazdushna-baza-v-Albaniya/160705/7/51", "text": "Албанският министър-председател Еди Рама съобщи, че НАТО ще построи в страната въздушна база за Западните Балкани, предава македонският телевизионен канал „A1ON“, цитиран от Фокус.   „Северноатлантическият съвет одобри решението за изграждане на първата въздушна база в Албания. Със средства от НАТО и в партньорство с правителството на Република Албания Алиансът ще инвестира над 50 млн. евро само за първата фаза на проекта за модернизиране на въздушната база в Кучава“, съобщи Рама.   Той добави, че чрез този проект, който се очаква да започне тази година, Кучово ще послужи като основа за подкрепата на НАТО за доставките на въздух, логистичната подкрепа, подкрепата за авиационната полиция, както и обучението и упражненията на Алианса.   „Кучава също ще служи като национална база за албанските военновъздушни сили и тази стратегическа инвестиция на НАТО в Албания ще донесе нов стандарт за нашите въоръжени сили. Несъмнено тази голяма инвестиция създава нови възможности за икономическото и социалното развитие на целия регион, където се планира изграждането на тази нова въздушна база според най-новите технологии“, допълни министър-председателят.   Той посочи, че преките преговори с албанския стратегически партньор САЩ продължават за по-нататъшна модернизация на албанските авиационни съоръжения. Скоро, както обявява Рама, съвместни решения от тези разговори се очаква да бъдат одобрени от Конгреса на САЩ.", "date": "2018.08.05", "title": "НАТО ще има въздушна база в Албания"}
{"url": "http://epicenter.bg/article/Prezidentat-na-Venetsuela-otselya-sled-opit-za-atentat-s-dronove--video-/160707/7/0", "text": "Президентът на Венецуела Николас Мадуро оцеля при опит за атентат с дронове, натоварени с експлозиви, предаде БТВ. Това се случи по време на предавана по телевизията негова реч пред над 17 000 военни в центъра на Каракас, която беше прекъсната. На последните кадри се виждаха войници, които нарушиха редиците и побягнаха.   Правителството съобщи, че президентът е невредим, но седем военни са ранени.   Пострадалите са кадети от националната гвардия. Инцидентът се случи на церемонията по повод 81-ата годишнина от създаването на гвардията.   По време на речта си Мадуро заяви, че \"Часът на икономическото възстановяване е настъпил\". Секунди по-късно той и съпругата му погледнаха нагоре, видимо стреснати. След това камерата показа как строените войници се разпръсват и побягват, преди сигналът да бъде прекъснат. Няма ранени и сред членовете на правителството, намирали се редом с Мадуро.   Мадуро обвини крайнодесни фракции в страната и колумбийския си колега Хуан Мануел Сантос, че са извършили опит за покушение срещу него, предаде Асошиейтед прес, цитирайки реч на президента по телевизията.   \"Това беше опит да бъда убит\", заяви Мадуро в реч след инцидента, добавяйки, че събраните досега данни сочат за действия на крайната десница, работеща съвместно с колумбийци. Мадуро подчерта, че според него колумбийският президент Сантос, който често го критикува, също носи отговорност за случилото се.   Високопоставен източник в колумбийското президентство определи като неоснователни обвиненията на венецуелския президент Николас Мадуро, че колумбийският му колега Хуан Мануел Сантос е замесен в атентат срещу него, предадоха Франс прес и ДПА.   \"Това е неоснователно. Президентът е концентриран върху кръщенето на внучката си Селесте, а не върху свалянето на чужди правителства\", заяви източникът, пожелал анонимност. Той не съобщи дали президентът Сантос планира да отговори лично на обвиненията.   Полицията извърши арести във връзка с опита за покушение, добави венецуелският президент, без да съобщи подробности. Държавният департамент на САЩ заяви, че проучва информацията за случилото се.   Междувременно неизвестна досега група, наричаща се \"Войници в тениски\" (\"Soldiers in T-shirts\"), заяви, че е опитала да извърши покушение срещу президента с два безпилотни летателни апарата, натоварени с експлозиви. Войници на правителството ги свалили, преди да го достигнат, се казва в туит, чиято достоверност не е проверена. \"Не успяхме днес, но е въпрос на време\", добавя предполагаемата групировка, хвалейки се, че е показала слабостта на властта.", "date": "2018.08.05", "title": "Президентът на Венецуела оцеля след опит за атентат с дронове (видео)"}
{"url": "http://epicenter.bg/article/Nikoleta-Lozanova-pribira-350-bona-ot-VIP-Bradar-/160728/10/0", "text": "Николета Лозанова със сигурност ще е един от основните играчи във ВИП Брадър наесен, съобщи HotArena.   Вероятната причина красавицата да приеме офертата  е рекордно високият хонорар в размер на 350 000 лева, който продуцентите са убедени, че НиЛо заслужава, тъй като с появата си ще вдигне рейтинга до небесата.   Още от миналия сезон вървят спекулации за участието на Николета в шоуто, но досега тя нито веднъж не е коментирала слуховете. Дори миналата година клюките я „назначиха“ за водеща на предаването.   В последната година Николета рядко се задържа в България, а отсъствията си от страната миската обяснява с това, че от всяка точка на света може да управлява бизнеса си. Само преди ден модели представиха актуалните тенденции в плажното облекло с марка на плеймейтката, с които Лозанова вече нажежи социалните мрежи.", "date": "2018.08.05", "title": "Николета Лозанова прибира 350 бона от ВИП Брадър?"}
{"url": "http://epicenter.bg/article/310-000-balgari-zhiveyat-Germaniya/160708/7/50", "text": "Рекордните 19.3 млн. имигранти живеят в Германия. Най-много са хората с турски произход - 2.8 милиона, Българската общност се разраства и вече е достигнала 310 хиляди души. Мнозинството от тях са на възраст между 30 и 35 години. 5,2% са родени в Германия. Най-много българи живеят в провинциите Северен Рейн-Вестфалия и Бавария - общо около 114 000 души, съобщава „Дойче веле“.   Радиото цитира данни на Федералната статистическа служба във Висбаден, според които през 2017 г. хората с чуждестранен производ са с 4,4% повече в сравнение с 2016 година. Статистиката отчита лицата, които не са родени в Германия или поне един от родителите им не е германски гражданин. Данните са от представително допитване сред 1% от германското население.   За поредна година първото място в тази класация заемат пришълците от турски произход, чийто дял е 14%. Следват имигрантите от Полша – 2,1 милиона, Русия - 1,4 млн., Казахстан - 1,2 млн., Румъния 0,9 милиона.   В 2,5 милиона от общо 24 милиона домакинства в Германия общуването е на чужд език (най-често турски - 17 процента). Арабски се говори в около 7 процента от домакинствата с повече от един човек.   13,2 млн. души са се преселили в Германия, посочвайки като мотив най-вече семейни причини. Така например първите турци и поляци пристигат в Германия още преди много години, за да работят във фабрики и заводи и впоследствие останат в Германия, където се раждат техните деца и внуци, коментира германското радио.", "date": "2018.08.05", "title": "310 000 българи живеят Германия"}
{"url": "http://epicenter.bg/article/Boliviya-obvini-SASht-za-opita-za-ubiystvo-na-Nikolas-Maduro/160710/7/0", "text": "Експлозиите по време на военен парад в Каракас бяха опит на САЩ и съюзниците им в региона да отстранят венецуелския президент Николас Мадуро, заяви боливийският му колега Ево Моралес, цитиран от ТАСС.   \"Категорично осъждаме новия акт на агресия и страхливото нападение срещу братския президент Николас Мадуро и венецуелския народ. След провалилите се опити да го свалят по демократичен, военен и икономически път, империята (САЩ - бел. ТАСС) и нейните лакеи посегнаха на живота му\", заяви Моралес в \"Туитър\".   Според него това показва отчаянието на империята, претърпяла поражение от храбрия народ на Венецуела.   Самият Мадуро обвини САЩ и Колумбия за покушението срещу него, заявявайки, че е бил нападнат с безпилотни летателни апарати, натоварени с експлозиви, отбелязва Ройтерс. Той добави, че е оцелял благодарение на Бог, народа и въоръжените сили на Венецуела и изрази увереност, че ще живее още много години.   \"Няколко от планиралите покушението срещу мен живеят в САЩ\", се казва в изявление на Мадуро, цитирано в \"Туитър\" от венецуелската социалистическа партия. Президентът обвини за атаката и своя колумбийски колега Хуан Мануел Сантос.     Първоначално самият Мадуро помислил, че става дума за експлозия на фойерверки, разкри венецуелският държавен глава, разкри самият той в обръщение към нацията. След втората експлозия обаче се задействали мерките за сигурност и охраната го извела.", "date": "2018.08.05", "title": "Боливия обвини САЩ за опита за убийство на Николас Мадуро"}
{"url": "http://epicenter.bg/article/Melaniya-Tramp-pohvali-zvezda-ot-NBA--atakuvan-slovesno-ot-sapruga-y/160713/7/96", "text": "Първата дама на САЩ Мелания Тръмп защити звездата от НБА ЛеБрон Джеймс, ден след като съпругът й – президентът Доналд Тръмп, отправи обидни нападки срещу него в социалната мрежа „Туитър“, съобщава БГНЕС.   В интервю баскетболистът заяви, че държавният глава подклажда расовата дискриминация. В отговор Тръмп постави под въпрос интелигентността на спортиста, като заяви, че \"не е било лесна задача да изглежда умен по време на интервюто\".   Говорител на Мелания Тръмп заяви, че според нея ЛеБрон „върши добри дела” като е открил начално училище за деца в риск в родния си град Акрон, Охайо, в понеделник. По думите й г-жа Тръмп иска „отворен диалог по въпроси, касаещи децата”.", "date": "2018.08.05", "title": "Мелания Тръмп похвали звезда от НБА, атакуван словесно от съпруга й"}
{"url": "http://epicenter.bg/article/Afrikanska-zhega-izpeche-Evropa--ochakvat-se-novi-temperaturni-rekordi/160715/7/50", "text": "Гореща вълна застигна Западна Европа, където става все по-горещо. Екстремно високи температури показаха днес термометрите на Пиренеите, във Франция, Италия, Белгия, Холандия и Швейцария.   Синоптиците вече предупредиха, че днес може и да бъдат счупени рекорди. По данни на местните метеорологични служби днес следобед най-горещо беше в Ел Гранадо, Испания и Коруше, Португалия, където температурата достигна 44,9 градуса.   Километрични опашки от автомобили се образуваха днес сутринта и на изхода от Рим към морето. Поради високата влажност на въздуха, усещането е за над 40 градуса. Жегите не спират туристите, който търсят прохлада около фонтаните на града.   Високите температури и горещините в цяла Италия се редуват с изненадващи бури и проливни дъждове.  За пореден ден в много райони от Пиренеите температурите прехвърлят 40 градуса на сянка, като на пряка слънчева светлина те са още по-високи.   Плажовете край Лисабон се препълниха с хора. Властите в Испания издадоха предупреждение за опасно горещо време в централната и южната част на страната. Предупреждение за опасни жеги е обявено и в две трети от регионите на Франция. Там вече се усеща недостиг на бутилирана вода, а властите препоръчват да се консумира поне 2 литра вода в горещините. Работещите на открито обаче няма как да избягат от жегата.   Горещото време е особено опасно и за възрастните хора.  На места в Холандия асфалтът се разтопи, а в Австрия на полицейските кучета бяха сложени специални защитни обувки.  ", "date": "2018.08.05", "title": "Африканска жега изпече Европа, очакват се нови температурни рекорди"}
{"url": "http://epicenter.bg/article/Rusiya-nalozhi-po-visoki-vnosni-mita-na-amerikanski-stoki-za-537-6-mln--dolara/160720/7/97", "text": "От днес Русия въведе нови от 25% до 40% по-високи вносни мита за някои американски стоки, съобщава „Прайм”.   По този начин Москва отговаря на налагането на подобна марка от САЩ за вноса на алуминий и стомана.   По-високите ставки се отнасят за някои видове товарни транспортни средства, пътно-строителна техника, оборудване за нефтената и газовата промишленост, инструменти за обработка на метали, скални материали и сондажи. Общата сума се изчислява на 537,6 млн. долара.   От мярката на първо време Русия ще получи допълнително 87,6 млн. долара, което е компенсация, която страната има право по правилата на Световната търговска организация (СТО). За останалата сума от 450 млн. долара по-високите мита ще бъдат въведени след 3 години или преди това по решение СТО.", "date": "2018.08.05", "title": "Русия наложи по-високи вносни мита на американски стоки за 537,6 млн. долара"}
{"url": "http://epicenter.bg/article/Srabskata-armiya-e-v-povishena-boyna-gotovnost-zaradi-Kosovo/160724/7/51", "text": "Сръбската армия е в повишена бойна готовност заради напрежението в Косово. Това пише в днешния си брой в. \"Вечерне новости\".   След приключването на вчерашното заседание на Съвета за сигурност при президента Александър Вучич \"службите за сигурност увеличиха своите мероприятия с цел да бъдат предовтратени плановете на властите в Прищина за предизвикване на безредици в Косово\", пише още изданието. Според \"Вечерне новости\" тези мерки имали за цел \"да въздействат и срещу определени сръбски среди, които разпространяват фалшиви нови и създават безпокоство сред сръбското население на север и юг от Ибар\".   Изданието се позовава \"на източници от службите за сигурност\" и твърди, че държавният връх в Белград разглежда взимането на мерки поради нарушаването на Брюкселското споразумение и петгодишния отказ на Прищина да създаде Асоциацията на сръбските общини.   Косовският президент Хашим Тачи в изявление пред обществеността призова гражданите и институциите в Косово да се въздържат от провокации и да запазят мира в този много важен период за Косово, съобщи МИА.   \"Република Косово се ангажира да постигне историческо, правно обвързващо споразумение в рамките на последната фаза на диалога, за да нормализира отношенията между Косово и Сърбия. По време на това пътуване, необходимо за осигуряване дългосрочен мир в региона на Западните Балкани, Република Косово стриктно ще се придържа към обещанието да запази спокойствие и по никакъв начин да не застраши целта към пълното нормализиране на отношенията между двете страни \", се каза в изявление на президента на Косово.   Сръбският президент Александър Вучич обяви, че окончателно решение за конфликта между Белград и Прищина към момента не съществува, съобщава агенция МИА. Изявлението дойде след заседание на Съвета за национална сигурност и след срещата му с патриарх Иреней.   На въпрос на журналисти какво ще бъде окончателното компромисно решение, за което се говори в последно време, Вучич категорично заяви, че „подобно решение не е вземано и към момента всички слухове за подобно споразумение са спекулации”. Той подчерта, че не е оптимист и подобен договор не може да се случи без намесата на световните сили.   От своя страна президентът на Косово Хашим Тачи обяви, че споразумение между Белград и Прищина скоро ще бъде подписано, и то ще бъде юридически задължаващо и окончателно. Преди дни президентът на Косово Хашим Тази заяви, че в случай на подписване на договор със Сърбия за окончателна нормализация на отношенията, е възможно коригиране на съществуващата граница, предава РИА „Новости“.   Досега Белград отказва да признае наличието на държавна граница със самопровъзгласилата се република и продължава да твърди, че става въпрос единствено за административно разделение с автономната провинция Косово и Метохия.   В същото време общините Прешево, Буяновац и Медведжа в Южна Сърбия са частично населени с етнически албанци, които настояват за присъединяването им към Косово. В четвъртък Тачи каза, че Косово има 400 километра „граница със Сърбия“. Без нейната демаркация в Прищина не са в състояние „да завършат процесите на формиране на държавата и нейната консолидация“. Косовският лидер се надява този въпрос да бъде разгледан по време на следващия рунд преговори със Сърбия в Брюксел с посредничеството на ЕС. Точната дата на разговорите все още не е известна.   По-лесно решение с Албания - албанският министър на диаспората Пандели Майко каза, че от 1 януари 2019 г. между Косово и Албания няма да има граница. Майко, който снощи в град Скендерай в централно Косово присъства на проява, посветена на косовската диаспора каза, че албанският премиер Еди Рама вече е взел решението.   \"Границата между Албания и Косово трябва да се отвори и премиерът ми каза, че решението вече е взето и че от 1 януари започва свободното движение между Албания и Косово\", каза Майко, а изказването му бе посрещнато бурни овации и ръкопляскания.   На мероприятието в Скендерай присъстваха и премиерът на Косово Рамуш Харадинай и президентът Хашим Тачи, но, както съобщиха косовските медии, нито един от тях не коментира информацията, обяви бившият албански премиер и министър на отбраната, а сега министър диаспората в чужбина , Пандели Майко.", "date": "2018.08.05", "title": "Сръбската армия е в повишена бойна готовност заради Косово"}
{"url": "http://epicenter.bg/article/Samolet-s-20-dushi-na-borda-se-razbi-v-Shveytsariya--nyama-otseleli/160725/7/50", "text": "Тримоторен пътнически самолет от времето на Втората световна война се разби по време на полет в швейцарските Алпи, съобщава Би Би Си.   Машината, „Юнкерс Ю-52”, е превозвала 17 пътници и трима души екипаж. Всички са загинали.   Според очевидци самолетът е направил 180-градусов завой, преди да падне като камък на 2540 метра надморска височина.   „Юнкерс Ю-52” е един от най-масовите и разпознаваеми многомоторни самолети от своето време. Познат в българската авиация под името „Сова”, той е използван като бомбардировач по времето на Испанската война (1936 г. – 1939 г.), а след това през Втората световна война е носил парашутисти и товари както за „Луфтвафе”, така и за ВВС на още ред държави.   В наши дни швейцарската авиокомпания „Ю Еър” поддържа флотилия от ретро машини, които използва за атракционни полети с туристи.   Това е втори тежък авиоинцидент в алпийската държава в рамките на уикенда. Вчера 4-членно семейство с две деца загина при авария с лек самолет в централната част на страната.", "date": "2018.08.05", "title": "Самолет с 20 души на борда се разби в Швейцария, няма оцелели"}
{"url": "http://epicenter.bg/article/Aleksandar-Marinov--Deset-dni--koito-ne-raztarsiha-Balgariya/160723/11/33", "text": "  Десетте дни след публикуването на подготвената от ръководството на БСП \"Визия\" не разтърсиха България. Реакциите бяха до болка познати. Поредна доза невежествени коментари от вече втръснали \"остриета\" на ГЕРБ, които доказват отново, че нито четат, нито разбират за какво става дума. Пореден опит на традиционната десница да покаже, че не е неодушевен експонат от восъчния музей на прехода. Пореден претенциозен бълвоч на двама-трима грантови \"интелектуалци\".   Опитите на отделни медии и журналисти да се задълбочат в темата потънаха в доминиращата (не само предваканционна) публична мараня от леност и невежество. А основното предназначение на тази инициатива е да предизвика интелектуално и морално събуждане в обществото. Не да стои в златна рамка в кабинета на председателя на БСП, а да удари камбаната и да хвърли камък в блатото на общественото безразличие и отчаяние. Защото без сериозен разговор кои сме, къде искаме и можем да отидем и защо това е невъзможно, ако се движим по днешния път, нищо добро не ни чака.   Началото на такъв разговор трябва да бъде поставено открито и отговорно от публичните лидери - политици, държавници, учени, хора на духовността. Най-добре би било това да е (поне първоначално) надпартийно начинание. Но досегашните опити не дадоха задоволителен резултат, а президентът Румен Радев, комуто най-отива да инициира такива дебати, не пожела да го стори  въпреки обещаващите идеи от предизборната му кампания. Единствената обществена сила, която - независимо от мотивите и началните резултати - се реши да направи необходимата първа малка стъпка по трънливия път към по-доброто бъдеще, бе БСП. Това трябва да бъде заявено - независимо от видимите уязвимости  както на самия документ, така и на възможната му съдба.   Конкретните идеи и намерения, записани във \"Визията\", могат и е необходимо да бъдат коментирани, но това би имало смисъл след като се даде убедителен отговор на три други въпроса. Именно тези генерални отговори (а не отделните фрагменти) ще предопределят съдбата на начинанието и ефекта му за обществото.   Първият принципен въпрос е каква е същността на проекта и оттук - неговото предназначение? Може би най-честите питания от журналистите бяха \"Това управленска програма ли е?\", което не бе случайно. Добросъвестният читател веднага установява, че има смесване на \"жанровете\". Впрочем, у нас на спазването на каноните на подготовка на политически документи се гледа с пренебрежение. Една от причините е, че самите тези документи - стратегии, правителствени и секторни програми и т.н. - се подготвят с нагласата, че няма да бъдат изпълнявани, нито отчитани. Няма по-скандален пример от програмата за управление на действащото правителство, за която вече никой не говори.   Във \"Визията\" наистина са смесени (доста хаотично) елементи от стратегически документ, управленска програма и дори предизборна платформа. За да има ефект, дискусията и доработването би трябвало да доведе до ясен стратегически (дългосрочен) проект за желаното и постижимо бъдеще на България. Разбира се, не сме във времето, когато една партия сама чертаеше бъдещето на страната. Но това означава просто, че всяка партия, която претендира да управлява, трябва да има подобна концепция. Защото само на базата на такъв стратегически документ може да се подготви управленска програма (за 4, 8 и т.н. години), от която да е видно, че правим последователни стъпки в необходимата посока към желаната цел.   Впрочем, липсата на ясно формулирана стратегическа цел е една от основните слабости на \"Визията\".   Документът започва с необходимостта от ново състояние и нова роля на държавата, но това не може да бъде (само)цел. Държавата е (би могла да бъде) мощен инструмент, но само като средство за постигане на жизненоважна за обществото цел. Знаем, че българските политици мразят да формулират ясни цели, защото тяхното постигане може лесно да бъде проверено. Но трябва да се научат, или още по-добре - да бъдат сменени с други, които го могат и искат.   Вторият принципен въпрос е с какво разполага към момента БСП, а и обществото? Истината е, че \"Визията\" е само една първоначална основа (която има достойнства, но и съществени недостатъци) за по-нататъшна работа. Това бе и водещата обяснителна позиция на Корнелия Нинова в периода около представянето на документа. Позицията е правилна, но е необходимо да се проведе честно и последователно. В резултат на предстоящите усилия документът може и трябва да претърпи съществени промени. Единственото сигурно е, че трябва да го има, но такъв, че да може да изпълни обществената си мисия.   Буди безпокойство прокрадналата се тенденция в изказвания на някои представители на ръководството на БСП, чийто общ смисъл е \"Предложихме алтернатива на обществото\". Алтернатива все още няма - нито визионерска, а още по-малко управленска. Направена е първата - много важна, но само първата - стъпка към нейното изготвяне. Истинският път към алтернативата като завършен интелектуален и политически продукт предстои. В сегашния си вид документът не може да изпълни това предназначение и това трябва да е ясно. Опитите преждевременно да се извлекат репутационни дивиденти ще опропастят начинанието и ще донесат не само персонални и партийни щети, но и загуба за обществото. Защото стратегическата визия е нужна не на един или друг политик или партия, а на България.   Третият въпрос е как да продължи работата по усъвършенстването и завършването на \"Визията\"? Доброто намерение бе заявено - чрез открити и задълбочени дискусии в различни социални, професионални и други общности. Съвременната успешна практика на подготовка на национални стратегически документи показва, че добрият резултат може да бъде продукт единствено на широко обществено усилие и принос. Това е начинът да бъде приобщена значителна обществена енергия, която ще бъде безусловно необходима по-нататък, когато ще трябва да започне реализацията на стратегическите идеи.   Едва след като \"Визията\" е завършена на необходимото ниво и получи достатъчна обществена подкрепа, ще може да се каже, че е налице идейно-политическа алтернатива на сегашните тенденции в обществото и техните неизбежни бъдещи последици. Тогава на дневен ред ще дойде следващата задача - стратегическите идеи да бъдат конкретизирани в конкретни (например четиригодишни) управленски цели и приоритети. Но за това има смисъл да се говори, когато се роди Петко.", "date": "2018.08.05", "title": "Александър Маринов: Десет дни, които не разтърсиха България"}
{"url": "http://epicenter.bg/article/Ako-Tsacheva-se-okazhe-edin-den-na-myastoto-na-Ivancheva-/160736/11/33", "text": "Министерството на правосъдието не за първи път се оказва незапознато със законите в държавата ни. И това е наистина ужасяващо, защото точно на него гражданите плащат да бъде стожер на справедливостта в изпълнителната власт.   След скандалното конвоиране до болница и връзване за болничното легло на отстранения кмет на \"Младост\" Десислава Иванчева зам.-министърът на правосъдието Николай Проданов обяви от телевизионния екран: \"Що се отнася до твърденията, че това представлява някакво изтезание, мисля, че те са напълно безотговорни. Това е част от обективните мерки за сигурност и охрана, които сме принудени да предприемем.\"   Проданов, апропо, е главният овластен за затворите, следователно и пряко отговорен за всичко, случващо се там .  По време на неговата власт двама рецидивисти избягаха през парадния вход на Софийския затвор, а няколко други се \"отклониха\" от обектите, на които работеха. И въпреки че беше повдигната завесата, която скрива хаоса и безхаберието в местата за лишаване от свобода, министърът на правосъдието Цецка Цачева дори не наказа заместника си. А трябваше да има оставка - на когото и да е от двамата.   Сега покрай ненавижданата от ГЕРБ Иванчева се вземат яки мерки. Не срещу затворниците - защото Страсбург неведнъж е осъждал държавата за унижения спрямо тях. А срещу обвиняемите в ареста - хора, които са невинни до доказване на противното. Около 40-килограмовата Иванчева бе въведена като панаирджийска мечка с пранги, колан на кръста и закачени белезници в Ендокринологията. Вътре я закопчали за болничното легло, двама души охранявали пред стаята й, карали я да ползва тоалетната само на отворена врата, за да я наблюдава охраната, разказаха адвокатът й и бившият зам.-министър Бонгалов, отговорял за затворите, сега дясна ръка на омбудсмана. Допълнително същата охрана присъствала и на прегледите й.   Тази абсурдна случка се оказа масова практика, разкри Бонгалов, и съобщи, че около 1000 арестанти биват подлагани на същото. Въпреки това заместникът на Цачева не виждал нередности, нито причина нещо да се променя в инструкцията, която предписвала възмутителното отношение към Иванчева и останалите обвиняеми.   Въпросната инструкция (или наредба, според някои) може да указва и бесене на арестантите, още преди да са стигнали до съд. Данъкоплатците обаче се интересуваме какво пише в Закона за изпълнение на наказанията и задържането под стража, който не може да бъде отменян или заобикалян с никакви други документчета на затворнически шефове. А законът е категоричен за следното:   Чл. 114. ал. 1 Употребата на помощни средства се допуска, когато е абсолютно необходимо, ако резултатът не може да бъде постигнат с използване на физическа сила:   1. за освобождаване на заложници;   2. за освобождаване на завзети помещения и сгради, съоръжения и транспортни средства;   3. за пресичане на групово нападение, барикадиране или за прекратяване на буйство или друг вид агресивно поведение; 4. при задържане на лишен от свобода;   5. когато в резултат на психическо разстройство или депресия има опасност лишеният от свобода да посегне на живота си или на живота и здравето на друго лице.   Чл. 115 ал. 1 Използването на физическа сила и помощни средства се прекратява незабавно, след като бъде овладяна обстановката.   По коя точка беше окована Иванчева? Очакваме конкретен отговор от зам.-министър Проданов и началничката му. Цачева впрочем е овластена от същия закон да отмени всички незаконосъобразни и нецелесъобразни актове, издадени от шефа на Главна дирекция \"Изпълнение на наказанията\" и от всички останали началници по веригата. Какво чака още? 1000 души да заведат дела в Страсбург и да ги спечелят? Даже агресивният Янко Ваташки осъди държавата, защото лежал закопчан за болничното легло за 20 дни. И то не в Старсбург, а във Върховния административен съд.   Но тук парите не са най-важното, а беззаконието   Защото в началото на същия закон се казва, че осъдените и задържаните под стража не могат да бъдат подлагани на изтезания, на жестоко, нечовешко или унизително отношение. За такова се смята и необоснована употреба на помощни средства, както и други подобни действия, бездействия или обстоятелства, които уронват човешкото достойнство или пораждат чувство на страх, незащитеност или малоценност.   Повечето от тези текстове са приети от депутатите на ГЕРБ през 2017 г. И е пълен абсурд, че доминираното от него Министерство на правосъдието не само че не ги спазва, но и очевидно не е чувало за тях. За неспазване на закона според базовите принципи на демокрацията се полага оставка. Нека в ръководството на министерството да се разберат кой от тях следва да понесе отговорността. Тази отговорност не трябва да е само заради Иванчева, а заради напълно недопустимата репресия, която унищожава тотално доверието на гражданите във властта и в институциите, които би трябвало да са основата на демокрацията.   Немалък брой адвокати и съдии вече обявиха публично, че унижението на арестанти, които не са агресивни, е абсолютно незаконно. Във властта обаче се правят на глухи, защото не си дават сметка, че ако колелото се завърти, те могат да се окажат обвиняеми, с пранги на краката и в тоалетни без врати. Или ако си дават, то се приспиват с надеждата, че властта на ГЕРБ ще е вечна и мафиотската структура на властта ще издържи на слабата обществена съпротива.   Това обаче са фалшиви надежди - най-малкото от комунистическите си учители трябва да са научили, че количествените натрупвания водят до качествени изменения един ден.  ", "date": "2018.08.05", "title": "Ако Цачева се окаже един ден на мястото на Иванчева..."}
{"url": "http://epicenter.bg/article/Advokat-Marin-Markovski-za-zakonovi-promeni--Te-sa-udar-sreshtu-nezavisimostta-na-sadiite/160709/3/0", "text": "Адвокат Марин Марковски разкритикува законовите промени, които дават право на един и същи съдия да определя мярка за неотклонение и впоследствие да води делото срещу даден обвиняем. Според него тези промени са удар срещу независимостта на съдиите.   Пред радио „Дарик“ Марковски обясни, че по този начин има риск съдия, който е оставил в ареста обвиняем дълго време, да го осъди несправедливо.   „От няколко месеца, а може дори да е и малко повече, приеха като практика, че не е необходимо съдията, който се занимава с това да пусне или не по мярката, да разсъждава много по доказателствата, защото допуснаха съдиите, които се произнасят за мерките, да бъдат съдия и по делото. И понеже този съдия, който се произнася, примерно от Ловешкия съд, се произнесе за мярката, може да бъде и в съдебното заседание съдия. Нека си отговорим на въпроса - този съдия като го е държал този човек 7-8 месеца в ареста, след това му стане съдия, как ще го оправдае? И така той е длъжен да го осъди. А понякога доказателствата не са достатъчни. Това е първият удар по съдийската независимост и по честния съд“, каза адвокат Марковски.   Той очерта и според него втория удар: „Понеже те очертаха практика сега - ние вече няма да разсъждаваме дали има достатъчно доказателства, защото можем да станем съдии, не разсъждаваме по въпроса за доказателствата. Тоест когато те не разсъждават за доказателствата по време на решаване на въпроса за мярката за неотклонение, какво правят?! Това е съсипия! Това е отказ от правосъдие. Арестуват го, съдията казва, че не разсъждава дали има доказателства и дали това обвинение ще може да стане вероятно, да влезе в сила присъда и да издържи в съда. Аз, след като мога да бъда съдия, няма да разсъждавам по доказателства и те го казват. И го казват най-тържествено. Така ми отговориха и в съда -  съобразно новите изменения, въпреки че те не са буквални, ние може да не коментираме доказателствата. Е, къде има държава, когато съдията, за да пусне или не някой, няма да коментира доказателствата.   Хората не го разбраха, а в България стана страшно“, допълни Марковски.  ", "date": "2018.08.05", "title": "Адвокат Марин Марковски за законови промени: Те са удар срещу независимостта на съдиите"}
{"url": "http://epicenter.bg/article/Vizhte-snimki-ot-aresta-na-Mityo-Ochite-v-Istanbul/160712/3/0", "text": "Седемте български граждани, задържани при специализирана полицейска операция в Истанбул заедно с Димитър Желязков – Митьо Очите, бяха предадени късно снощи по административна процедура от турските власти на представители на Министерството на вътрешните работи на България на ГКПП \"Капитан Андреево\". Специализираната акция се проведе в квартал \"Бакъркьой\" по време на влизането на Димитър Желязков и неговите близки в настанения хотел.   Сред арестуваните е и общинският съветник от БСП в Бургас Бенчо Бенчев.   Турските власти следили всяка стъпка на Митьо Очите.   Димитър Желязков беше официално обявен за издирване от Интерпол преди дни. В сайта на организацията е посочено, че той се издирва във връзка с участието му в организирана престъпна група, свързана с рекет, изнудване и палежи с цел печалба.   Прокуратурата и антимафиотите знаели, че Желязков е напуснал страната този понеделник, като това е станало законно – той не е бил подсъдим или обвиняем.   При мащабна полицейска операция по-рано тази седмица в Бургас бяха арестувани 19 души, считани за приближени на Митьо Очите.   Според прокуратурата става дума за организирана престъпна група за рекет и разпространение на наркотици с голямо влияние в цялата страна.   Част от арестуваните се оказаха познати имена от погребалния бизнес по Южното Черноморие – служители на траурни агенции ги обвиняват в рекет и палежи.   От специализираната прокуратура разкриха, че работят по случая вече две години. Групата е действала по Южното Черноморие, ползвала се е с влияние в цялата страна. Разполагали са и с оръжия.   Освен Митьо Очите, сред издирваните е и общинският съветник втори мандат в Несебър Пейо Янков, чиято фамилия е позната отдавна. Баща му – Димитър Янков, който също е бил общински съветник, беше разстрелян в Несебър. За фамилията се знае, че държи в ръцете си бизнеса с хотели и ресторанти в Слънчев бряг и района. Според показанията на свидетелите престъпната група е действала в последните осем години.", "date": "2018.08.05", "title": "Вижте снимки от ареста на Митьо Очите в Истанбул"}
{"url": "http://epicenter.bg/article/Shofyor-nadrusa-i-iznasili-mayka-na-tri-detsa/160716/3/0", "text": "Няколко дни полицаите от Второ управление на МВР в Благоевград разплитат мистерия по жалба на 28- годишна жена и съпруга й, живеещи в квартал \"Ален мак \"в областния център.   По данни на семейството, 28-годишната жена, майка на три деца, е била изнасилена от шофьор на автобус и трима негови авери, докато тя се е връщала от гурбет. Насилниците я упоили, гаврили се с нея и я изхвърлили в района на полигона край Благоевград, пише Struma.com.  В безпомощно състояние тя се прибрала у дома си. Разказала за преживяното на мъжа си и двамата подали жалба в полицията.   Прегледана е в спешно отделение за констатиране на следите от насилието.  Случаят е забулен в мистерия, тъй като пострадалата почти няма спомени от преживяното, твърдяла, че е била упоена, докато се случвало всичко това. Помни само, шофьорът на автобуса и един от насилниците. Мислила да не съобщава на съпруга си, за да не го тревожи, но той видял следи от \"чужда намеса\" по шията й.   Така я принудил да разкаже какво се е случило и я отвел в полицията и спешното.  Местните твърдят, че жената е гастарбайтер в Лондон. Прибирала се в Благоевград при съпруга си на ваканция. Живеят в блок в ж.к \"Ален мак\".  Вече два дни полицаите издирват шофьора на автобуса, с който тя е пътувала. „Заплетен и объркан казус“, твърдят полицаи, работещи по случая.    Не се изключва вероятността историята на жалбоподателката да е съшита с бели конци, за да оправдае синините от нежни ласки по шията си, забелязани от съпруга.  Работата по жалбата продължава.", "date": "2018.08.05", "title": "Шофьор надруса и изнасили майка на три деца"}
{"url": "http://epicenter.bg/article/Mnogo-hora-zasednaha-na-Simeonovskiya-lift-na-Vitosha-za-poveche-ot-chas-/160719/3/0", "text": "За повече от час Симеоновският лифт на Витоша спря и много хора останаха блокирани във въздуха, сигнализираха потърпевши.   Проблемът е технически, коментираха лаконично от \"Витоша ски\" пред БНТ.   Около 13 часа аварията е била отстранена.   Това не е първият проблем със Симеоновския лифт. В началото на 2016 г. съоръжението хвърли в ужас софиянци, които през студения януари висяха над час във въздуха. Тогава се оказа, че причината за инцидента е счупен лагер.", "date": "2018.08.05", "title": "Много хора заседнаха на Симеоновския лифт на Витоша за повече от час "}
{"url": "http://epicenter.bg/article/Koloezdach-blasna-dete-v-gradskiya-park-na-Montana/160721/3/0", "text": "Дете беше блъснато от велосипедист в парк в Монтана. И този случай провокира вълна от родителско недоволство, предаде БТВ.   Централният градски парк в Монтана е особено оживен привечер. По това време Цветелина и Боян разхождат двете си деца – близначки на година и половина. „Мъжът ми гледаше едната, аз стоях до другата и в момента, в който се обърнах, видях как детето ми е на земята – с колело върху нея”, разказа майката на пострадалото дете.   Според родителите виновната за удара колоездачка е пълнолетна. Била се разсеяла. „Мислехме, че си гледа в пътя. Спря, извини се и избяга”, допълни Цветелина Георгиева. Последствията за детето са счупен череп, хематом и операция за отстраняването му в столична болница. „Лечението и прегледите за нас продължават. Има опасност от отключващи се впоследствие заболявания”, каза майката.   Нещастието провокира Цветелина да организира петиция, с която настоява да не се допускат колоездачи в паркове без велоалеи. За по-малко от седмица протестната подписка е подкрепена от близо 400 души.   Петицията е адресирана до кмета на общината. От там коментираха, че до месец всички паркове в града ще са под видеонаблюдение, и припомниха, че велосипедистите са длъжни да спазват Закона за движение по пътищата. А междувременно родителите на пострадалото дете смятат да предявят съдебен иск срещу велосипедистката.", "date": "2018.08.05", "title": "Колоездач блъсна дете в градския парк на Монтана"}
{"url": "http://epicenter.bg/article/Politsiyata-otkri-nezakonno-orazhie-v-kashtata-na-Benchev--vzimat-zlatnoto-mu-Bentli/160731/3/0", "text": "Обвинение за нерегламентирано притежание на оръжие и боеприпаси застрашава зам.-председателя на Общинския съвет в Бургас Бенчо Бенчев, съобщава местният сайт Flagman.bg. Амунициите са намерени в къщата му в квартал \"Меден рудник\".   Униформени са претърсили златистото Бентли на общинаря в автосервиз в квартал „Изток“, където то било оставено на ремонт. Вероятно Бентлито ще бъде откарано като веществено доказателство в допълнително разследване за незаконно обогатяване.   Извършени са претърсвания и изземвания в дома на заместник-председателя на Общинския съвет в Бургас Бенчо Бенчев, съобщиха малко по-късно от пресцентъра на Апелативна специализирана прокуратура.   Специализираната прокуратура продължава процесуално-следствените действия срещу организираната престъпна група, действала на територията на Бургас и областта.   Днес бяха извършени претърсвания и изземвания в дома на заместник-председателя на Общинския съвет в Бургас. В момента той е с наложено полицейско задържане до 24 часа. Специализираната прокуратура преценява събраните доказателства за евентуалната му съпричастност към неутрализираната ОПГ (както и на други лица, доведени от Република Турция) и повдигането на обвинения.", "date": "2018.08.05", "title": "Полицията откри незаконно оръжие в къщата на Бенчев, взимат златното му Бентли"}
{"url": "http://epicenter.bg/article/Trima-dushi-zaginaha-pri-katastrofa-kray-Burgas/160732/3/0", "text": "Трима души са загинали при катастрофа между лек и товарен автомобил на пътя Бургас - Каблешково преди разклона за село Лъка, община Поморие.   И тримата са пътували в автомобил \"Ауди\" А6 с хасковска регистрация. Пътували са от Бургас в посока Каблешково, като непосредствено преди разклона за село Лъка, колата навлязла в насрещното движение и се ударила челно в боклукчийски камион.   Инцидентът се е случил около 14.30 часа. По неофициална информация загиналите са един мъж и две жени.", "date": "2018.08.05", "title": "Трима души загинаха при катастрофа край Бургас"}
{"url": "http://epicenter.bg/article/Politsiyata-otkri-tsyal-arsenal-v-doma-na-Bencho-Benchev--snimki--video-/160733/3/0", "text": "Голямо количество оръжие и боеприпаси за него са били открити в бургаския общинар от групата на БСП Бенчо Бенчев, който беше арестуван заедно с Димитър Желязков – Митьо Очите в хотел в Истанбул.   По първоначална информация полицаи проверяват и автомобилите на бизнесмена, който е съдружник във фирмата \"Аркус-Сигурност\", където Желязков е казвал, че е консултант.   Освен него, южната ни съседка изпрати към България с белезници на ръцете и друго политическо лице, оказало се на едно и също място с Очите – бившият депутат от ДПС Несрин Озун, който има съвместен бизнес с Бенчев.   Самият Желязков тепърва ще бъде екстрадиран у нас. Бенчев, Узун и още петима през нощта бяха предадени на нашите власти на пункта „Капитан Андреево” и след това – докарани в полицията в Бургас.   На 2 август 19 души, считани за близки до несебърския бос Димитър Желязков, бяха арестувани при операция насочена срещу рекета и наркоразпространението. Петима от тях остават за постоянно под стража, реши вчера спецсъдът. Според държавното обвинение групата се е ползвала с голямо влияние в страната.   Специализираната прокуратура преценява събраните доказателства за евентуалната съпричастност на Бенчев към организираната престъпна група (както и на други, доведени от Република Турция) и повдигането на обвинения.", "date": "2018.08.05", "title": "МВР откри боен арсенал в дома на Бенчо Бенчев (снимки, видео)"}
{"url": "http://epicenter.bg/article/Ivan-Geshev--Ochite-vlyazal-v-Turtsiya-s-kola-na-firma-na-obshtinarya-ot-BSP/160735/3/0", "text": "Димитър Желязков е преминал от Гърция в Турция с автомобил, регистриран на фирма на общинския съветник Бенчо Бенчев, съобщи заместник главният прокурор Иван Гешев, предаде Агенция \"Фокус\".   На 3 август Очите е влязъл в южната ни съседка с кола на фирма на Бенчо Бенчев, като общинарят е бил с Желязков. На негово име и на още един човек са били регистрирани стаите в хотела в Турция. Очите не е бил регистриран като гост на хотела.   Зам.-главният прокурор Иван Гешев съобщи още, че се очаква да стане известно дали ще има основания за отделно досъдебно производство срещу двама от организираната престъпна групата, свързана със сочения за неин ръководител Димитър Желязков - Митьо Очите, задържани в Истанбул.   В началото на утрешния ден прокурори от специализираната прокуратура ще анализират проведените разпити, претърсвания и ще преценят дали има доказателства за отделяне в досъдебно производство, обясни Гешев.   Той уточни, че над 30 различни адреса, които са свързани с престъпната група, са били претърсени, включително и домашни адреси на лица, които вчера бяха предадени на МВР от турските власти.   Гешев допусна, че претърсванията могат да станат и стотици, освен това са се появили и нови свидетели, чиято сигурност ще бъде гарантирана.   Той допусна, че Бенчев може да бъде привлечен като обвиняем както по досъдебно производство за участие в организирана престъпна група, така и за пране на пари, като второто според Гешев е по-вероятно.   Освен това Гешев каза, че в дома на Бенчев са намерени множество оръжия, за които тече проверка дали са законно притежавани.   Заместник-главният прокурор отбеляза, че операцията е планирана от около месец, досъдебното производство, свързано с престъпната дейност на Димитър Желязков, е от 2016 г. По думите му това е една от най-големите операции в България за последните 20 години.   Гешев разказа, че Желязков е преминал през гръцко-турския граничен пункт Ипсала във фирмен автомобил на Бенчев. Бенчев и Несрин Узун са наели стаи в хотела в Истанбул, а Желязков не е бил регистриран там, което може да се приеме за така нареченото лично укривателство. Към момента за Узун няма категорични данни, които да го свързват с организираната престъпна група или пране на пари, но всички, които са били задържани в Турция, ще бъдат проверявани, допълни заместник-главният прокурор.   В отговор на въпрос Гешев предположи, че Желязков няма да предпочете да има дело за екстрадиция в Турция. Той не е страхлив и няма репутационни проблем, а и бизнесът му налага личното му присъствие, коментира заместник-главният прокурор.   В отговор на друг въпрос Гешев съобщи, че един от издирваните в Испания, за когото се смята, че е свързан в групата, се е предал днес на органите на досъдебното производство и е привлечен в качеството на обвиняем.   Общинският съветник от Несебър Пейко Янков все още се издирва. \"Явно или не гледа телевизия, или въпреки че e от \"Сила\", не е достатъчно силен и се притеснява да се яви пред българското правосъдие, но не считам, че е проблем и мисля, че много бързо ще бъде намерен\", заяви заместник-главният прокурор.", "date": "2018.08.05", "title": "Иван Гешев: Очите влязъл в Турция с кола на фирма на общинаря от БСП"}
{"url": "http://epicenter.bg/article/Vigenin-za-aresta-na-Benchev--Rols-Roys-ne-e-sotsialisticheska-marka/160734/2/0", "text": "\"Ролс Ройс\" не е марката на БСП. Хората, които се возят на тези луксозни автомобили не са социалисти.   Това написа във Фейсбук на соцдепутатът Кристиан Вигенин по повод ареста на бургаския олигарх Бенчо Бенчев в Истанбул в компанията издирвания от Интерпол престъпен бос Димитър Желязков (Митьо Очите).   Ето какво написа още Вигенин:   „Както всичко напоследък, историята с Димитър Желязков мирише силно на поредния сценарий. Но даже да не е и въпреки, че засега знаем твърде малко, ще кажа че Бенчев с Ролс Ройса не може да бъде идентифициран с БСП по никакъв начин, не е социалист, той е отрицание на всичко, в което вярваме. Защо и как е избран като гражданска квота за общински съветник - това е политически въпрос, на който трябва да отговори тогавашното местно ръководство.   А как се е оказал в един хотел с Очите в Истанбул и каква е ролята му е криминален въпрос, тепърва ще научаваме подробностите. Но едно е ясно - Бенчев трябва да напусне Общинския съвет в Бургас. Да понесе цялата отговорност и пред закона, и пред гражданите, които са го избрали.   В тази светлина звучи още по-актуално призивът на Корнелия Нинова за изчистване на българската политика от корупция и зависимости - феномен, роден от прехода, който засяга повече или по-малко всички партии, но само една - БСП - го поставя публично. И главният крадец да не си мисли, че ще се спаси, викайки с цяло гърло \"Дръжте крадеца!\" при всеки удобен повод.", "date": "2018.08.05", "title": "Вигенин за ареста на Бенчев: Ролс Ройс не е социалистическа марка"}
