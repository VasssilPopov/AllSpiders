{"url": "http://epicenter.bg/article/Velislava-Krasteva--Neobhodima-e-tsyalostna-promyana-na-upravlenskata-formula--VIDEO--/185774/2/48", "text": "Необходима е промяна на управленската формула и тя трябва да бъде базирана на ангажимента и отговорността по изпълнението на конкретни приоритети за развитието на държавата. Европейските избори безспорно дадоха знак за необходима промяна и тя е свързана с модела, по който се управлява. Промяна на отношението към мнозинството като необходимост да осигури власт, която да реализира програма. Това съобщи в студиото на \"Офанзива\" по Канал 3 депутатът от ДПС Велислава Кръстева.  \"Доволни сме от това, което постигнахме на тези избори, постигнахме трите си основни цели, с които влязохме в изборите. От една страна увеличихме всички свои избиратели, спрямо предходните парламентарни избори, от друга се справихме с негативното явление, с тези които се опитваха да ни разцепят, които се опитаха да ни създават проблеми на предходните избори и постигнахме един добър резултат, след който имаме трима европейски депутати\", допълни Кръстева.  \"Ние търсим коалиционни партньори не само за управление, ние търсим партньорства, съгласия за това, да дадем на държавата едно по-добро управление, една по-добра перспектива. Следващата ни стъпка е да постигнем диалог и съгласие за няколко основни приоритета, след което разбира се избирателят ще зададе формулата, по която ще се управлява, но идеята ни е да се управлява спрямо тези приоритети\", обясни депутатът от ДПС.  \"Нашето разбиране е, че безплатните детски градини са една много важна стъпка за реформата в образованието, която касае бъдещето, бъдещото поколение, а не просто някакъв социален ход, с който ние ще си решаваме имиджов проблем. Отделно водим разговори за намаляване на ДДС за книгите, за хранителните продукти, лекарствата. Ние сме една от четирите страни, които са запазили най-високо ДДС на хранителните продукти в ЕС, а е важно да отчитаме в каква среда живеем, в каква среда работим и как се управлява държавата, нейната данъчна и финансова политика. Всички тези разговори се провеждат с цел да стимулираме така необходимия икономически растеж , конкурентоспособност, поощряване на българското производство и производители\" каза Велислава Кръстева.  ", "date": "2019.06.15", "title": "Велислава Кръстева: Необходима е цялостна промяна на управленската формула (ВИДЕО) "}
{"url": "http://epicenter.bg/article/Chereshova-zadushnitsa-e--Vratite-na-raya-se-otvaryat/185720/2/0", "text": "  Това  е втората голяма задушница за годината, наричана Спасовска или Черешова. Денят е посветен на почитта към починалите близки и е свързан с поверието за прибирането на душите на всички покойници, които са били на свобода след Велики четвъртък.   Съботата преди Петдесетница е ден в памет на всички починали православни християни. Според вярванията вратите на рая се отварят днес и душите на мъртвите се прибират, след като са били на свобода след Велики Четвъртък.   Днес чрез богослужението в църквата измолваме прошка от Бога за нашите покойници. В тяхна памет, наред с молитвите, от нас се изискват и дела на благотворителност.    На този ден се приготвят жито, хляб, вино и първите череши, които се раздават за \"Бог да прости душите на покойниците\".   На Черешова задушница християните посещават гробовете на близките си покойници, почистват ги, прекадяват, преливат с вода и червено вино и палят свещи.   В храмовете се записват имена на починали близки, за да бъдат поменувани на общите панихиди.   Задушницата у нас се нарича \"черешова\", защото това е най-популярният плод през периода и обикновено се прибавя към поменателните трапези.   За една календарна година обикновено задушниците са четири - преди Месни заговезни, след Спасовден, около Димитровден и Архангеловден. ", "date": "2019.06.15", "title": "Черешова задушница е! Измолваме прошка от Бога за нашите покойници"}
{"url": "http://epicenter.bg/article/Atanas-Zafirov--Ima-koordinirana-mashtabna-ataka-sreshtu-BSP--koyato-e-kontsentrirana-varhu-Ninova/185721/2/0", "text": "„Време е за консолидацията на БСП и да се подготвим за местните избори“. Това заяви пред БСТВ Атанас Зафиров, член на ИБ на БСП. По думите му в дневния ред на Конгреса е заложено констатиране на оставката на председателя и стартиране на процедурата по пряк избор. Той изрази съгласие с думите на зам.-председателя на БСП Стефан Данаилов, казани в интервю пред   че не е важно с кого, а какво очаква партията.    „Не са случайни всички декларации и позиции от почти всички структури на партията, в които се призовава за мъдрост, за единение и Корнелия Нинова да не подава своята оставка. Според мнението на нашите другари тя не носи отговорност за загубата на тези избори“, подчерта Зафиров.   Той допълни, че Общинският съвет на БСП-Бургас, с пълно единодушие и само с 2 въздържали се са приели също декларация, в която се казва, че сега не е време за оставка и не Корнелия Нинова е човекът, който трябва да носи отговорността.   Зафиров сподели, че е получил и писмо от социалистка на 82 години, която го моли да представи мнението й на Конгреса: „Делегатите на Конгреса трябва да гласуват да остане Корнелия Нинова и да се стегнем, за да може да победи БСП наесен на местните избори“. „Конгресът трябва да стартира процеса по подготовката БСП за предстоящите местни избори. Това е най-важната задача пред БСП“, обобщи Атанас Зафиров.   Той подчерта, че резултатите на последните избори са показали, че БСП връща позициите си в големите градове и в няколко областни града печели. „Това е предпоставка за победа наесен“, категоричен бе той.   По думите му има координирана мащабна атака срещу БСП, която е концентрирана върху Корнелия Нинова като неин председател. Според него целта е БСП да бъде обезсилена и да бъде превърната в удобна и послушна опозиция.   „Големият грях на БСП и на Нинова в частност, е че тя не се съгласи партията да е присъдружна на ГЕРБ. Ако това ръководство на партията бъде сменено, само след няколко месеца нещата ще се върнат към статуквото и БСП няма да бъде същата“, коментира той.   Попитан за партийните субсидии, Зафиров отговори, че всички партии, включително и ГЕРБ, казват, че това е популизъм. „Демокрацията предполага партиите да бъдат независими от всякакви олигархични кръгове и такова отнемане на субсидии няма никъде в Европа. Ние в момента правим обратното – хвърляме партиите в лапите на олигарсите. Няма как да очакваме добър резултат от това. Всичко го разбират, но в момента се прави на инат и напук. Това е и част от сценария за смяна за ръководството на БСП“, заключи Атанас Зафиров.", "date": "2019.06.15", "title": "Атанас Зафиров: Има координирана мащабна атака срещу БСП, която е концентрирана върху Нинова"}
{"url": "http://epicenter.bg/article/Ekaterina-Zaharieva--Dnes-polititsi-se-ubivat-s-nyakolko-klika-i-edin-post-v-internet/185731/2/0", "text": "За общи усилия на цялото общество срещу дезинформацията и фалшивите новини призова вицепремиерът и министър на външните работи Екатерина Захариева в реч към гостите на Шестия Световен конгрес на информационните агенции, организиран от БТА с подкрепата на Министерството на външните работи.  ,,Усилията не само на политиците, но и на цялото общество трябва да бъдат насочени към разпознаването и борбата с разпространението на фалшивите новини и дезинформацията. Само заедно можем да преодолеем недоверието в обществото, което те пораждат'', посочи вицепремиерът.  Външния ни министър подчерта, че България и нейните партньори в Европейския съюз вече са взели мерки със създаването на специално звено към Европейската комисия за борба с дезинформацията и фалшивите новини, които водят след себе си негативни явления като популизъм, език на омразата, нетолерантност и краен национализъм.  ,,Именно тук, на Балканите, преди почти век е родена крилатата фраза, че муха и политик се убиват най-лесно с вестник. Днес това дори е по-лесно, но и по-мащабно - с няколко клика и с един пост в интернет“, подчерта Захариева пред гостите на конгреса, чиято тема тази година е ''Бъдещето на новините''.  ,,Във време на глобализация и развити технологии традиционната журналистика има особена отговорност да бъде гарант на достоверността на информацията'', подчерта министър Захариева.  Тя изтъкна спада в доверието на медиите в глобален мащаб. Според последно изследване на Института на Ройтерс доверието в новините в света като цяло е намаляло с 2 процента до 42 на сто в сравнение с миналата година. Според същото изследване в България 40 на сто от населението се доверява на новините като цяло, във Франция само за последните 4 години доверието към новини е спаднало с 14 процента до 24 на сто, в Германия се отбелязва спад с 13 на сто до 47 процента.  ,,Може би е дошло времето да се замислим и да оспорим крилата фраза на основателя на Си Ен Ен Тед Търнър, че „лошата новина е най-добрата новина'', заяви Екатерина Захариева.   Тя пожела на журналистите достойно да отстояват авторитета си на четвърта власт и поздрави БТА за прекрасната организация на конгреса.  При създаването си преди 121 години БТА е била част от Министерството на външните работи и изповеданията като служба за ''доставяне на телеграфни съобщения за събитията в чужбина''. Първите ѝ абонати са именно държавните институции и чуждите дипломатически представителства.  Шестият световен конгрес на информационните агенции е най- голямото медийно събитие в България, в което участват медийни лидери от над 100 държави от 5-те континента, сред които изпълнителния директор на „Прес асосиейшън“ и президент на Световния съвет на информационните агенции – Клайв Маршал, президентът на ДПА и президент на Европейския алианс на информационните агенции, директорът на Института на Ройтерс Расмус Нилсен, журналистът и писател Ерик Уайнър и др.", "date": "2019.06.15", "title": "Екатерина Захариева: Днес политици се убиват с няколко клика и един пост в интернет"}
{"url": "http://epicenter.bg/article/Stoycho-Stoychev--Predstoyat-liderski-promeni-v-trite-osnovni-partii/185732/2/0", "text": "Трите основни политически партии ще претърпят лидерски промени до местните избори. Бойко Борисов е отново при хората, демонстрира близостта си и това би укрепило доверието в ГЕРБ. Случващото се в БСП дава възможност на противниците на Корнелия Нинова да спънат БСП към управлението, а това ще струва на Нинова лидерския пост. В ДПС се готви смяна на лидерстовото. Това каза политологът Стойчо Стойчев в предаването \"Панорама\" по БНТ.  „Появата на Делян Пеевски не е случайно. Това е опипване на почвата за поемане на лидерския пост. С популистките си предложения, този човек се заявява като политически лидер“, прогнозира той.  „Намаляването на партийните субсидии са лицемерие в очите на избирателите. Този популистки ход, обаче не е лош. И 500 лева на глас да е партийната субсидия, партиите пак ще имат връзки с бизнес структури и корупция. Убеден съм, че сега ще стане един лев. Крайно време е да мине това решение през НС, още повече след подкрепата на управляващите“, коментира политологът.  Според Стойчев, БСП е непредсказуема, затова не мога да прогнозирам кой ще бъде лидер. „Крахът за БСП на местните избори, обаче е неизбежен. Отвсякъде са надвиснали тъмни облаци. ГЕРБ ще прави местните избори на базата на местните структури, които има. Предизвикателството към ГЕРБ ще бъде дали ще успеят да да удържат позициите си, след високо вдигнатата летва“. ", "date": "2019.06.15", "title": "Стойчо Стойчев: Предстоят лидерски промени в трите основни партии"}
{"url": "http://epicenter.bg/article/Eto-kakvo-se-padna-po-istoriya-na-kandidat-studentite-v-SU-/185737/2/0", "text": "Днес с изпити по история на България (от 9 ч.) и по химия (14 ч.) продължава втората кандидат-студентска сесия на Софийския университет за учебната 2019/2020 г., предава Канал 3  Кандидат-студентският изпит по история на България, за който са се записали 804 души, е писмен и се състои от два компонента: развиване на тема по даден исторически проблем и тест. Времетраенето на изпита е 4 астрономически часа.  В 9.00 часа в 65-та аудитория в Ректората на Софийския университет кандидат-студент изтегли вариант № 1 на теста и двете теми, от които ще избират явилите се на изпита: \"Софроний Врачански – книжовна и политическа дейност“ и \"Българската държава според Санстефанския договор, Берлинския договор и Търновската конституция“.  Всеки кандидат-студент има право да избере и да пише по една от темите, както и един от тестовите варианти, който се раздава на кандидат-студентите. Тестът включва въпроси от отворен и затворен тип от областта на политическата, стопанската, църковната и културната история на България през Средновековието, Възраждането и Новото време.  Специалностите, за които кандидат-студентите могат да кандидатстват след успешно положен изпит по история, са: \"Философия“; \"Социология“; \"Политология“; \"Публична администрация“; \"Културология“; \"Библиотечно-информационни науки“; \"Публични информационни системи“; \"Философия“ (на английски език); \"История“; \"Археология“; \"Етнология и културна антропология“; \"История и география“; \"Архивистика и документалистика“; \"История и геополитика на Балканите“; \"История и философия“; \"Хебраистика“; \"Педагогика“; \"Социални дейности“; \"Неформално образование“; \"Предучилищна и начална училищна педагогика“; \"Социална педагогика“; \"Специална педагогика“; \"Логопедия“; \"Физическо възпитание и спорт“. В повечето от горните специалности може да се кандидатства и с високи оценки от зрелостните изпити по БЕЛ и чужд език.  С изпит по история на България и изпит по български език и литература бъдещите студенти могат да запишат специалност \"Право“, а с изпит по история на България и изпит по английски, немски, френски, испански, италиански или руски език (по избор) – специалностите \"Международни отношения“ и \"Регионално развитие и политика“.  С успешно издържани изпити по история на България и изпит по английски, немски, френски, испански език (по избор) бъдещите студенти могат да запишат специалност \"Европеистика“.  С успешно положени изпити по история на България и по английски и френски език (по избор) могат да запишат специалността „История и чужд език“.  Кандидат-студентският изпит по химия е писмен и продължава четири и половина астрономически часа. Изпитът се състои от два компонента:  Компонент 1 се оценява с числова оценка по шестобална система. Тази числова оценка се използва за балообразуваща за всички, които кандидатстват с изпит по химия в Софийския университет. Компонентът се състои от две части. Първата част включва 20 тестови въпроса с изборен отговор (един от пет) върху материала по неорганична и органична химия; втората част включва 4 логически задачи (2 по неорганична и 2 по органична химия).  Компонент 2 е задължителен само за кандидатите за специалност \"Медицина“ в Софийския университет. Той представлява развиване на тема от учебния материал от VII, VIII, IX и X клас. До участие в балообразуването и класирането за специалност \"Медицина“ се допускат само кандидат-студентите, получили резултат \"ДА“ на този компонент.  ", "date": "2019.06.15", "title": "Ето какво се падна по история на кандидат-студентите в СУ "}
{"url": "http://epicenter.bg/article/Prof--Angel-Dimitrov--Politicheskata-kriza-v-Skopie-chuka-na-vratata-/185738/2/0", "text": "„Имаме една година зад гърба си и досега сме достигнали до обща позиция единствено по отношение на праисторията и античността. Дори за Средновековието още не сме стигнали до крайните резултати. Аз имам съмнения, че това ще се случи и през септември“. Това заяви пред БНР проф. Ангел Димитров - съпредседател от българска страна на съвместната комисия по историческите въпроси между България и Северна Македония. По думите му един от големите проблеми в работата на комисията е в честотата и интензивността на заседанията.  Искаме да стигнем до реални резултати в обозримо време, иначе бихме могли с години да водим дискусии помежду си, които не са чак толкова плодоносни, обясни той в интервю за предаването „Събота 150“.  „Вече минаха 2 години след подписването на Договора за приятелство и добросъседство, но някакви видими, сериозни резултати в приложението на този договор засега все още аз не виждам. Това се отнася не само за работата на комисията, а и за други сфери на междудържавното общуване. … Интерпретацията на миналото в двете страни, големите, фундаменталните различия, всъщност са свързани с дълбинните нагласи, които се проявяват във всички сфери на общуване. Когато в нашата млада съседка все още анализът на миналото е такъв, че България не само че не е смятана за приятел, че имаме обща история, а че едва ли не е един традиционен враг, който е отнел историята и е направил още куп неща, гледани с лошо око – нещо, което е исторически невярно, тогава тези нагласи няма как да не се отразяват и в общуването във всички сфери“, коментира проф. Ангел Димитров.  Той подчерта, че в Северна Македония не бързат с изпълнението на договорите. Според него те смятат, че самият акт на подписване на договорите е достатъчна гаранция. България обаче не е готова чак толкова дълго да чака, категоричен е дипломатът.  Предложението от македонска страна - да отбелязваме заедно паметта на Гоце Делчев, е съгласувано политически, категоричен е проф. Димитров и добави:  „Това беше опипване на терена, макар и грубо направено, за това до каква степен България е готова да признае постулатите на македонизма“.  Политическата криза в Скопие чука на вратата, изказа мнение проф. Ангел Димитров във връзка с липсата на покана за преговори за европейско членство.  Ако през лятото не получат покана, трябва да се тръгне или към ремонт на кабинета, или към предсрочни избори, както заяви самият премиер Зоран Заев.  „Искрено се надявам, че те ще намерят най-верният отговор, а той според мен минава и в една по-категорична и самокритична оценка на отношенията с България. От друга страна се притеснявам, че обстановката на Балканите може да се усложни“, коментира проф. Димитров. Той твърди, че Западните Балкани са политически най-сеизмичната част на Европа.   ", "date": "2019.06.15", "title": "Проф. Ангел Димитров: Политическата криза в Скопие чука на вратата "}
{"url": "http://epicenter.bg/article/Iliyana-Yotova--V-Balgariya-tryabva-da-ima-zakon--koyto-da-reglamentira-dobrovolchestvoto-/185739/2/0", "text": "В България трябва да има закон, който да регламентира доброволчеството. Това каза в интервю за седмичното обзорно предаване „Метроном“ на Радио „Фокус“ вицепрезидентът Илияна Йотова, патрон на Международния фестивал на червенокръстките и здравни филми, който се провежда във Варна.  „Това са хора, които дават всичко от себе си и са на мястото на събитието – земетресение, наводнение, природна катастрофа, в помощ на възрастните, това е нашето всекидневие и час по скоро е добре да има такъв закон. Много хора ми се оплакаха при откриването на фестивала, че когато участват в някакъв природен катаклизъм, както беше наводнението във Варна преди години, след това техните работодателите дори не им отчитат дните като работни. Има и случаи, в които хората са уволнявани и отстранявани от работата, защото не са дошли на работното си място, а са отишли като доброволци да помагат на другите. Това е абсолютно недопустимо, но се използва липсата на закон в това отношение“, обясни вицепрезидентът.  18-ият Международен фестивал на червенокръстките и здравни филми, който бе открит от Илияна Йотова, продължава до 17 юни. Организатори на фестивала са Българският червен кръст и Медицинският университет – Варна. Тази година той се провежда под мотото „Агресия – хуманизъм – кино“.  Освен прожекциите на състезаващите се игрални и документални филми от цял свят в програмата на фестивала е включен и Дискусионен форум по темата с участието на проф. Иво Христов, доц. д-р Харалан Александров, Соломон Паси, Татяна Дончева, журналистите Анна Заркова и Емил Спахийски.  Вицепрезидентът Илияна Йотова допълни, че интересът към фестивала е сериозен.  „Във фестивала участват филми от много страни. Предварителните участници са били 3 000, но до излъчване са допуснати малко повече от 200 филма. Във Варна имаше делегация от 18 страни. Важното в тези филми е, че там, където е трагедията, има героизъм на обикновените хора. Където животът се сблъсква със смъртта на много невинни хора, има изцеление, има оцеляване, възкресение и много човещина. Тези филми трябва да стигнат до колкото се може повече публика от цялата страна. Филмите показват, че не сме загубили човешкото в себе си и това е най-важното“, каза още Илияна Йотова.   Работим за разширяване на постановленията за обучение на деца от български произход от т. нар. исторически диаспори, увери вицепрезидентът.  „През последните две години се срещнах с повечето български общности в Западните покрайнини, Украйна и Молдова. Те споделиха, че са благодарни на българската държава, че има специална възможност чрез постановления на Министерски съвет младите хора да завършат своето висше образование в българските университети, за което българската държава отпуска и специални стипендии. Тези постановления са твърде остарели, те са някъде от 90-те години, ремонтирани са няколко пъти, но се нуждаят от актуализиране и осъвременяване“, обясни Илияна Йотова.  В Министерството на образованието и науката вече има създадена работна група, която работи по промяна на тези текстове, за да може постановленията да бъдат в услуга на младите хора, избрали да учат в България, каза още тя. По думите на Илияна Йотова от една страна това е важно заради самия учебен процес в България, а от друга страна пред младите хора има много административни пречки заради разминаване на текстовете в различните закони.  „Нашето желание бе да огледаме тези проблеми от всички страни и така да бъде ремонтирана нормативната база, че когато България реши да заложи на тези млади хора, административните пречки да се минимализират, за да могат безпрепятствено да учат у нас“, допълни вицепрезидентът и изрази благодарност към участвалите в срещата, на която са обсъдени конкретни предложения както по отношение на самия учебен процес, така и по отношение на пребиваването на тези млади хора с български произход в нашата страна.  Предстоят още разговори, защото към тази инициатива интерес проявяват и работодателските организации, посочи Илияна Йотова. Част от предложенията са свързани с по-активна рекламна кампания на висшите учебни заведения, полагане на изпит по български език, възможност за обучение по български език на приетите студенти, опростяване на пребиваването на младите хора у нас чрез постоянно пребиваване в годините на обучение в България или издаването на специална виза за студенти.  „Това не е проблем на 2000 студенти, които идват да учат в България, това е въпрос на националната ни политика за сънародниците ни за запазване на българщината“, обясни Илияна Йотова.  „Ще работим по реализиране на идеята постановленията за обучение на деца от български произход от т. нар. исторически диаспори да бъдат разширени и да се даде възможност и на други деца от цял свят, родени в България, да имат възможност да се върнат. Толкова много любов има към България в тези деца, а ние някак си не успяваме да ги привличаме достатъчно и да ги предпазим от бюрократични спънки. Сега сме на прав път, имам увереността на всички, от които това зависи“, добави вицепрезидентът Илияна Йотова.   ", "date": "2019.06.15", "title": "Илияна Йотова: В България трябва да има закон, който да регламентира доброволчеството "}
{"url": "http://epicenter.bg/article/GDBOP--10-5-miliona-leva-sa-shtetite-ot-kabelnite-pirati-samo-za-2-mesetsa-/185733/3/0", "text": "Над 10,5 млн. лева щети са нанесени за 2 месеца на правоносителите Нова тв, бТВ и НВО от кабелни пирати, срещу които бе проведена мащабна акция от ГДБОП и Европол. Това заяви началникът на отдел \"Компютърни престъпления\" в ГДБОП комисар Явор Колев на брифинг, предаде Канал 3.  \"Бяха иззети технически средства, чрез които тв сигнал се разпространяваше до потребителите в съответните градове. Операцията е по сигнали на правоносители, този бизнес нанася щети на операторите, на държавата и на чуждестранни правоносители\", каза комисар Явор Колев.  \"Предмет на изземването са само устройства, които имат отношение към разпространението на тв програми. Легалната дейност на операторите по разпространение на интернет не е била засегната и не са били изземвани такива устройства\", изтъкна той.  Не е прекратяван интернетът в дружествата в Дупница, Гоце Делчев и Кюстендил. Това може би се използва за нагнетяване на общественото недоволство, за да се обърнат настроенията в полза на кабелните пирати, предположи комисар Явор Колев.  \"И в момента в голямата част от проверяваните дружества има доставка на интернет. Не е прекратявана, не е спирана. Нямам представа каква е причината в градовете Гоце Делчев, Дупница и Кюстендил да няма свързаност, интернет“, заяви Колев.  В разпространена декларация на национално сдружение \"Клуб 2000\" на кабелни оператори вчера бе посочено, че \"гражданите са големите потърпевши от акцията на ГДБОП срещу кабелните оператори в няколко града в страната. Вследствие на акцията хората останаха без телевизия и интернет през 21 век и то в страна членка на ЕС\". Те заплашиха с \"лавина от дела срещу България в Европейския съд в Страсбург\".  Комисар Явор Колев разкри още, че в Бургас и Сандански са иззети сървъри с отношение към мобилно приложение за разпространение на тв програми. \"Те са имали разработено мобилно приложение, с което до неограничен брой потребители в интернет са разпространявали програми, за които нямат правата\", поясни Явор Колев.  \"Интернет има в градовете Сандански, Петрич, Бургас, Кърждали, в Гоце Делчев, Дупница и Кюстендил се твърди, че интернет услугата е била спряна. Пак повтарям - не са иззети устройства, които имат отношение към осигуряване на свързаност на потребителите\", посочи Явор Колев.     \"Разбирам притесненията на гражданите, останали без тв програми, но предвид обстоятелството, че това е извършено от оператори без авторски права, бе нужно да бъде прекратена престъпната дейност\", добави той.  По думите му при операцията нито един от управителите на проверяваните оператори не е оказал съдействие на проверяващите. \"Присъстваха представители на ГДБОП и на Европол за противодействие на престъпленията срещу интелектуална собственост.  Има образувани досъдебни производства, иззети са доказателства, техника и документация, делата са по два текста - за данъчни, финансови престъпления, а също и за престъпления срещу интелектуалната собственост, ще бъдат повдигнати обвинения срещу управителите на тези дружества\", поясни Явор Колев.  Законът предвижда присъди с лишаване от свобода до 5 и до 8 г. по посочените текстове, припомни той.   \"ГДБОП работи по противодействие на кабелното пиратство от 1998 г. като тогава пиратството в кабелните мрежи беше 100%\", припомни комисар Колев.   \"Сега от 2,4 млн. абонати на кабелна телевизия по твърдение на операторите около 50-60% са обхванати от легално разпространение на телевизионни програми“, каза още Колев.  ", "date": "2019.06.15", "title": "ГДБОП: Никъде не е спиран интернетът, ударихме кабелните пирати!"}
{"url": "http://epicenter.bg/article/Georgi-Lozanov-/185719/11/0", "text": "  „Не ми се искаше повече Веско Маринов да ми пее” - това признание на Борисов вдигна вълна от реакции в социалните мрежи, някои от които бяха на облекчение: „Бойко изрази на глас това, което стотици хиляди българи си мислеха от доста време насам”. Други обаче, без значение дали харесват или не харесват певеца, се настроиха обвинително към премиера - откъде накъде ще посяга на човека? Кога и в какво е демонстрирал по-висок вкус от музиката на Маринов, че вече не иска да я слуша?  Тандемът Цветанов-Маринов  Борисов остави впечатлението, че употребява певеца в наказателната си акция срещу Цветанов. А това започна да генерира съчувствие към двамата приятели, въпреки че доскоро бяха обект на сарказъм във Фейсбук-фолклора - певецът заради склонността му обилно да се поти на сцената и да „се слага\" на Цветанов, а самият Цветанов заради неподражаемия му синтаксис и страстта към апартаментите.  Сега обаче „ранимата душа” на Маринов (по думите на Цветанов) можеше да бъде видяна като невинна жертва на политиката - „най-мръсното нещо на света” (по думите на Маринов). Заедно с освобождаването му от всички постове, Цветанов бе уязвен и в частен порядък - чрез близкия му приятел, което изглежда като удар под кръста във вътрешнопартийните разпри. Така наказанието му започна да стои непропорционално тежко, особено на фона на други фактори в държавата със сходни прегрешения, на които не им се случва нищо.  Репликата на Борисов за Маринов обаче имаше продължение: „Ясно бях казал как трябва да се проведе кампанията. Не се съобразиха на моменти с мен”. Което показва, че изнервеността му към певеца не идва само от промененото отношение към Цветанов.  Вината на Веселин Маринов  За музикалните предпочитания на Борисов може само да се гадае. Но е сигурно, че той има изострена и добре тренирана интуиция за електоралните нагласи. И няма как в политическото му подсъзнание да не е заседнало усещането, че Маринов носи вина за една невъзвратима за ГЕРБ загуба - загубата на градския културен елит. Тя може да има различни сложни обяснения, но най-простото се крие в песента „Нашата полиция”, появила се през 2010 година. След нея за хората с интелектуално самочувствие беше някак неудобно да признаят, че са привърженици на тази партия.  Проблемът не беше в това, че песента и съпътстващият я „балет на полицаите” беше кич от времето на художествената самодейност, подходящ за перото на Илф и Петров. Далеч по-лошо беше, че тя играеше ролята на химн на МВР, поради което се сдоби с институционална легитимност и се превърна в демонстрация на вкуса на държавата. Тоест, проблемът идваше от сглобката между певеца Маринов и партиеца Цветанов. Затова всъщност не е учудващо, че когато единият си отива от партията, трябва да вземе със себе си и другия.  Тази сглобка направи от музиката на Веселин Маринов политически феномен, в който се четеше идеологията на ГЕРБ, изразена с „художествени средства”. В началото на прехода подобна функция за СДС имаха блусовете на Васко Кръпката и песните по текстове на Александър Петров „Последен валс”, „Развод ми дай” и „Времето е наше”. Те от една страна показваха генеалогичната връзка на новопоявилата се опозиция с ъндърграунда от годините на соца, с аутсайдерите и маргиналите с бира в ръка, непожелали да се подчинят на официалната конюнктура. А от друга показваха недоверието, че БКП, прекръстила се на БСП, може да се промени. Стиховете на Петров настояваха, че „животът в лъжа” продължава и след 10 ноември. И търсеха гражданска подкрепа, която да му се противопостави.  Нещо като Сънчо за възрастни  А какво внушават песните на Веселин Маринов? Лишени от каквито и да било граждански адреси и преживявания, те те потапят в сантиментално-битова мъгла, изпълнена с музикални клишета и словесни безсмислици от типа „за сладко вино няма да те дам”. Това е музика, която с нищо не те провокира и нищо не изисква от теб, емоционалният ѝ регистър не надраства възможностите на малко дете. Веско Маринов е нещо като Сънчо за възрастни. Обрича те на културна инфантилност и те кара да се оставиш в ръцете на по-големите и по-силните. Но когато песните му звучат по партийните митинги, а не докато си пиеш ракията вкъщи, това се превръща в политическо послание, което може да бъде резюмирано така: гледай си дребните човешки радости и тъги, другото не е твоя работа. Това намери естествената си кулминация в „Нашата полиция” - бъди спокоен, тя те пази, а единственото, което се изисква от теб, е да подариш цвете на властта.  Всичко това, освен че самó по себе си беше трудно поносимо за хора с индивидуална позиция и критично мислене, неминуемо отвеждаше към чалгата. Не толкова в мелодиката си, колкото в скъсяването на човешкия хоризонт до моментната наслада и утехите на анонимността. А чалгата, каквато и популярност да трупаше сред масите, си оставаше със знак „влизането забранено” за културния елит. Камо ли пък когато политиката иска да влезе в сговор с нея. Затова първата съпротива, която ГЕРБ предизвика, беше естетическа. А отстраняването не само на Цветанов, а на тандема Цветанов-Маринов прилича на закъсняла санкция от страна на Борисов. Санкция за наложената партийна естетика, която отблъсна част от избирателите му още през 2010 година. Да, Борисов продължава да мобилизира другата част, но не може да се примири, че вече не се харесва на всички. Иначе нямаше да си спомня с носталгия, че „когато в началото правих избори с 90% рейтинг, магаре да бях вързал за депутат, щяха да го изберат”.", "date": "2019.06.15", "title": "Георги Лозанов: Защо Борисов намеси и Веско Маринов"}
{"url": "http://epicenter.bg/article/Avtorkata-na-izlozhbata--Da-obikolish-sveta-za-270-dni--gleda-otkrivaneto-po-skaypa-ot-Buenos-Ayres/185752/6/0", "text": "Националният дарителски фонд „13 века България“ е домакин на изложбата „Обиколка на света за 270 дни“ на художничката Стела Сиди от Аржентина. Дамата на достолепна възраст е родена в България в еврейско семейство. През 1941 година та тръгва с майка си към Аржентина, но тъй като, поради гоненията на юдеите в почти цяла Европа не могат да вземат кораб от нито едно близко пристанище, пътуването им продължава 270 дни!   Експозицията под патронажа на вицепрезидента Илияна Йотова е емоционален разказ за това пътешествие, преплел в себе си светоусещането на малкото момиченце, инвенциите на художничката и… дневника на нейната майка. Страници от него изпъкват като воден знак в част от творбите. Историята му е не по-малко завладяваща. Животописът е воден на френски през цялото пътуване и Стела не подозира за съществуването му, докато не го открива преди десетина години в подплатата на стара чанта. Сиди дава да го преведат на испански и го превръща в картини.   Художничката тръгва към Южна Америка, когато е на 3,5 годинки. Навършва 4 на кораба на път от Хонконг за Сан Франциско. Маршрутът оправдава безкрайно дългото пътуване: София – Варна – Истанбул – Багдад – Басра – Карачи – Бомбай – Шанхай – Хонконг – Хонолулу - Сан Франциско – Чикаго - Ню Йорк - Буенос Айрес.   Ружка Николова, една от най-дейните представителки на нашата диаспора в Аржентина и преподавател по български език, един ден завежда студентите си на „открит урок“ – сбирка на евреите с български произхода на, която всеки е донесъл по нещо – жълтата звезда, която е бил принуден да носи, сандъкът, с който е прекосил света… Стела Сиди пък показва тетрадката с черни кожени корици – дневникът на своята майка. Платната, създадени по него са колажи от стари семейни снимки, авторски рисунки, документи, географски карти.   Стела Сиди изпраща по Ружка Николова копия от тях в България и когато вицепрезидентът Илияна Йотова ги вижда, тя е запленена и всякак съдейства за показването им в София под формата на фотопана. Децата на художничката пък създават филм „Обиколка на света за 270 дни. От България до Аржентина“ по картините на майка си, в който самата тя чете дневника, преведен от френски на испански. Лентата се прожектира в залата на „13 века България“ и специално за изложбата е дублирана на български език.   Изпълнителният директор на Управителния съвет на Националния дарителски фонд „13 века България“ Слава Иванова подчерта гордостта си, че тъкмо  в зала „Проф. Васил Геров“ е представена вълнуващата изложба. Вицепрезидентът Илияна Йотова благодари специално на фонда и неговият директор за съдействието и домакинството на трите културни прояви, които през цялото лято ще могат да се съпреживеят от гражданите и туристите на още два български града -  Сливен и Трявна.   Силата на българската култура и изкуство свързва всички българи, независимо къде се намират по света. Тази вечер сме заедно с нашите сънародници, отдалечени на 12 хиляди километра в далечна Аржентина, добави вицепрезидентът.   На събитието бе представена и книгата „Лекар“ на почитания доктор от български произход Хорхе Мичофф.  Ръкописът е преведен напълно безкористно от испански на български от Ружка Николова, която живее от 30 години в Аржентина и е носителка на отличието „Българка на годината“ за 2016 г. на Държавната агенция за българите в чужбина.  Институцията е помогнала за издаването на четивото и то ще се разпространява безплатно.   По идея на Илияна Йотова предговорът, написан от Ружка, разказва историята на българската емиграция в Аржентина. Книгата е издадена със съдействието на Държавната агенция за българите в чужбина и нейния изпълняващ длъжността председател Димитър Владимиров. Официално българите в Аржентина са около 4000, но липсват точни данни колко точно са тези с нашенски корени.   Според Ружка Николова икономическите и политически емигранти между двете войни са 11 хиляди и чрез проста сметка, потомците им би трябвало да надминават 100-те хиляди.   Гордея се, че имам български корени. Благодаря Ви за вниманието и интереса, който проявихте към мен. С тези думи, във връзка по скайп, аржентинската художничка Стела Сиди се обърна към вицепрезидента Илияна Йотова и всички присъстващи на изложбата, вкл. и посланикът на Аржентина в България Алберто Алфредо  Мануел Труеба,  българският в Буенос Айрес – Андрей Техов, който е в отпуск в София, както и легендарният радиоглас Божана Димитрова.   ", "date": "2019.06.15", "title": "Авторката на изложбата „Да обиколиш света за 270 дни“ гледа откриването по скайпа от Буенос Айрес"}
{"url": "http://epicenter.bg/article/V-Notr-Dam-shte-bade-otsluzhena-parva-liturgiya-sled-pozhara-/185726/7/0", "text": "Два месеца след опустошителния пожар, в събота вечер, в катедралата Нотр Дам ще бъде отслужена литургия, съобщават германският национален ежедневник Die Frankfurter Allgemeine Zeitung и Агенция \"Фокус\".  Службата ще води Парижкият архиепископ.  От съображения за сигурност се очаква на литургията да бъдат допуснати между 20 и 30 души. Месата ще се състои в параклиса в източния край на световноизвестната парижка катедрала, зад високия олтар.  Нотр-Дам е силно повредена от опустошителен пожар в средата на април - покривът е до голяма степен разрушен.  Френският президент Еманюел Макрон обеща, че катедралата ще бъде възстановена в рамките на пет години.  Епископията обяви, веднага щом е възможно, да построи помещение за молитва в предната част на църквата. Там вярващите ще могат и да се изповядват.  ", "date": "2019.06.15", "title": "В Нотр Дам ще бъде отслужена първа литургия след пожара "}
{"url": "http://epicenter.bg/article/Tezhak-zhrebiy-za-Grigor-Dimitrov-na--Kuins-Klab--/185758/8/0", "text": "Григор изтегли тежък жребий за силния турнир в \"Куинс Клъб\" в Лондон, с който българинът стартира своя сезон на трева, предава Агенция \"Фокус\".  Шампионът от 2014-а този път не е сред поставените и още в първи кръг ще излезе срещу №8 в схемата Феликс Оже-Алиасим.  Канадецът е считан за една от големите звезди на младото поколение, като е само на 18 години, а вече е под №21 в световната ранглиста.  При евентуален успех, във втори кръг го очаква победителят от мача между Ник Кириос и Адриан Манарино. Евентуален съперник в трети кръг пък е №1 в схемата Стефанос Циципас.  ", "date": "2019.06.15", "title": "Тежък жребий за Григор Димитров на „Куинс Клъб“ "}
{"url": "http://epicenter.bg/article/-Yoga-den---harmoniya-i-umeniya-v-sinhron/185749/10/0", "text": "  За пета поредна година, на 21 юни и прилежащите към тази дата дни, държавите по света ще отбележат празника на древното учение по йога. България е сред тях.   43 населени места, сред които най-големите градове: София, Пловдив, Стара Загора, Бургас, Варна, Русе, Велико Търново, Плевен, и по-малки градове, както и три села, ще празнуват със свои отделни програми.    и тази година   като официалното откриване е на  в зала 3 на  . Ще го направи  посланичката на Индия в България Н.Пр. г-жа Пуджа Капур в присъствието на представители на дипломатическия корпус и специални гости: интелектуалци, знаменитости, представители на йога общностите, любознателни граждани.   НАЧАЛОТО На 11 декември 2014 Общото събрание на ООН приема с абсолютно мнозинство резолюция, по силата на която 21 юни – денят на лятното слънцестоене, става Международен ден на йога. В обръщението си към световната общественост министър-председателят на Индия Шри Нарендра Моди още тогава отбелязва:             Йога въплъщава единението на тялото и ума, на мисълта и действието, на     ограничението и удовлетворението; йога е хармонията между човека и    природата, и сама по себе си е холистичен подход към здравето и         благоденствието.   Йога - не само като средство против, но и като абсолютна алтернатива на стресовия начин на живот и на естествената природна податливост на човека към стреса като цяло. И най-незначителното постижение в практикуването на йога дарява човека с вътрешен покой, по-добро здраве, по-хармонични отношения с околния свят, по-добри физически и интелектуални умения, по-голяма трудоспособност, умение за по-успешно преодоляване на трудности от всякакъв характер, позитивизъм, вътрешна радост и стабилност, и много други екзистенциални качества, осигуряващи развитие, удовлетворение и благоденствие на личността.   В СОФИЯ   Националният дворец на културата ще отвори врати за знанието по йога още от 10 часа, та до късно вечерта.  От 10 до 18 ч. зали 3, 3.1, 3.2 и 10 ще предлагат своите специфични програми непрекъснато. Входът е свободен и всички желаещи ще могат да посещават различните събития през целия ден. И тази година организаторите предлагат разнообразна програма във всяка от четирите зали. Най-добрите сертифицирани учители, представители на известни школи по класическа йога, ще демонстрират практики в зала 3 на НДК, където желаещите ще могат да се упражняват, или просто да слушат и наблюдават.   По същото време в зала 3.1 учени-практици ще изнесат лекции по различни теми, засягащи същността на йога, в две отделни части на зала 3.2 ще бъдат представени специализирани йога-практики за възрастни, за деца и за бременни. Паралелно в съседната зала 10 желаещите ще могат да се запознаят с холистичната наука за здравето аюрведа.   Във фоайето пред залите ще има щандове с изданията на различните йога школи, книги за йога и йога аксесоари. На терасата пред фоайето участниците ще могат да опитат индийска вегетарианска, континентална вегетарианска и веганска храна.    ", "date": "2019.06.15", "title": " Йога ден – хармония и умения в синхрон"}
{"url": "http://epicenter.bg/article/Rimska-vakantsiya--Dzhenifar-i-Brad-otnovo-zaedno-/185764/10/0", "text": "50-годишната Дженифър Анистън отдавна прости на своя бивш – 55-годишния Брад Пит. Сега двамата отново могат да се съберат, предава БГНЕС.  58-годишният Джордж Клуни организира среща на Пит и Анистън. Актьорът покани бившите съпрузи на почивка в Рим, където е със своята жена Амал.  Почивните дни прекарани на римската вила приличаха на една дълга среща, изпълнена със смях и любов.  „Това бяха вълшебни два дни. Двамата са във възторг. Почивката наистина ги сближи. Джен сподели с Амал, че сякаш се е върнала в миналото с Пит, когато не са сваляли поглед един от друг. А Брад никога не е бил толкова щастлив, както по време на тази римска ваканция“, разкри източник, запознат със ситуацията.  Брад Пит и звездата от „Приятели“ се разделиха през 2005 г. Тогава Анджелина Джоли му завъртя главата на снимките на екшън филма „Мистър и мисис Смит“. Бракът му с нея продължи до неотдавна, сега двамата живеят отделно.  ", "date": "2019.06.15", "title": "Римска ваканция: Дженифър и Брад отново заедно "}
{"url": "http://epicenter.bg/article/Tsveti-Radoycheva-specheli-golyamata-nagrada-s-pesen-sreshtu-nasilieto-nad-zheni/185766/10/0", "text": "За трета поредна година в Сандански се проведе BG Music Festival. Конкурсът събра на една сцена млади български поп, рок, рап и хип-хоп изпълнители, които премериха сили в борбата за трите големи награди на фестивалното жури. Музикалното събитие се състоя в две поредни вечери в Летния театър на курортния град.  Тази година участие взе и популярната поп певица Цвети Радойчева. Талантливата изпълнителка представи своята най-нова авторска песен ”Изчезни “, която е по нейна музика, текст на известния текстописец Петър Москов и аранжимент на Алекс Нушев.   Цвети Радойчева се открои с вокална техника, харизма, чар и силно сценично присъствие. И двете вечери за своята впечатляваща визия, красавицата заложи на шармантни рокли на марката Sandro Ferrone .  А песента “Изчезни” й донесе голямата награда на фестивалното жури. Тя беше избрана за най-добрата поп песен на BG Music Festival 2019г.  Сингълът  е обвързан и с голяма кауза. С това парче Цвети категорично казва “Не на насилието над жени“. Тя я създава в знак на съпричастност към жените, пострадали от домашно насилие. Нека много жени, които са били обект на насилие, да я приемат като своя лична изповед и да придобият силата да споделят за проблема.  В момента Цвети Радойчева подготвя заснемането на тематично видео към “Изчезни”, в което красавицата ще пресъздаде емоцията на песента, партнирайки си в актьорска игра с известен наш артист.", "date": "2019.06.15", "title": "Цвети Радойчева спечели голямата награда с песен срещу насилието над жени"}
{"url": "http://epicenter.bg/article/Kanev--Napravih-maksimalnoto-v-evropeyskite-institutsii-ne-da-otpadne-monitoringa---a-da-se-zasili-/185722/2/0", "text": "\"Свръвисоките нива на субсидиите са очевидно несъстоятелни. Законът казва, че максимумът за кампаниите е 2 млн. лв., решението обаче е не намаляването на субсидиите на 1 лв., а да се сложи таван или регресивна скала - до определен брой гласове определена субсидия. България е държавата, в която може най-много да се харчи за частни медии - това е най-голямото перо в кампаниите\".   Това заяви в \"Още от деня\" по БНТ Радан Кънев. Става въпрос за милиони или стотици хиляди за една кампания, уточни избраният за евродепутат от Демократична България.  Той даде за пример и Румъния, където може да се изхарчат 30 000 евро в медии, а във Великобритания жанрът политическа реклама не съществува. Радан Кънев отхвърли идеята за нулева субсидия, както е в САЩ заради различния политически модел, който съществува там. На въпрос дали партията може да се издържа от членски внос той отговори, че е много трудно дори като се прибавят дарения.  \"Когато говорим за политическа корупция, говорим и за купуване на гласове. Това винаги става с черни пари, защото са безотчетни\", посочи представителят на Демократична България. Той добави, че голяма част от партийното разходване има характер на престъпление.  По отношение на правосъдната система зам.-председателят на ДСБ каза, че въпросът сега е дали Европарламентът и Еврокомисията може да помогнат в България да има повече правосъдие и повече справедливост. \"Виждаме, че в момента се покриват срамотиите на съдебната система, т.е. на корупцията. Направих максималното в европейските институции не да отпадне мониторинга, а да се засилва въздействието дори през Европейската прокуратура\", издаде Кънев. Той предупреди, че управляващите ще искат да ограничат възможността хората да търсят правосъдие през комисиите в Европарламента, като го обвърза със собственото си желание да бъде част от Комисията по правни въпроси в Брюксел.  \"В момента сме свидетели на акция срещу разследващата журналистика, конкретната фигура на главния прокурор не е важна, а дали има механизми на съдебната система, които да предотвратят затварянето на устата на журналистиката. Свободата на словото и правосъдието са двата крака, на които демокрацията ходи\", каза Кънев. ", "date": "2019.06.15", "title": "Кънев: Направих максималното в европейските институции не да отпадне мониторинга , а да се засили "}
{"url": "http://epicenter.bg/article/Mihail-Mikov--Voynata-sreshtu-Stanishev-e-vredna-za-levitsata-v-Balgariya-/185723/2/0", "text": "Бъдещето на БСП не е особено светло, заяви Михаил Миков, бивш председател на партията, в \"Събуди се\" на Нова телевизия .   Партията не само губи избори, но губи смисъла на идейното, когато вождизмът трайно се настанява... Аз съм бил избиран за председател на Националния съвет, а днес г-жа Корнелия Нинова се титулува като председател на партията, въпреки че не е избирана за това, заяви Миков.   Какво означава консервативен социализъм или ляв консерватизъм? Това е подмяна на идейната основа на БСП. Какво означава, че вече 2 години и половина, въпреки прокламираното заявление против санкциите срещу Русия, нито веднъж не се внася искане за проект за решение, попита той.   Миков е категоричен, че не може Виктор Орбан да бъде икона на БСП, а противопоставянето на ПЕС е вредно за политиката на БСП, войната срещу Станишев е вредна за левицата в България.   Избори се губят и се печелят, но подмяната на партията е избор за бъдещето, смята бившият партиен шеф. Има риск драматизмът в партията да премине във водевилност и фарс, категоричен е Миков. Най-близкото обкръжение на Нинова я призовава да си оттегли оставката, пристигат писма от трудови колективи... Ако излезе Стефан Данаилов, ще се разплачат делегатите, смята бившият лидер, който коментира интервюто на Данаилов пред   Тези етикети  на врагове с партиен билет, които се лепят, тези побеснели хейтъри в социалните мрежи, без лице, без име, атакуват хората с различно мнение в БСП. Не сте толкова наивни да мислите, че това става по самоинициатива, а не по знак на \"Позитано\"20 , отбеляза Миков. Много е лесно този истински морален стожер (Румен) Овчаров, който  явно е бъдещето на БСП, да заклеймява, да казва кой е миналото, кой е бъдещето, кой е фараон, кой какъв е, каза още бившият председател на столетницата.", "date": "2019.06.15", "title": "Михаил Миков: Войната срещу Станишев е вредна за левицата в България"}
{"url": "http://epicenter.bg/article/Ekip-ot-11-lekari-ot-3-bolnitsi-v-Stara-Zagora-spasiha-dete/185724/2/0", "text": "11 лекари от 3 болници в Стара Загора с общи усилия успяха да спасят живота и ръката на 5-годишно дете, съобщава Нова телевизия.  Малкият Георги от Казанлък вече е добре, след като стъкло прерязва артерия, сухожилия и нерви на дясната му ръка.  Преди седмица състоянието на 5-годишния Георги е критично, но днес усмивката отново грее на лицето му.  Инцидентът се случил вкъщи, докато Георги играел със сестра си на криеница.  „Ударих се в едно стъкло и се порязах”, разказва Георги.  Детето получава изключително сериозна травма на ръката и е транспортирано в Стара Загора.  „Може да се опише като тежка травма, прорезна, като парциална ампутация за съжаление през китката, дланта и предмишница, с неправилна форма, с много фрагментации на реновата площ и за съжаление доста тежко увредени основни структури на китката и ръката”, обясни д-р Павел Атанасов.  „На практика до коста бяха достигнали, като проникване отделните разрези, които, за съжаление, се бяха обединили в една обща рана”, обясни д-р Антон Елкин.  „Първото, което ни направи впечатление, че бяха много притеснени близките. Уплашени. Раната кървеше, въпреки че я бяха превързали в Казанлък”, разказва д-р Иван Неделчев.  „Успяхме по някакъв начин да успокоим родителите”, допълва д-р Исам Ал Атар.  Детето е било с реална опасност за живота. Срязани са сухожилия и нерви на ръката, а заради срязана артерия е загубило и много кръв.  „Реално погледнато, детето беше в един хеморагичен шок. Той е шок, който се дължи на масивна кръвозагуба. Тъй като това е малко дете. Обемът изобщо на циркулиращата кръв в едно здраво дете не е голям, а при артериална травма имаме масивна кръвозагуба. Сама по себе си една такава кръвозагуба, може много бързо да коства живота на едно дете. Изобщо на всеки един човек”, обясни д-р Антон Елкин.  „При тази голяма травма, опасността беше на лице. За негово щастие направихме всичко необходимо, цял мултидисциплинарен екип, за което, малкият Георги днес е вкъщи с ръчичка жив и здрав”, обяснява д-р Павел Атанасов.  Събират се лекари от две болници. Координацията става изключително бързо и започват 5 часова операция.  „Всяка една такава операция е голямо предизвикателство. Анатомичните, физиологичните особености при децата, тъй като техният организъм е не напълно узрял има си специфика на всяка една интервенция като необходимост за провеждане. И колкото и да сме професионалисти винаги си има малко нотка на притеснение при всеки един от нас”, обяснява д-р Елкин.  „Съдовите структури са значително малки. Говорим за 2-3 милиметра съдове, които се работят под микроскопски контрол, много екзактно, бавно и всяка грешка би коствала голяма травма и загуба евентуално на крайника”, обяснява д-р Павел Атанасов.  На петия ден след инцидента, детето е изписано от отделението по „Съдова хирургия“ с възстановен 95% двигателен обем на ръката. А малчуганът коментира, че вече е приятел с лекарите.  „Много, много благодаря на лекарите, които ми спасиха ръката”, заявява Георги.", "date": "2019.06.15", "title": "Екип от 11 лекари от 3 болници в Стара Загора спасиха дете"}
{"url": "http://epicenter.bg/article/V-Natsionalniya-voennoistoricheski-muzey-shte-se-provede-Den-na-bashtata/185725/2/0", "text": "В Националния военноисторически музей /НВИМ/ днес ще се проведе Ден на бащата, посветен на специалната връзка между таткото и детето, съобщиха от пресцентъра на музея. Събитието ще се проведе за осма поредна година, от 10-18 ч., с вход свободен и многобройни атракции.  Специално за празника Българската армия представя военни машини \"Мерцедес\", бойна бронирана машина \"Командо-Селект\", брониран боен джип \"Пясъчна котка\", високопроходима линейка, участвала в мисии, и учебна катапултна седалка.   Всички желаещи ще могат да влязат в кабините на едни от най-атрактивните машини от външната експозиция на музея - вертолет Ми-8, ракетен комплекс 2К 52 Фрог \"Луна-М\" и подвижен радиовисотомер \"Вершина\".  Забавленията за малки и порасналите деца ще включват програмиране на роботи и създаване на видеоигри, виртуална зона за игри, конструктор за млади откриватели, сглобяване на къщички и създаване на мечтания град, решаване на логически задачи и разнообразни интерактивни игри не само ще стимулират детското логическо мислене, но и творческото въображение, отбелязват от музея.  В този ден за децата всичко ще е позволено - ще скачат на огромен матрак, ще се забавляват с играчки от дърво, ще рисуват върху вода, ще опитат сладки изкушения, ще станат главни герои в детска приказка и дори ще играят минифутбол, докато родителите им се запознават с Програмата за ранно детско развитие на Уницеф, допълват от НВИМ. Децата ще могат още да покажат своите знания в куиз за финансова грамотност с награди.  Малчуганите и татковците ще имат и възможност да седнат зад волана на едни от най-модерните автомобили и любопитни превозни средства или пък на атрактивни модели велосипеди. Любителите на природата пък ще изживеят вълнуващи емоции в скаутски лагер, а изпълнените с енергия малки и големи гости на музея ще се потопят в магията на народните танци между 10 и 13 часа.  Денят на бащата се организира с подкрепата на Министерство на отбраната, \"Шампиони за децата\" на УНИЦЕФ България, Съюз на българските автомобилисти, Национална скаутска организация на България и други. Събитието се осъществява със съдействието на водещия на \"Стартер\" - Симеон Колев, и медийната подкрепа на BG Radio.", "date": "2019.06.15", "title": "В Националния военноисторически музей ще се проведе Ден на бащата"}
{"url": "http://epicenter.bg/article/Dnes-shte-e-zhega--Maksimalnite-temperaturi-shte-stignat-do-33-gradusa-/185727/2/0", "text": "В събота през по-голямата част от деня, ще има незначителна до променлива облачност.   В следобедните часове облачността ще се увеличи и в много райони ще има краткотрайни превалявания от дъжд, придружен от гръмотевична дейност.   Вятърът ще бъде слаб, в източните райони - до умерен, от изток-североизток.   Минималните температури ще бъдат 16° и 19°. Максималните температури ще са между 29 и 33 градуса.   Специалистите съветват да не излизаме по обед в най-големите жеги.  „Кожата на човек е бариерата между вътре и вън и е от важност да понесем всякакви предизвикателства като по-горещо и по-студено време, но голямата температурна разлика влияе негативно върху способността ѝ да оказват бариерна функция\", коментира пред сутрешния блок на Нова телевизия семейният лекар д-р Андриан Лалков.  По думите му, пациентите с високо кръвно са най-уязвими.  \"По-възрастните пациенти имат и други сърдечно-съдови заболявания, както и мозъчно-съдова болест, така че винаги е комбинация между няколко заболявания\", разясни д-р Лалков.  Според него, всички ние трябва да увеличим времевия диапазон, в който по-добре да не се появяваме на слънце.  \"Хората обикновено почиват между 14:00 и 16:00 часа, но съветът е да се увеличи диапазона от 11:00 до 17:30 - 18:00 часа  Ако се налага излизане, хората трябва да са облечени в светли дрехи\", каза още семейният лекар. И допълни, че трябва да пие повече течности, най-вече вода. Той специално обаче предупреди, че водата не трябва да е ледено студена, защото тогава се създават други сериозни проблеми.", "date": "2019.06.15", "title": "Днес ще е жега!  Максималните температури ще стигнат до 33 градуса. "}
{"url": "http://epicenter.bg/article/Velizar-Shalamanov--Modernizatsiyata-na-armiyata-e-nay-trudnata-zadacha-na-prehoda-/185728/2/0", "text": "Актуалните заплахи за сигурността на страните-членки на НАТО и ЕС преди всичко са свързани с несигурността по южните граници на Алианса, но и в много голяма степен с поведението на такъв сериозен фактор като Русия по отношение на конфликтите в Украйна, Грузия, Молдова. Това заяви в предаването „Нощен хоризонт“ на БНР бившият министър на отбраната Велизар Шаламанов, който 8 години бе директор в Агенцията по комуникация и информация на НАТО.  „Именно затова, от една страна, Балтийско и Черно море са важни точки, в които трябва да се търси стабилност и снемане на напрежението. Също така и в Средиземноморието трябва да се търси съвместно с ЕС преодоляване на проблема, свързан с нелегална имиграция и с терористичните заплахи, идващи преди всичко от юг.“  Според Шаламанов има едно голямо предизвикателство и то е най-вече технологично, защото новите технологии могат да доведат до неочаквани промени в начините на противоборство, особено в сферата на ИТ, изкуствения интелект, космическите технологии.  „Определено Русия се стреми да се върне в позицията, която имаше СССР по време на Студената война и това създава напрежение - и по отношение на конфликтите, в които Русия е ангажирана, които тя провокира. Ядрените оръжия, новите технологии и използването им в сферата на хибридните заплахи, киберзаплахите също са области, в които с Русия има напрежение, не само с НАТО, ЕС, но и в двустранен план със страни-членки,“ подчерта той.  Велизар Шаламанов смята, че напрежението винаги има най-доброто решение на масата на преговорите. Най-добрият инструмент на дипломация, на преговори са способностите, които вдъхват респект, които въздържат опонента от провокации, от амбиции, които не могат да бъдат задоволени.  „За мен по отношение на Русия България трябва активно да участва във формирането на позициите, на политиката на ЕС и НАТО. В двустранен план да участва в оценката и в развитието на позициите на нашите стратегически съюзници. За специално отношение не мисля, че можем да постигнем такъв „успех“, просто защото от гледна точка на Русия специалното отношение е това България да има ограничени възможности за избор и да бъде поставена в зависимост. Така, че каквито и да са специални отношения не са от полза за България. От полза за България е да има ясни отношения, които с Русия най-добре се постигат на ниво НАТО-ЕС и специалната роля на България в тези съюзи е важната стъпка, която трябва да постигнем. За това се изисква капацитет - и аналитичен, и дипломатически, и преговорен, и съответно военен капацитет, за да бъдем уважавани в НАТО и ЕС,“ коментира експертът.  По думите на Велизар Шаламанов Турция е изключително важен съюзник в НАТО и на масата на консултациите при закрити врата в Алианса може да бъде намерено решение на всеки един въпрос, който представлява проблем в сферата на сигурността или предизвиква загриженост от други страни от НАТО.  „Иначе Турция наистина е една от страните в НАТО, която е изправена пред най-сериозни предизвикателства - и в контекста на Близкия изток, и в контекста на интереси, които по един или друг начин я свързват с Русия, и в Черно море, и в Кавказ, и в Средна Азия.“  Велизар Шаламанов определи случая с 16-годишното момче от Пловдив, станало жертва на радикален ислям, като пример за използване на киберпространството за радикализация, за организиране и провеждане на терористични атаки, за хибридни атаки. Противодействието според него е в още по-добро взаимодействие между службите на НАТО и ЕС.  „Нито една страна не може да изгради пълния капацитет за реагиране в такива ситуации. Не случайно Израел, без да е член на НАТО и ЕС, търси сътрудничество - и с основни партньори в НАТО и ЕС, и със страните в нашия регион. Капацитетът на Израел, вероятно много по-голям от този на България, е недостатъчен, за да се противопоставят на тези рискове, свързани с използване на киберпространството от терористи.“  Като най-трудната задача на прехода определи Шаламанов модернизацията и превъоръжаването на българската армия, защото става въпрос за 10,15 и повече милиарда лева, които да бъдат похарчени. Твърденията, че тези пари ще „изядат“ средствата за социални политики и пенсии експертът намира за част от информационната война, защото в това няма нищо вярно.  „Само искам да припомня, че по времето на комунизма военният бюджет беше 6 до 10% от БВП. Армията беше над 110-120 хиляди, самолетите бяха 200-250, танковете 3-4 хиляди, представете си, ако сега трябваше да поддържаме такава армия, за какво друго щеше да има пари? Самият факт, че в момента никой не чака на опашка за цветен телевизор, не чака години за кола и за апартамент, означава, че промяната, включително и в армията, е довела до много по-високо качество на живота, но така или иначе ние имаме прост ангажимент от 2014 г. - да харчим 2% от БВП за отбрана и от тях 20% за ново въоръжение и техника. Засега това не се случва. Очаквам със сключването на договор за 8 самолета Ф-16 , след това и на другите договори, да изпълним този ангажимент и мога да ви уверя, че това ще доведе до видими положителни резултати не само за армията, а и за цялостната модернизация на страната, защото това ще бъде реалното влизане в XXI век.“  ", "date": "2019.06.15", "title": "Велизар Шаламанов: Модернизацията на армията е най-трудната задача на прехода "}
{"url": "http://epicenter.bg/article/Opasni-hapcheta-za-otslabvane-se-prodavat-svobodno-v-targovskata-mrezha--VIDEO-/185729/2/0", "text": "Опасни хапчета за отслабване се продават свободно в търговската мрежа. Експеримент на „Събуди се” по Нова телевизия доказа в лаборатория, че хранителните добавки съдържат съставката сибутрамин. Веществото е забранено от Европейската агенция по лекарствата още през 2010 г., защото може да причини инфаркт на миокарда и сърдечен арест.  Бързо сваляне на килограми, за кратко и без странични ефекти. Това ни обещават стотиците реклами в интернет на различни хранителни добавки. Решаваме да проверим до колко са безопасни за здравето и дали не съдържат вредни, забранени или неизвестни за химиците вещества.  На случаен принцип си купуваме 2 вида хранителни добавки от аптека. Онлайн поръчваме и още 2 продукта, които гарантират резултати веднага. На теория в хранителните добавки би трябвало да има само растителни съставки. Проверяваме на практика дали това е така - в лаборатория.  \"В 2 от добавките установихме лекарствената субстанция сибутрамин около 22-25 мг на капсула. Преди време е бил лекарствен продукт, разрешен, но Европейската агенция по лекарствата установява, че рисковете надвишават ползите и затова е забранен. Води до сърдечни проблеми, тахикардия, високо кръвно, виене на свят\", каза пред камерата на \"Събуди се\" химикът в лаборатория \"Global Test\" Здравка Захариева.  Още по-учудени останахме от факта, че хранителните добавки, купени от сайтове, ни бяха изпратени с етикет “Детски играчки”. Питаме и лекарите - колко опасен е сибутраминът за сърцето ни?  \"Самият сибутрамин увеличава честотата на инфаркти и инсулти. 2014 година от един фет бърнър е установена епидемия от чернодробни увреждания, чернодробни трансплантации и дори до смъртни случаи\", каза още началникът на отделение по кардиология в \"Сити Клиник\" доц. д-р Яна Симова.  Бърза и лесна печалба търсят хората, които продават необезпокоявани тези хапчета за отслабване. Фитнес инструкторът Ивелина, която от години спортува, пробва действието на една от изследваните добавки върху себе си. Това става преди години, след раждането на сина си. Сега в добавката ние открихме сибутрамин.  \"След като родих, качих доста килограми, имах и хормонален дисбаланс. Той добре ми подейства, от него смъкнах доста килограми. Всички хранителни добавки, които аз предлагам, съм ги изпитала върху себе си. Имах хранително разстройство, което доведе до покачване на теглото ми с 20 кг. в тийнейджърска възраст\", каза още фитнес инструкторът.  В залата или извън нея стотици хиляди хора спортуват всеки ден и така постигат мечтаните килограми. Но не бързо и не веднага, казва Ивелина.  \"На първо място е здравето на човека. Много е важно да отслабваме не толкова бързо, а постоянно\", добави фитнес инструкторът.  На 39 години Ивелина е в топ форма, благодарение на тренировките с ластици и стикове всеки ден, а не просто на хапчета за отслабване. Но добавките са достъпни за всеки. А контролът се размива между институциите.  ", "date": "2019.06.15", "title": "Опасни хапчета за отслабване се продават свободно в търговската мрежа (ВИДЕО)"}
{"url": "http://epicenter.bg/article/Rosen-Karadimov--Kongresat-na-BSP-v-nedelya-shte-prepotvardi-liderstvoto-na-Korneliya-Ninova-/185730/2/0", "text": "Не вярвам, че партийните субсидии ще паднат на 1 лев. Всъщност не ми се иска да вярвам, че ще падне на 1 лев. Искам да направя едно уточнение - не защитавам тезата субсидията да остане 11 лева. Защитавам тезата за разумна партийна субсидия, защото в тази сума не влизат само средствата за политическа дейност, но и средствата, необходими за провеждането на избори. Това заяви политическият анализатор Росен Карадимов в студиото на ''Панорама'' по БНТ.  Той допълни, че промените по отношение на размера на субсидиите не се правят заради референдума на Слави Трифонов, а по-скоро заради предстоящия Конгрес на БСП.  ,,Премиерът Бойко Борисов направи сериозни заявки за реформи в ГЕРБ. Корнелия Ниновасъщо направи сериозна реформа в БСП и ако тя продължи успешно с нея, в един момент може да забележим, че двете основни политически партии придобиват нов облик, ново лице и тази система започва да функционира по нов начин'', сподели той.  ,,Конгресът на БСП в неделя ще препотвърди лидерството на Корнелия Нинова и аз се надявам това да се случи, защото тя е политическият лидер. Освен това тя разполага с огромна подкрепа в рамките на партията. Друга причина е, че предстоят най-важните избори за БСП за последните десет години. А и хората, които ще присъстват на този Конгрес, ще бъдат гръбнакът на партията по организацията на местните структури по време на изборие'', обясни Карадимов.  ,,В случай че се стигне до избор на временно изпълняващ длъжността председател на БСП, тогава социалистите ги чака катастрофална загуба на местния вот'', заяви в заключение политическият анализатор. ", "date": "2019.06.15", "title": "Росен Карадимов: Конгресът на БСП в неделя ще препотвърди лидерството на Корнелия Нинова "}
{"url": "http://epicenter.bg/article/Mis-Balgariya-Romina-Tasevska-i-Mariana-Vekilska-na-otkrivaneto-na-Street-Lounge-/185769/10/0", "text": "\r\n \r\n Street Lounge отвори своята градина с грандиозно лятно парти \r\n \r\n \r\n \r\n   \r\n Най-новата перла в короната на хотел Маринела  Street Lounge официално откри своята лятна градина. \r\n   \r\n Мис България Ромина Тасевска, любимата телевизионната звезда Владимир Караджов от обичания формат “Бригада нов дом” и журналистът Мариана Векилска са само част от лицата, които се насладиха на  екзотичните коктейли и приятната атмосфера на лятната градина на Street Lounge-Hotel Marinela – оазисът в сърцето на София. \r\n   \r\n Лятното парти няма да е единственото през месец Юни - в края на месеца предстои и грандиозният втори рожден ден на заведението. \r\n \r\n", "date": "2019.06.15", "title": "Мис България Ромина Тасевска и Мариана Векилска на откриването на Street Lounge "}
{"url": "http://epicenter.bg/article/Momichetata-na-SKTM--quot-Rodopi-quot--stanaha-shampioni-na-Balgariya-na-tenis-na-masa-/185762/8/0", "text": "Състезателките от отбора на СКТМ \"Родопи\" - Момчилград станаха шампиони на България по време на Държавно първенство по тенис на маса за момичета и момчета до 10 години, съобщи президентът на клуба Ерсин Юмер.  Турнирът се провежда в град Гоце Делчев и в него участват над 70 състезатели от най-добрите отбори в цяла България.  Момчетата от СКТМ \"Родопи\" се класираха трети и взеха бронзов медал.  \"Предстоят индивидуални срещи и очаквам в тях също да спечелим медали. Освен състезателите заслуга за добрите резултати безспорно имат и треньорите Мелиса Мехмед и Сабри Сюлейман\", каза още Ерсин Юмер.  ", "date": "2019.06.15", "title": "Момичетата на СКТМ \"Родопи\" станаха шампиони на България на тенис на маса "}
{"url": "http://epicenter.bg/article/Frenskite-miliarderi--koito-obeshtaha-da-daryat-za-vazstanovyavaneto-na--quot-Notr-Dam-quot--ne-sa-dali-i-tsent/185734/7/0", "text": "Френските милиардери, които публично обявиха, че ще дадат стотици милиони за възстановяването на символа на Париж, катедралата \"Нотр Дам\", все още не са платили внесли нито стотинка за възстановяването на паметника, съобщава \"Блумбърг\", позовавайки се на църковни и бизнес служители.  Вместо това, главно американски и френски граждани, чрез благотворителни фондации \"Нотр Дам\", стоят зад първите дарения, които плащат сметките и заплатите на 150-те работници, наети от катедралата след пожара от 15 април.  Пожарът напълно унищожи покрива на \"Нотр Дам\" и изведе извън списъка на посещаваните културни обекти катедралата.  В момента на \"Нотр Дам\" работата продължава денонощно и комитетът разчита на благотворителните фондации, за да финансира първата фаза на реконструкцията.Работниците са изправени пред сериозната задача да изчистят отравянето с олово вследствие на пожара, което бе установено в района на \"Нотр Дам\".  Андре Фино, говорител на комитета по възстановяването на \"Нотр Дам\" обяснява, че донорите искат да знаят за какво ще се харчат парите им, като за тази цел трябва да им се предоставят плановете за възстановяването на паметника.  До момента са събрани около 9% от обещаните средства за възстановяването на паметника. При това 90 на сто от тях са дошли от САЩ. \"Американците са много щедри към \"Нотр Дам\", паметникът е много обичан в Америка\", коментира Мишел Пико, ръководител на благотворителния фонд \"Приятели на \"Нотр Дам\".  Фирмата изпълнител изключва хипотезата, един фас да е причина за пожара  Почти 1 млрд. долара бяха обещани от някои от най-богатите семейства и компании във Франция още в първите часове и дни на инцидента, който разтърси Франция. Това предизвика и критики, че обявените дарения са толкова големи, че са израз по-скоро на суетата на донорите, отколкото инспирирани от искрено желание за запазване на културното и църковното наследство на Франция.  Френският премиер Едуар Филип обяви международен конкурс за архитекти за възстановяване на кулата на катедралата Нотр Дам след специално заседание на кабинета за реконструкцията на катедралата.  Властите нямат оценка за общите разходи за ремонтните дейности. Макрон заяви, че иска катедралата да бъде възстановена след пет години, което бе определено като огромно предизвикателство и историческа отговорност\".", "date": "2019.06.15", "title": "Френските милиардери, които обещаха да дарят за възстановяването на \"Нотр Дам\", не са дали и цент"}
{"url": "http://epicenter.bg/article/Bivsh-germanski-kantsler-obyavi-prisaedinyavaneto-na-Krim-kam-Rusiya-za-zakonno-/185735/7/0", "text": "Бившият германски канцлер Герхард Шрьодер, цитиран от вестник Bild, заяви, че Крим се е присъединил към Русия изцяло в рамките на закона, предава РИА Новости, цитирана от Агенция \"Фокус\".  Той припомни, че „Крим е стара руска територия“ и напомни, че, когато Хрушчов е предал полуострова на Украинската ССР, това е било обусловено от особеностите на съветския подход към управлението на страната.  „В съветските времена не е имало значение къде е бил приписан териториално Крим. Но сега вече не е така“, подчерта Шрьодер.  Бившият германски канцлер добави също, че присъединяването на Крим е било извършено абсолютно законно от правна гледна точка и е съобразено с волята на населението на полуострова, и е напълно погрешно това да се смята за „агресия” от страна на Русия.  Освен това Шрьодер призова Украйна да спре бойните действия в Донбас и да изпълни Минските споразумения и призова за премахване на антируските санкции.  ", "date": "2019.06.15", "title": "Бивш германски канцлер обяви присъединяването на Крим към Русия за законно "}
{"url": "http://epicenter.bg/article/Putin--Rusiya-se-obyavyava-za-otkaz-ot-targovski-voyni--nuzhdaem-se-ot-vazstanovyavane-na-doverieto/185736/7/97", "text": "Световната търговия се нуждае от възстановяване на доверието между страните, трябва да се намери изход от ситуацията с търговските войни и „боевете без правила“ в международните дела, заяви президентът на Русия Владимир Путин в изказване на срещата на върха на Съвещанието за взаимодействие и мерки за доверие в Азия (СВМДА), предават ТАСС и Агенция \"Фокус\".  „... В света се разпалват истински търговски войни, за съжаление, фактически боевете се водят без правила, със сплашване и отстраняване на конкурентите чрез непазарни методи. И сега, повече от всякога, са необходими колективни усилия, за да се намери изход от тази ситуация“, каза Путин.  По неговите думи, „е необходимо е да се възстанови доверието, да се одобрят норми за справедливо икономическо взаимодействие, като за начало, поне да се извади от търговските и санкционните ограничения социално-хуманитарната сфера“, а именно, стоки от първа необходимост, лекарства и медицинско оборудване. „Мисля, че е трудно да не се съгласим с това“, каза президентът на Руската Федерация.  Той отбеляза, че тази тема е била обсъдена на Международния икономически форум в Санкт Петербург (ПМЕФ), който се проведе на 6-8 юни.  Путин засегна и развитието на взаимодействието между азиатските страни, отбелязвайки, че този регион сега е двигателят на глобалния растеж.  „Руската страна, като координатор на икономическото измерение на Конференцията за взаимодействие и мерки за изграждане на доверие в Азия, отдава особено значение на работата в тази посока“, заяви руският лидер. Той припомни, че по руската инициатива през 2015 г. в рамките на този форум е създаден бизнес съвет с участието на бизнесмени от страните-членки на СВМДА и е подготвен меморандум за сътрудничество между малките и средните предприятия.  \"Ние сме за увеличаване на взаимната търговия, отхвърляне на протекционизма, незаконните санкции, политически мотивирани ограничения и бариери и за поемане на всестранни ангажименти за задълбочаване на инвестиционното сътрудничество, разширяване на производственото сътрудничество въз основа на универсални правила на СТО, на принципите на равенство, уважение и зачитане на интересите на другите“, каза Путин.  Руският лидер също отбеляза, че все по-голяма подкрепа среща идеята за съчетаване на интеграционните процеси, развиващи се в рамките на Евразийския икономически съюз (ЕАИС), Асоциацията на страните от Югоизточна Азия (АСЕАН) и Шанхайската организация за сътрудничество (ШОС), страните-членки на СВМДА и китайската инициатива \"Един пояс, един път\".  „Разбира се, такъв подход е в наш общ интерес“, заключи руският президент.  ", "date": "2019.06.15", "title": "Путин: Русия се обявява за отказ от търговски войни, нуждаем се от възстановяване на доверието"}
{"url": "http://epicenter.bg/article/Novo-pokachvane-na-tol-taksite-v-Gartsiya-/185740/7/0", "text": "Ново покачване на цените на тол таксите в Гърция ще има от 1 юли - седмица преди предсрочните парламентарни избори. Управляващата лява СИРИЗА подозира политическа игра на опозицията, предава БНР.  Частни дружества, които управляват магистрала „Егнатия одос“, покачват цената на тол таксите за всички видове автомобили. Леките коли, които до сега плащаха по 2 евро и 80 цента, преминават на 3 евро такса.  За автобусите тя се повищава от 7,10 на 7,50 евро, за тировете - от 11,30 евро на 12 евро.   Компанията обяви и нови по-високи цени от януари следващата година.  Министърът на транспорта Христос Спирицис направи изявление за едностранно покачване на таксите и то в период на преговори за тяхното намаляване.  „Това е политическа игра седмица преди парламентарните избори“, коментират от СИРИЗА.  ", "date": "2019.06.15", "title": "Ново покачване на тол таксите в Гърция "}
{"url": "http://epicenter.bg/article/V-Kongresa-na-SASht-e-predstaven-zakonoproekt-za-sdarzhane-na--quot-ruskata-agresiya-quot--v-Baltiyskiya-region-/185744/7/96", "text": "В американския конгрес е внесен законопроект за сдържане на „руската агресия“ в Балтийския регион, предава руската агенция EA Daily, цитирана от \"Фокус\".  Авторът на документа е членът на Палатата на представителите от Републиканската партия Майкъл Конуей, избран от щата Тексас.  „САЩ трябва да оглавят многостранни усилия по изработването на стратегия, целяща укрепването на сътрудничеството с Литва, Латвия, Естония, съюзниците в НАТО и други регионални партньори за сдържане на агресията от страна на Руската Федерация в Балтийския регион“, се казва в съобщението на конгресмена.  Конкретно, става дума за сътрудничество в сфери, способни да подобрят бойната готовност на прибалтийските държави.  Също така Конуей предлага САЩ да увеличат военното си присъствие в региона. Затова се препоръчва да се проучи възможността за предоставяне на балтийските страни на мобилни противовъздушни ракетни системи с голям обсег.  EA Daily отбелязва, че страните от НАТО редовно говорят за „руска заплаха“, докато Москва нееднократно е подчертавала, че няма намерение да напада никого.  Заместник-секретарят на Съвета за сигурност на Русия Михаил Попов отбеляза, че за последните две години числеността на силите за бързо реагиране на Алианса се е увеличила повече от един път и половина, а броят на ученията на НАТО край руските граници се е увеличил два пъти.  Министърът на отбраната на Русия Сегей Шойгу на свой ред подчерта, че на фона на истерията за „руска заплаха“ броят на войските край руските граници се е увеличил седем пъти.  Москва многократно е заявявала, че Съединените щати и техните съюзници използват приказките за \"руската агресия\", за да се доближат възможно най-близо до границите на Руската Федерация.  ", "date": "2019.06.15", "title": "В Конгреса на САЩ е представен законопроект за сдържане на \"руската агресия\" в Балтийския регион "}
{"url": "http://epicenter.bg/article/Ogromen-pozhar-plamna-na-Halkidiki-/185746/7/51", "text": "Гора и сухи треви са пламнали в района на Каламици, на втория ръкав на Халкидики - Ситония в съседна Гърция. Горят сухи треви. Пожарът се разраства, съобщава сайтът thestival.gr, цитиран от Нова тв.  14 противопожарни екипа и 24 огнеборци вече са ангажирани в борбата с огъня.  Подготвя се и специализиран самолет.  Шофьори пишат в социалните мрежи, че видимостта по пътя от Солун към Неа Муданя е ниска. Автомобилите засега спират в аварийните ленти.  ", "date": "2019.06.15", "title": "Огромен пожар пламна на Халкидики "}
{"url": "http://epicenter.bg/article/Vladimir-Putin-podari-na-Si-Tszinpin-ruski-sladoled-za-ChRD-/185748/7/0", "text": "Владимир Путин подари на китайския си колега Си Цзинпин руски сладолед по случай рождения му ден,    Преди началото на пленарното заседание на Съвещанието по взаимодействие и мерки за доверие в Азия в Душанбе, Таджикистан, руският президент лично посети резиденцията на китайския лидер, за да го поздрави с празника.  Държавният глава на Русия високо оцени ролята на Си Цзинпин за развитието на двустранните отношения и отбеляза успешната неотдавнашна визита на китайския президент в Русия, се посочва в съобщението на Кремъл.  В заседанието взеха участие делегации от 27 страни - участнички в обединението, както и 13 наблюдатели от международни организаци.    ", "date": "2019.06.15", "title": "Владимир Путин подари на Си Цзинпин руски сладолед за ЧРД "}
{"url": "http://epicenter.bg/article/V-Skopie--Zashto-istoritsite-ni-malchat--che-balgarite-sa-tataro-mongoli--/185756/7/51", "text": "\"За партия „Единствена Македония“ и македонския народ е изключително симптоматично мълчанието на Македонската академията на науките и изкуствата (МАНИ) на все по-агресивните искания на смесената македоно-българска комисия за преглед на македонската история, цитира позицията на тази националистическа партия македонският електронен портал A1 On.  Агенция „Фокус“ представя позицията без редакторска намеса.  Комисията подарява македонската история на България с признаването на цар Самуил за български цар, че Св. Климент и Св. Наум са изпратени от българската държава и са ръкоположени в рамките на българската църква и последното, че Гоце Делчев е български революционер, от страна на МАНИ цари пълно мълчание.  „Единствена Македония“ напомня на МАНИ, че тя има основната задача да защитава националните интереси и да не бъде просто наблюдател на македонското обезличаване. МАНИ трябва да каже истината, която се основава на исторически източници, както по отношение на произхода и корените на македонския народ, така и за татарско-монголски произход на българския народ.  Напротив, изглежда, че македонският народ наивно е вярвал, че в МАНИ е концентриран най-високият интелектуален потенциал и която трябва да защитава жизненоважните национални и държавни интереси, след като вече почти 30 години страната е независима и за разлика от съседните страни, само МАНИ все още няма разработена национална стратегия за произхода като македонски проект.  „Единствена Македония“ предупреждава МАНИ, че след идването на новата народна власт ще бъде търсена отговорност за всички анти-македонски проекти и ако МАНИ остане съучастник на марионетното правителство в Скопие за изтриване на всичко, което е македонско, и академиците трябва да поемат отговорност \", се казва в изявлението на \"Единствена Македония\".  Бившият директор на Драматичния театър в Скопие Сашо Тасевски също реагира на немощта на македонските власти пред ултиматума от България във връзка с датата за отбелязване на паметта на Гоце Делчев, предава опозиционното скопско електронно издание „Република“.  „Ако напишете Гоце, Яне, Даме, Гьорче, Климент и Наум като българи, ще трябва да преименувате всички топоними и имена на училища, булеварди, университети, които носят техните имена. А и химна ще трябва да смените. Няма да го има вече онзи стих с Гоце Делчев, Питу Гули, Даме Груев... Ще трябва да го пеем с тралала... Делчево няма вече да може да се казва така, а ако му оставите името така ще бъде български град. На село Даме Груев ще трябва да му върнете старото име Гологъзица. Всички паметници с тези дейци ще трябва да ги отстраните, защото няма да бъдат наши. Ако не смените имената, ако останат същите. А тези важни личности ги запишете като България, ще подпишете и че Македония е българска покрайнина. Осъзнавате ли колко сте имбецилни?“, пише Тасевски във Фейсбук.  ", "date": "2019.06.15", "title": "В Скопие: Защо историците ни мълчат, че българите са татаро-монголи? "}
{"url": "http://epicenter.bg/article/Obshta-stachka-i-protesti-v-Braziliya--politsiyata-izpolzva-salzotvoren-gaz-i-gumeni-kurshumi-/185760/7/0", "text": "Обща стачка и протести се проведоха във всички щати в Бразилия срещу пенсионната реформа и орязването на бюджета за образование. По данни на синдикатите са стачкували 45 милиона души в 300 града. Бяха блокирани пътища и се стигна до смущения в транспорта, предава БНР.  Някои станции на метрото в Сао Пауло бяха затворени. Там бяха задържани 14 души за нарушаване на обществения ред. Други 76 души бяха арестувани в щата Рио Гранде до Сул. В Рио де Жанейро полицията използва сълзотворен газ и гумени куршуми срещу протестиращите, след като части на града бяха парализирани.  Администрацията на президента Жаир Болсонаро иска да повиши възрастта до 65 години за мъжете и до 62 г. за жените, както и да увеличи вноските. Според правителството с реформата ще бъдат спестени около 260 млрд. долара и социалната система в страната ще бъде спасена от банкрут.  Демонстрантите обаче са на друго мнение. „Тази реформа ще задължи работниците да работят по 40 г. в страна пълна с безработица. Това е реформа в страна, в която хората нямат стабилност на работните си места. Това е абсурдно, тази реформа трябва да бъде анулирана и ние показваме недоволството си от пенсионната реформа и ѝ казваме „не“, заяви една от протестиращите.  Друга допълни: „Ако правителството не се вслуша в гласа на хората по улиците, бъдещето ще бъде мрачно. Не виждам къде ще свърши загубата на права в една страна, която пропада всеки ден на социално и образователно ниво“.  Правителството на Болсонаро игнорира стачката. От кабинета на президента заявиха, че нямат да излязат с публично изявление.  ", "date": "2019.06.15", "title": "Обща стачка и протести в Бразилия, полицията използва сълзотворен газ и гумени куршуми "}
{"url": "http://epicenter.bg/article/Irak-shte-prodalzhi-da-kupuva-iranski-gaz-vapreki-amerikanskite-sanktsii-/185765/7/0", "text": "Въпреки американските санкции срещу Иран съседен Ирак ще продължи да внася ирански газ за производство на електричество още три месеца със съгласието на Вашингтон, съобщава \"Ройтерс\", цитирана от БНР.  Информацията, че ограниченията няма да засегнат Багдад за този период, беше потвърдена от два американски правителствени източника, а \"Ройтерс\" посочва, че решението е било взето след телефонен разговор между държавния секретар Майк Помпео и иракския премиер Адел Абдел Махди.  Това е поредното отлагане за прилагането на иранските санкции за Ирак след налагането им през ноември 2018 г.  ", "date": "2019.06.15", "title": "Ирак ще продължи да купува ирански газ въпреки американските санкции "}
{"url": "http://epicenter.bg/article/Merkel--Voenniyat-byudzhet-na-Germaniya-nadhvarli-47-miliarda-evro-/185767/7/0", "text": "Германия увеличава разходите си за отбрана по съображения за сигурност, заяви канцлерът Ангела Меркел в седмичното си радиоизявление, излъчвано чрез интернет, предава БНР.  Меркел обясни, че увеличеният бюджет ще позволи купуването на повече модерни средства и изпълняването на нови задачи.  По-рано Германия информира НАТО, че тазгодишният й бюджет за отбрана ще достигне 47 милиарда и 320 милиона евро, а през следващата година ще нарасне на 49 милиарда и 670 милиона евро.   \"Имаше много години, в които нашата армия не бе финансирана достатъчно, нямаше нужните средства. Хубаво е, че в течение на няколко години ние увеличавахме бюджета за нашата сигурност и за нашия Бундесвер. И ние отново ще направим това през следващата година“, каза тя по случай празника на германските Въоръжени сили, т. нар. Отворен ден на Бундесвера.  Меркел добави, че увеличаването на разходите за отбрана играе положителна роля, \"за да се осигури безопасността на Германия и мира в чужбина“.  През последните 2 години ниските разходи за отбрана на Берлин доведоха до търкания в отношенията със САЩ, чийто президент Тръмп обвини Меркел, че не прави достатъчно за повишаването на военния бюджет на Германия, страната с най-мощна икономика в Европа.   ", "date": "2019.06.15", "title": "Меркел: Военният бюджет на Германия надхвърли 47 милиарда евро "}
{"url": "http://epicenter.bg/article/Opasnost--Sluzhbite-preduprezhdavat-britantsite-za-vazmozhna-ataka-sreshtu-katedralata-v-Barselona-/185775/7/0", "text": "Службите предупреждават британците за възможна атака срещу катедралата в Барселона, пише британският вестник Daily Star, цитиран от Агенция \"Фокус\". Испанската полиция се мобилизира за охраната на туристически горещи точки в опит да предостави допълнителна степен на защита на фона на заплахите от \"Ислямска държава\".  Още 40 хиляди полицаи са разположени в горещи туристически точки като част от операция \"Лято\", стартирана от испанското вътрешно министерство. Те ще бъдат позиционирани в ключови туристически обекти, включително гари, хотели, ресторанти и плажове до края на пиковия сезон.  Целта на операция \"Лято\" е да \"предприеме адекватни действия за получаване на информация с цел предотвратяване на терористични актове\", като същевременно \"засили мерките за сигурност на събития и места, които ще привлекат голям брой хора\". В същото време полицията е повишила нивото на риск от тероризъм до ниво \"четири от пет възможни\".  Британското външно министерство предупреди, че терористичните атаки в Испания са \"вероятни\". В предупреждението се казва: \"Терористите вероятно ще се опитат да извършат нападения в Испания.  Атаките могат да бъдат безразборни, включително на места, посещавани от чужденци. Испанските власти предприемат мерки за защита на посетителите, но трябва да бъдете бдителни и да следвате указанията на местните власти.\"  Джихадистката групировка \"Ал-Мунтасир\" е отправила три заплахи за Барселона през изминалия месец чрез различни акаунти в социалната мрежа \"Туитър\", се съобщава от британското външно министерство.  За последната заплаха джихадистите са използвали снимка на емблематичната катедрала Саграда Фамилия в Барселона. Местната каталунска полиция е публикувала изявление с молба към обществеността да споделя в социалните медии, къде са разположени анти-терористични контролни пунктове.  \"Ал-Мунтасир\" са отправили заплахи и за други части на Испания, включително за северната баска провинция.  В изявление на каталунската полиция се казва: \"Ще видите увеличаване на контрола на събитията и полицейските патрули, използващи големи оръжия.\"  Барселона беше обект на терористично нападение през август 2017 г., при което са убити общо 16 души и са ранени 130 души, когато камион се вряза в пешеходна улица.  ", "date": "2019.06.15", "title": "Опасност! Службите предупреждават британците за възможна атака срещу катедралата в Барселона "}
{"url": "http://epicenter.bg/article/Pochina-legendarniyat-rezhisyor-Franko-Dzefireli-/185761/6/0", "text": "На 96-годишна възраст в Рим почина световноизвестният режисьор Франко Дзефирели, предава БГНЕС.  Франко Дзефирели е италиански актьор, режисьор, продуцент, сценарист. Той е носител на 2 награди БАФТА, 2 награди “Еми”, 5 пъти на наградата „Давид ди Донатело“. Дзефирели два пъти е номиниран за “Оскар”. От 1994 до 2001 г. е член на италианския сенат от партията на Силвио Берлускони “Форца Италия”.  „Преди броени минути спря да тупти сърцето на Франко Дзефирели… Той почина след продължително боледуване. По-късно ще бъде обявено мястото и датата на погребението. Маестрото ще бъде погребан на гробището „Порто Санте“ във Флоренция“, пише на сайта на Фондация „Дзефирели“.  Големият италиански режисьор е роден във Флоренция през 1923 г. Първоначално учи архитектура, но трябва да прекъсне заради избухването на Втората световна война /1939 -1945 г./, по време на която той е партизанин в италианската съпротива, след това преводач на шотландската гвардия.  След войната Франко се увлича от театъра и киното: играе в университетския театър, работи като театрален художник, прави декорации и костюми за филмите и спектаклите на не по-малко великия Лукино Висконти. Работата му носи известност и през 1953 г. Дзефирели и поканен в Ла Скала като художник на постановката „Пепеляшка“ на Росини.  Дзефирели става режисьор на спектакъла, който има огромен успех. Впоследствие той поставя опери в Ла Скала, Ковън Гардън, Метрополитан, Виенската и Римската опери. Работи със звезди като Гена Димитрова, Лучано Павароти, Мария Калас и Пласидо Доминго.  Неговият дебют на големия екран е през 1967 г. с комедията по Уилям Шекспир “Укротяването на опърничавата”. Във филма се снима звездната двойка Елизабет Тейлър и Ричард Бъртън.  Световна известност му носи лентата “Ромео и Жулиета” през 1968 г. с незабравимите Оливия Хъси и Ленърд Уайтинг. Това е най-добрата екранизация на безсмъртното произведение на великия Шекспир.  Известният кинокритик Роджър Ебърт пише за ежедневника „Чикаго Сън Таймс“: „Вярвам, че „Ромео и Жулиета“ на Франко Дзефирели е най-вълнуващият филм по Шекспир, който някога е бил създаван”. Бюджетът на филма е 850 000 долара. Получава 38,9 млн. долара приходи.  Дзефирели е заснел над 30 игрални и телевизионни филма, които предизвикват голям обществен интерес като „Хамлет“ (1990) с Мел Гибсън в главната роля, „Чай с Мусолини“ (1999), „Калас завинаги“ (2002).  Поставил е над 100 опери. Работил е с такива прочути оперни певци и актьори като Пласидо Доминго, Мария Калас, Елена Образцова, Гена Димитрова, Лучано Павароти, Лорънс Оливие, Марчело Мастрояни, Мел Гибсън, Джуди Денч, Майкъл Йорк, Елизабет Тейлър.  ", "date": "2019.06.15", "title": "Почина легендарният режисьор Франко Дзефирели "}
{"url": "http://epicenter.bg/article/Angelkova-napravi-vnezapna-proverka-na-obekti-v-Slanchev-bryag-/185754/4/0", "text": "Министърът на туризма Николина Ангелкова се включи в проверка на обекти в Слънчев бряг, предлагащи екскурзии. Инспекциите се направиха съвместно с експерти на КЗП и Икономическа полиция по сигнали, че се извършва нерегламентирана дейност. За това бе сигнализирано на първата за този сезон открита приемна на министъра по Черноморието за граждани и представители на бизнеса, която се състоя вчера в най-големия ни туристически комплекс. Това съобщиха от пресцентъра Министерство на туризма.  \"В първото помещение се установи липса на задължителна застраховка за туроператорска дейност и това ще бъде докладвано незабавно на специализираната експертна комисия към министерството за евентуално заличаване на фирмата\", информира министърът.  \"Освен това е била констатирана промяна на обстоятелствата за дейността, което също веднага ще се провери и ако е извършено нарушение, то ще бъде добавено към първото. Във втория обект на крайбрежната алея се е установила липса на видно място на валидна застраховка за дейността, което е задължително изискване по закон. Туристът трябва да бъде информиран за услугите, които заплаща. Ако застраховка наистина липса, ще бъде наложена санкция. В третия обект документите се оказаха изрядни. За година и половина заради подобни нарушения сме заличили над 350 туроператора\", съобщи министър Ангелкова и предупреди, че инспекциите ще продължат интензивно.  \"В момента контролните дирекции в Министерството на туризма, КЗП и Икономическа полиция инспектират дали изложените удостоверения на туристическите компании отговарят на търговците, които ги използват, и дали екскурзоводите са регистрирани и са преминали цялата процедура съгласно Наредбата за професионална квалификация на екскурзоводите. Те са длъжни да имат лично удостоверение, което е със специфични белези и не може да се предоставя на друго лице. Ако се установи некоректност, със сигурност дейността им ще бъде преустановена. Освен това валидната застраховка според нашите изисквания трябва да стои на видно място и всеки турист да бъде защитен при евентуален отказ или обективна невъзможност да се осъществи пътуването\", акцентира министърът.  \"Ще стартираме процедура по заличаване на туроператор, ако не ни бъде представена валидна действаща застраховка, защото тази, която колегите установиха при проверката, е с изтекъл срок и нямат никакво право да предлагат екскурзии и туроператорска дейност\", поясни министър Ангелкова. Ако застраховката е подновена, но не е поставена на видно място, нито е представена в Министерството на туризма и отразена в системата, ще бъде наложена глоба и временно преустановяване на дейността.  В отговори на журналистически въпроси за гласуваните промени на Закона за устройството на Черноморското крайбрежие министър Ангелкова коментира, че частта на закона за административните санкции беше стартирана за обсъждане преди 2 години с всички заинтересовани.  \"Целта е да бъдат опазени дюните и да се преустановят всички нарушения, които сме срещали, особено за неохраняемите плажове, санкциите да бъдат конкретизирани и да се налагат наказания. Между първо и второ четене народните представители предложиха регламентиране на къмпингуването с предложение четири ведомства да подготвят наредба, която детайлно да определи съответния регламент. Никога не сме били против къмпингуването и винаги сме търсили широк диалог, за да може този вид туризъм да се развива по правилата\", категорична бе министърът.  \"Всички трябва да ги спазваме, за да можем да опазваме природата. Веднага ще инициираме диалог съвместно с колегите, за да се чуят всички предложения и да се приеме най-доброто решение\", обобщи министър Ангелкова.  ", "date": "2019.06.15", "title": "Ангелкова направи внезапна проверка на обекти в Слънчев бряг "}
{"url": "http://epicenter.bg/article/Mladen-Marinov--Ima-opiti-za-nastroyvane-na-obshtestvenostta-sreshtu-politsiyata-i-prokuraturata-/185742/3/0", "text": "За съжаление има опити за настройване на обществеността срещу действията на полицията и прокуратурата по време на акцията срещу кабелните оператори. Това каза министърът на вътрешните работи Младен Маринов пред журналисти във Варна, предаде репортер на Радио \"Фокус\" - Варна. Според него е имало обвинения, че едва ли не вследствие на акцията е спряна доставката на интернет.  \"Нашите действия са насочени само към апаратурата и техниката, която позволява излъчване на телевизионни програми, без да има необходимия лиценз. По отношение на доставката на интернет това си е решение на самите оператори и гражданите трябва да потърсят тях. Ние, българите, не сме свикнали да ценим авторските права, но това е бъдещето и мисля, че гражданите, когато купуват дадена услуга, трябва да мислят и за това дали тя е законно предоставена. Защото много малко се замисляме за това нещо\", коментира министърът на вътрешните работи.  Той добави, че целта на акцията не е била да изненада фирмите, а превенция по отношение на всички тези, които не се насочват към спазване на закона и затова тя ще продължи. Според Младен Маринов пиратството нарушава много сериозно имиджа на страната в световен мащаб и води до сериозни щети на бюджета.  \"Заради операторите, които не плащат данъци и лицензии, няма постъпления в бюджета, а услугата гражданите си я плащат\", уточни той.  \"За летния туристически сезон са взети абсолютно всички мерки, както и през последните две години, като е доказано, че водят до добър обществен ред. Притеснения имаме относно това, че е сериозно предизвикателство да се опази сигурността. Трябва да сме много внимателни, много бдителни, вследствие и на световните събития, които се случват\", коментира министър Маринов по време на благотворително събитие за деца на загинали полицаи - 10-ти юбилеен концерт под надслов „С обич за децата, в памет на бащите герои“, който се провежда в Морската градина във Варна.  „Виждате, вълната на тероризъм никъде не е отминала. Ние сме взели мерки. Притесненията са за това да си свършим работата така, че тези, които са решили да посетят България, другата година да пожелаят пак, а и да доведат и други“, коментира министър Маринов. По думите му към този момент министерството няма конкретни данни или притеснения относно организация или подготовка за извършване на престъпни действия.  „Взели сме всички мерки, изпратени са командировани сили от вътрешността на страната. Летищата във Варна и Бургас се охраняват и от екипи на Специализирания отряд за борба с тероризма (СОБТ) и „Жандармерия“, заедно на групи на „Гранична полиция“. Продължава инициативата за осигуряване на полицаи от Германия, Румъния и Чехия“, допълни Младин Маринов.  Той посочи също, че на последния съвет в Европа, на който е присъствал, е коментирано, че и други държави започват да гледат към тази инициатива и да правят съвместни центрове за обмен на информация и да осигуряват патрули.  Попитан за осигуреността на системата с техника, вътрешният министър каза, че МВР винаги има нужда от обновяване на техниката.  „Знаете, това е голяма структура, с много задачи и много отговорности, и има хроничен недостиг на средства и техника, но мисля, че в последните години се направи изключително много това нещо да се компенсира“, допълни той.  По отношение на щата, той коментира, че благодарение на последователната политика от три години насам, в момента местата са запълнени и дори са наети малко повече от 47 500-те щатни бройки, които са осигурени от държавния бюджет.  „Продължаваме с назначаване на нови служители - между 50 и 60% от състава вече е подмладен. Има много нови колеги, които тепърва навлизат в работата. Мисля, че с техническото оборудване и с напълването на щатовете, ставаме по-мобилни и имаме достъп до по-отдалечените места“, отбеляза министърът на вътрешните работи.  ", "date": "2019.06.15", "title": "Младен Маринов: Има опити за настройване на обществеността срещу полицията и прокуратурата "}
{"url": "http://epicenter.bg/article/Ubit-velosipedist-otkrit-v-kanavka-na-patya-kam--quot-Makaza-quot--izdirvat-svideteli-/185745/3/0", "text": "Велосипедист е загинал при пътен инцидент на пътя от Кърджали към ГКПП \"Маказа“, съобщиха от ОДМВР-Кърджали. Временно движението по пътя при км 360 се осъществява в едната лента.  37-годишен мъж бил намерен мъртъв в канавка на главния път за ГКПП \"Маказа” в района на село Загорско, южно от Момчилград, съобщи Фокус. Сигналът за инцидента е подаден тази сутрин в полицейското управление в Момчилград в 10.30 часа.  Преминаващ пътник забелязал тялото на мъжа, чиято самоличност е установена. Дежурна оперативна група от РУ-Момчилград извършва оглед на мястото на произшествието.  Полицията умолява гражданите, които имат информация за инцидента, да се обадят на телефон 112 или в най-близкото РУ на МВР при гарантирана анонимност.  ", "date": "2019.06.15", "title": "Убит велосипедист открит в канавка на пътя към \"Маказа\", издирват свидетели "}
{"url": "http://epicenter.bg/article/Tezhka-katastrofa-e-stanala-na-slizane-ot-AM--quot-Hemus-quot--sled-Yablanitsa-/185750/3/0", "text": "Тежка катастрофа е станала на слизане от АМ \"Хемус\" в района на стрелките за Варна и Русе след Ябланица, движението в участъка е затруднено. Това съобщи слушател на Радио „Фокус“.  Петима са пострадали при катастрофата, след АМ „Хемус“ край Ябланица. Това съобщиха от ОДМВР-Ловеч. Сигналът за пътния инцидент е подаден малко след 12.30 часа. По първоначални данни са се ударили челно полицейски и лек автомобил Рено „Меган“. Водачът на лекия автомобил е починал на път за болницата. На място веднага са изпратени екипи на полицията и спешна помощ. Петима са пострадали и са транспортирани в болнични заведения. Продължават процесуално – следствените действия на местопроизшествието. Пътни полицаи са на място и регулират движението на превозните средства.  Инцидентът е станал около 12.30 часа, в катастрофата са участвали два автомобила.  Пътят е проходим, но движението е затруднено и се осъществява в едната лента.  ", "date": "2019.06.15", "title": "Тежка катастрофа е станала на слизане от АМ \"Хемус\" след Ябланица "}
{"url": "http://epicenter.bg/article/Tezhak-i-nerven-trafik-zaradi-moshten-yurush-kam-Gartsiya-prez-GKPP--quot-Makaza-quot--/185757/3/0", "text": "От ГД \"Гранична полиция\" препоръчват на пътуващите за Гърция вместо към граничен пункт \"Маказа\", да ползват алтернативни маршрути през ГКПП \"Златоград\", ГКПП \"Ивайловград\" и ГКПП \"Илинден\".  По данни към 14.00 часа трафикът на ГКПП \"Маказа\" на българо-гръцката граница е интензивен на изход за леки автомобили, предава Канал 3.  Трафикът на ГКПП \"Дунав мост - Видин\" на границата с Румъния е интензивен на вход за товарни автомобили.  Преминаването през всички останали български гранични контролно-пропускателни пунктове се осъществява нормално.  ", "date": "2019.06.15", "title": "Тежък и нервен трафик заради мощен юруш към Гърция през ГКПП \"Маказа\" "}
{"url": "http://epicenter.bg/article/Dvama-sa-zaginalite-pri-katastrofata-kray-Yablanitsa--trima-politsai-sa-transportirani-vav-VMA-/185763/3/0", "text": "Двама са загиналите при катастрофата край Ябланица, трима полицаи са транспортирани към софийска болница. Това съобщиха от пресцентъра на МВР.  По първоначални данни, водачът на Рено „Меган“ е загубил контрол над автомобила, навлязъл е в насрещното платно и е последвал челен удар с полицейския „Опел Астра“.  Пострадалите от лекия автомобил са починали - 68-годишният водач - на път за болница, а 66-годишна жена в медицинско заведение.  Тримата пострадали полицаи са транспортирани към софийска болница. Предстои да бъдат изяснени причините, довели до тежкото произшествие.  Отрицателни са пробите за тестване на алкохол на тримата полицейски служители, взета им е кръвна проба за анализ.  По случая е образувано следствено дело.  От ВМА потвърдиха за Агенция „Фокус“, че тримата пострадали са откарани в болничното заведение.  В момента им се извършват прегледи за установяване на състоянието им.  ", "date": "2019.06.15", "title": "Двама са загиналите при катастрофата край Ябланица, трима полицаи са транспортирани във ВМА "}
{"url": "http://epicenter.bg/article/S-opasnost-za-zhivota-e-ediniyat-politsay--ranen-kray-Yablanitsa--VIDEO-/185772/3/0", "text": "Мъж и жена загинаха, а трима полицаи бяха ранени при челен сблъсък между кола и патрулка на пътя София-Варна. Инцидентът стана в района на Ябланица около 12:30 ч. в събота.  В полицейския автомобил пътували трима униформени. Откарани са във Военно-медицинска академия в София. Единият от тях - на 40 години, е в тежко състояние, с опасност за живота.  Двамата му колеги - на 28 и 29, са с по-леки травми. На тримата са взети проби за наличие на алкохол в кръвта, които са отрицателни.  Жертвите - мъж и жена, пътували в другия автомобил.  68-годишният мъж починал при транспортирането му към лечебно заведение.  Спътничката му, на 66 години, издъхнала в плевенска болница.  Движението в района на инцидента се регулира от пътни полицаи.  ", "date": "2019.06.15", "title": "С опасност за живота е единият полицай, ранен край Ябланица (ВИДЕО)"}
{"url": "http://epicenter.bg/article/Sinat-na-Stefan-Danailov--Sazhalyavam--che-ne-slusham-bashta-mi--VIDEO--/185741/2/0", "text": "\"Искам хората да си ме представят добър човек. Обиждах много, без да знам какво правя и не ми е добре на съвестта. Съжалявам, че не слушам баща ми\". Това заяви пред Ива Софиянска-Божкова по Нова телевизия синът на Стефан Данаилов и Ирен Кривошиева – Владимир.  Той следва втора година \"Медицина\" в Америка и, по думите му, като е отишъл там, лекарската професия е станала част от него.  \"Отидох в Америка, където започнах да правя масаж, но работих в една клиника с по-болни хора, откъдето тръгна идеята ми да се занимавам с тази професия\", каза още синът на Стефан Данаилов в предаването \"Говори с Ива\".  Владимир си спомня с вълнение за детството си.  \"То беше много хубаво, но имахме грижи, когато отидохме в Америка\". Според него майка му винаги е говорила хубави неща за неговия баща, но най-голямото ѝ желание е било да се върне в България и да направи кариера.  Целия разговор със сина на Стефан Данаилов гледайте във видеото.  ", "date": "2019.06.15", "title": "Синът на Стефан Данаилов: Съжалявам, че не слушам баща ми (ВИДЕО) "}
{"url": "http://epicenter.bg/article/Iliya-Lazarov--Razpredelenieto-na-subsidiyata-v-momenta-favorizira-golemite-partii-i-spava-po-malkite-/185743/2/48", "text": "Разпределението на партийната субсидия в момента фаворизира големите партии и спъва по-малките. Това каза в интервю за седмичното обзорно предаване „Метроном“ на Радио „Фокус“ Илия Лазаров, главен секретар на СДС, по повод намаляването на държавната партийна субсидия от 11 на 1 лев за действителен глас.  Според Илия Лазаров връщането на надвзетите пари е логично, но начинът, по който в момента се разпределят партийните субсидии, е несправедлив.  „Това е едно несправедливо разпределение, тъй като дава големи дисбаланси, от друга страна фаворизира винаги големите партии и предотвратява зараждането на нови или по-малки партии. Дали ще е 11 лева, 10 лева или 5 лева няма никакво значение. Но субсидията от 11 лева е прекалено висока за големите партии, а малките партии по досега действащата методика са лишени от варианти. Има партии, които влизат и излизат от парламента. СДС пропусна един мандат, след това влезе обратно в парламента, след това отново излезе. Убедени сме, че СДС ще присъства в следващия парламент, но субсидията се спира при излизане от парламента. В света има практика - субсидията се спира при пропускане на два последователни мандата. В същото време малките партии не могат да се развият, не са равнопоставени и конкуренти с големите партии“, каза още той.  По думите му навремето тази система е била измислена от Иван Костов с философията да стимулира големите партии и двупартийния модел, но тя пречи на развитието на демокрацията. Илия Лазаров допълни, че е необходимо цялостно прецизиране на начина на финансиране на партиите.  „Има и друга несправедливост при субсидирането на политическите партии – коалициите, ако не преминат бариерата от 4%, не получават субсидия, докато партията получава субсидия, ако премине 1%. Коалицията е също политическо формирование като политическата партия, затова всичко трябва да се прецизира. Трябва да се прецизира на какъв принцип да се дава субсидия. Горната граница е редно да бъде свалена надолу, а отдолу трябва да се стимулират трайните политически субекти, които макар и малки, имат своя принос в политическия живот, да могат да получават субсидии и да се издържат, а не да търсят други източници на субсидиране. Това е въпрос не само на морал, но и на здравословност на нашата политическа система да не бъде зависима от други видове финансиране“, допълни Илия Лазаров.  ", "date": "2019.06.15", "title": "Илия Лазаров: Разпределението на субсидията в момента фаворизира големите партии и спъва по-малките "}
{"url": "http://epicenter.bg/article/Krasimir-Yankov--Az-sam-posledovatelen-i-znaya-kak-tryabva-da-funktsionira-partiyata-/185747/2/0", "text": "Това каза в предаването „Тази събота” по БТВ депутатът от левицата Красимир Янков, който вчера издигна кандидатурата си за председател на партията, но не за временен лидер, а за цял мандат.  Таакава точка обаче не е включена в дневния ред на конгреса. Коментирайки интервюто на Стефан Данаилов пред   Янков заяви, уважава Стефан Данаилов, но не споделя, мнението му, че „30-40 души искат да съборят капитана на кораба”.  „Ако погледът му беше по-задълбочен, щеше да чуе различните мнения. Той ги вижда като 30-40, аз ги виждам като социалисти, загрижени за партията, които имат и изразяват мнение”, допълни депутатът.  Той заяви, че едва ли ще има блокаж БСП без Корнелия Нинова на лидерския пост, каквото мнение изрази Румен Овчаров.  „ . Какъв блокаж вижда Румен Овчаров Създава се хаос, много от тези, които утре ще присъстват на заседанието, задават различни въпроси”, коментира Красимир Янков.  Депутатът от БСП обяви, че се прави опит от обкръжението на Корнелия Нинова да се оттегли нейната оставка.  „ . Ако се прави такъв опит – оставката да се замени с „оставам”, това хвърля дълбока сянка върху партията. Остава се с впечатлението, че ръководството и Корнелия Нинова на всяка цена искат тя да е на власт в БСП, което компрометира БСП като цяло и предвещава загуба на местния вот‘‘, каза още той.  Янков заяви, че ще участва в надпреварата за председател на БСП, защото е последователен и знае как трябва да функционира партията.   , който ще представи на конгреса политическия доклад за резултатитте на БСП в евровота. И двамата участваха в лидерската битка през 2016 година, когато Корнелия Нинова спечели срещу Михаил Миков.", "date": "2019.06.15", "title": "Красимир Янков: Аз съм последователен и зная как трябва да функционира партията!"}
{"url": "http://epicenter.bg/article/Vitseprezidentat-otkri-tretiya-Aziatski-festival--Magiyata-na-iztoka--/185751/2/0", "text": "Вицепрезидентът Илияна Йотова откри в София третото издание на Азиатския фестивал „Магията на изтока“. Това съобщиха от прерсекретариата на президента.  Организатор на фестивала е посолството на Индонезия в България, в партньорство с дипломатическите представителства на още 15 държави от азиатския континент.  „Събитията като този фестивал са най-доброто оръжие срещу езика на омразата, срещу всичко, което ни разделя. Хората искат да се опознават, да се докосват до различни култури, да живеят в мир и разбирателство“, посочи Илияна Йотова.  Вицепрезидентът Йотова благодари за благородната кауза на фестивала. Той се провежда в партньорство с фондация „За нашите деца“ в подкрепа на уязвими семейства и деца.  ", "date": "2019.06.15", "title": "Вицепрезидентът откри третия Азиатски фестивал „Магията на изтока“ "}
{"url": "http://epicenter.bg/article/Kontsert-v-podkrepa-na-detsata-na-zaginali-i-postradali-sluzhiteli-ot-strukturite-na-MVR-/185753/2/0", "text": "Министърът на младежта и спорта Красен Кралев, министърът на вътрешните работи Младен Маринов и кметът на Варна Иван Портних уважиха 10-ия юбилеен благотворителен концерт „С обич за децата, в памет на бащите герои“ във Варна. Инициативата е в подкрепа на децата и семействата на загинали и пострадали при изпълнение на служебния си дълг полицаи и пожарникари от Областните структури на МВР, съобщиха от ММС.  Проявата се организира от Синдикална федерация на служителите в МВР – Варна, която през 2019 чества десет години от своето основаване и е под патронажа на кмета на Варна Иван Портних.  Началото на концерта по традиция бе дадено от Представителния духов оркестър на Военноморските сили на Република България с химна на нашата страна. Тържествената програма продължи до 14,00 ч., като присъстващите се забавляваха с изпълненията на множество певци и танцови формации. По време на събитието жителите и гостите на морската столица имаха възможност да видят демонстрация с полицейска, пожарна техника и помощни средства, както и демонстрации по бойни спортове.  На концерта присъстваха още областният управител на Варна Стоян Пасев, директорът на ОДМВР - Варна Даниел Пашов и директорът на ОДМВР - Добрич Никола Панчев.   ", "date": "2019.06.15", "title": "Концерт в подкрепа на децата на загинали и пострадали служители от структурите на МВР "}
{"url": "http://epicenter.bg/article/Andrey-Kovachev--Predlozhenata-ot-Skopie-data-za-savmestno-chestvane-na-Gotse-Delchev-e-gavra-/185755/2/0", "text": "Предложената дата за съвместно честване на личността на Гоце Делчев е гавра. Това каза за седмичното обзорно предаване „Метроном“ на Радио „Фокус“ евродепутатът от ЕНП/ ГЕРБ Андрей Ковачев по повод първото заседание на Междуправителствена комисия, на което Северна Македония предложи да приемем дата 7 октомври за съвместно честване на Гоце Делчев.  Андрей Ковачев обясни, че на четири очи македонските историци признават идентичността на Делчев, но не смеят да го обявят публично, въпреки че световната научна общност отдавна е приела факта, на базата на много еднозначни исторически сведения.  Необходимо е да бъдат изчистени всички въпроси около историята, преди Северна Македония да стане членка на ЕС, категоричен е евродепутатът.  „Ние винаги сме подавали ръка на нашите братя и наследници на наши сънародници от Вардарска Македония да станат част от ЕС, но нека бъдат така добри, колкото и да е трудно, защото това е било изучавано в училищата им и набивано в продължение на десетилетия, да прогледнат за истината. Те не са по-малко македонци, ако признаят и разберат каква е истината. Никой няма право на друг как да се чувства през 2019 г. Ако някой се чувства македонец, няма нищо лошо в това. Това е негово право“, коментира той.  Андрей Ковачев призова македонските историци да имат повече кураж и смелост да кажат истината, защото само с истината можем да продължим напред. С историята не могат да се правят сделки, категоричен бе той.  ", "date": "2019.06.15", "title": "Андрей Ковачев: Предложената от Скопие дата за съвместно честване на Гоце Делчев е гавра!"}
{"url": "http://epicenter.bg/article/Karakachanov---quot-Demokratichna-Balgariya-quot--se-grizhi-za-geyovete--az---za-Balgarskata-armiya--/185759/2/0", "text": "В изявление на „Демократична България“, изразена чрез г-н Велизар Шаламанов, се интерпретира темата с трагичния инцидент с вертолет Ми-17 отпреди повече от година и се повтарят познати политически клишета. Това се казва в позиция на вицепремиера и министър на отбраната Красимир Каракачанов, пратена до медиите.  Тягостно е точно в деня на почит към починалите да ставаме свидетели на такива неуместни интерпретации, но заради доброто име на загиналите в инцидента пилоти и заради честта на мъжете в униформа, които с достойнство продължават да изпълняват своя воински дълг, съм длъжен да поясня следното:  1. „Демократична България“ в своята позиция говори за „опасна руска авиотехника“ и за „опасно малък брой на полетните часове“ за тренировъчни полети на летците. Това твърдение е добър пример за подмяна на причината и следствието.  Истината е, че именно заради такъв тип дългогогодишно философстване и бездействие авиотехниката бе оставена без поддръжка и бяха драстично ограничени полетните часове. Така че няма как един проблем да се лекува с още повече от същата политическа причина, която е породила този проблем.  2. Въпросната коалиция смята, че трябва да се обърнем към съюзниците по въпроса за „опасната руска авиотехника“. Очевидно за тази политическа сила е неизвестна безспорната максима, че една техника е опасна най-вече тогава, когато не се поддържа.  Полша например има една ескадрила Су-22 от 18 самолета и две ескадрили МиГ-29 с общо 30 самолета. Този факт по никакъв начин не пречи на Полша да разширява военно-техническото си сътрудничество със САЩ, включително с увеличаване на броя на американските вооеннослужеци на полска територия и с преговори за закупуване на изтребители Ф-35.  Словакия пък само преди дни обяви предстоящото сключване на нов договор с Русия за обслужване и поддръжка на изтребителите МиГ-29 на страната на стойност 100 млн. евро за следващите поне 4 години.  Очевидно е, че има източноевропейски партньори от НАТО, които не страдат от натегачески политически комплекси.  3. Времето на бездействието относно поддръжката на авиационната техника в Българската армия вече отмина. Както е известно, има заделени средства до края на годината за ремонт на вертолетната авиация, включително и Ми-17. Правителството отдели и средства за възстановяване на летателната годност на самолетите Су-25 и за запазване на придобитите отбранителни способности в периода до придобиване на новия тип боен самолет и достигане до оперативна готовност за неговото използване.  Може да се добави и увеличението на заплатите в системата на отбраната с по 10% в две поредни години, както и други положителни стъпки.  За мен като министър на отбраната и вицепремиер Българската армия е най-важна и е най-голямата ми грижа, докато за „Демократична България“ на първо място е да приветства гей-парадите и да се грижи за „правата на еднополовите двойки“.  Но самият факт, че улисани в многобройните си акции в подкрепа на гейовете, са намерили време да споменат и Българската армия – това е един наистина положителен факт.  В случай, че в бъдеще решат да покажат почит и към военнослужещите, напомням, че всяка година Денят на храбростта и празник на Българската армия винаги се пада на 6 май, Гергьовден.  ", "date": "2019.06.15", "title": "Каракачанов: \"Демократична България\" се грижи за гейовете, правителството - за Българската армия! "}
{"url": "http://epicenter.bg/article/Na-kraka-i-s-nestihvashti-aplodismenti-Burgas-posreshtna-Uchitelya-Teo-/185768/2/0", "text": "На крака и с бурни аплодисменти бургазлии посрещнаха вдъхновителя Теодосий Теодосиев. Златният физик пристигна в града, за да представи лично биографичния си филм \"Формулата на Тео\", съобщиха от пресцентъра на общината.  \"Във филма ще видите част от моите ученици. Показваме група студенти от СУ \"Климент Охридски\" които се интересуват как се прави \"умствен фитнес\". Много труд трябва за това, работи се хиляди часове, решават се много задачи. И тогава може да се излезе на световно ниво. България не е малка страна. Тук, в Бургас се правят изумителни неща за малките деца. Възхитен съм! Това е един от градовете на моите предци. Филмът свършва няколко пъти, но вие не бързайте да си тръгвате след първия финал. Има хора, които си правят планове за няколко часа, други за няколко дена, месец или година. Истината е, че нашите планове продължават до безкрайност и сега ще се докоснете до тази безкрайност.\" С тези думи Теодосий Теодосиев откри официално прожекцията на филма в компанията на режисьорa и сценарист на лентата- Николай Василев.  За да заснеме документалния филм, Николай Василев снима повече от година и половина над 200 часа суров материал. Екипът гостува с героя си чак до Китай, като не пропуска нито един от многото лагери и школи, които физикът организира за учениците си. Документалната лента показва емоционална среща на Теодосиев с неговата учителка по физика, 92-годишната Султана Вълкова , която му е предала най-безценния урок - да работи безплатно. В лентата са показани въздействащи и много лични моменти на Учителя, прекарани със семейството му.  \"На Бургас му прилича да има изнесено обучение, школа по физика за деца от ниска възрастова група. Аз ще се радвам да ускорим този процес,\" каза кметът Димитър Николов по време на дискусията след края на прожекцията.  Теодосий Теодосиев е един от най-изявените и признати учители по физика в България повече от 40 години. Ръководи специализирана школа по приложна математика и физика. За нуждите на школата е създал база за експериментални задачи по физика. Автор е на учебници и стотици научни статии по физика. В школата, създадена от учителя Тео в Казанлък, се обучават ученици, които печелят медали по физика от международни олимпиади. Възпитаниците му постигат високи резултати благодарение на специалния му подход при обучение, чрез създаване на експериментални задачи по физика. Негови ученици са едни от най-големите откриватели на нов начин за наблюдаване на молекулните движения, първенци в производството и изследванията с лазер, производители на камери за НАСА и други изследователи, бъдещи учени на високо интелектуално ниво.  \"В Бургас има невероятно ново училище, каквото не съм виждал и в Америка. Това училище на името на Коджакафалията е изумително. Тук се работи много. В града има достатъчно ентусиазъм, в лицето на кмета Димитър Николов. Това е град, който расте. Въпреки многото ми ангажименти се надявам да започнем с най-малките и с общи усилия да успеем да реализираме тази школа тук,\" сподели Теодосиев.  Режисьорът на филма Николай Василев сподели пред бургазлии, че ленатата е визуален разказ за един истински будител. Филмът вдъхновява с това, че на света съществува някой, който без да се оплаква, е отдаден до самозабрава на идеята си и успява да превъзмогне трудностите и мизерията, за да я превърне в злато.  Филмът \"Формулата на Тео\" е финансиран от Националния филмов център и за първи път се представя тази година на Международния филмов фестивал \"София Филм Фест\"  * Николай Василев е сценарист и режисьор, който повече от 10 години работи на свободна практика. Сред многото негови награди можем да откроим - Награда за дебют на Фондация \"Култура Аними\" за първия му филм \"Пътят на Мъдростта\" - посветен на живота и идеите на Ваклуш Толев. С филма се открива Солунския фестивал за документално кино'2006 година и същевременно е селектиран за над 20 фестивала в целия свят. За друг свои филм \"Приказки\", Николай Василев получава Наградата на \"Джеймисън\" на София Филм Фест за най-добър късометражен филм. Последната му награда е за най-добър филм на Фестивала \"Master of Art\" за филма му за Иван Добчев \"Пътят към Тива\".  ", "date": "2019.06.15", "title": "На крака и с нестихващи аплодисменти Бургас посрещна Учителя Тео "}
{"url": "http://epicenter.bg/article/Vanshno--Nyama-postradali-balgari-pri-pozhara-na-Halkidiki-/185770/2/0", "text": "По информация на генералното консулство на България в Солун няма данни за пострадали българи по време на пожар, разразил се и потушен по-рано днес в южната част на халкидическия полуостров Ситония, край курортното село Каламици, съобщиха от Външно министерство.  Служителите в дипломатическата мисия не са регистрирали и сигнали на български граждани, търсещи съдействие от генералното консулство във връзка с пожара.  След разговор между българските дипломати и представител на противопожарната служба в град Полигирос е уточнено, че възникналият в събота сутринта пожар е потушен към обяд, а властите са оставили на място противопожарни коли и огнеборци. Проверка на дипломатическата ни мисия в най-близко намиращия се къмпинг потвърждава, че никой от гостите на курорта не е пострадал, нито има нужда от съдействие.  Генералното консулство на Република България в Солун остава на разположение за съдействие в извънредни ситуации на телефон +30 2310 829 210 и +30 2310 869 520 в извънработно време.  ", "date": "2019.06.15", "title": "Външно: Няма пострадали българи при пожара на Халкидики "}
{"url": "http://epicenter.bg/article/Tomislav-Donchev--Kampaniyata-na-BSP-na-tezi-izbori-beshe-slaba---quot-heytat-quot--ne-e-universalna-politika-/185773/2/48", "text": "\"Подарих на Бойко Борисов една специална карта на България за 60-тата му годишнина, защото това винаги е добър ориентир\". Това каза вицепремиерът и член на Изпълнителната комисия на ГЕРБ Томислав Дончев в ефира на \"Офанзива\" с Любо Огнянов по Канал 3.  \"Предстои да работим за промени в устава, редуциране на броя на заместник председателите до двама. Това, което е коментирано до момента е, че трябва да се създаде нов орган, дали това ще стане чрез промени в устава е въпрос на по-прецизен правен анализ, става дума за комисия по жалби, етика, все още не е решено името, което ще се занимава с така да кажем с вътрешно-партийната дисциплина\", оясни той.   \"Ще приема жалби от граждани, медии, от членове за поведение. Идеята е този орган не толкова да разкрива укоримо поведение, от гледна точка на наказателния кодекс, колкото поведение, което е несъвместимо с общественото очакване и с целите и принципите на самата партия. Идеята на този орган е да засили вътрешните имунни сили\" съобщи Дончев.  \"Кампанията на БСП на тези избори беше слаба, не говоря за интензивност, а от гледна точка на послание. Ако базираш една кампания само на оплюването на другия, това може да го ерозира, но в никакъв случай няма да донесе подкрепа. \"Хейтът\" не е универсална политика\", коментира вицепремиерът.  ", "date": "2019.06.15", "title": "Томислав Дончев: Кампанията на БСП на тези избори беше слаба, \"хейтът\" не е универсална политика!"}
