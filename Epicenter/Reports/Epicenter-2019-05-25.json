{"url": "http://epicenter.bg/article/MVR--Deystviyata-ni-sa-saglasuvani-s-rabotata-na-RIK-i-SIK/184004/2/0", "text": "Директорът на ГД \"Национална полиция\" главен комисар Христо Терзийски и заместникът му старши комисар Тодор Гребенаров имаха работна среща в ЦИК.   На нея са били обсъдени процесът на подготовка на изборните помещения за предстоящото гласуване утре и създадената организация за поемането им под охрана. Действията на служителите на МВР изцяло са съобразени с режима на работа на РИК и СИК по подготовка на секциите за гласуване. С тях се поддържа непрекъсната комуникация. Това съобщиха от пресцентъра на МВР.", "date": "2019.05.25", "title": "МВР: Действията ни са съгласувани с работата на РИК и СИК"}
{"url": "http://epicenter.bg/article/Dnes-e-denyat-za-razmisal-predi-izborite-za-Evropeyski-parlament/183954/2/0", "text": "Забранена е политическата агитация и публикуването в медиите на социологически проучвания. В срок до днес, включително, Централната избирателна комисия регистрира наблюдатели и публикува на интернет страницата си техен регистър. До 17.00 ч. днес партиите, коалициите и инициативните комитети подават в районните избирателни комисии /РИК/ заявление за регистрация на застъпниците на кандидатските листи. РИК регистрира до изборния ден застъпниците и им издава удостоверения. РИК води публичен регистър на застъпниците по кандидатски листи, който публикува на интернет страницата си. В срок до днес определените СИК получават техническите устройства и всички други изборни книжа и материали, необходими за машинното гласуване.", "date": "2019.05.25", "title": "Днес е денят за размисъл преди изборите за Европейски парламент"}
{"url": "http://epicenter.bg/article/Nad-2-000-se-sabraha-na-iftar-v-tsentara-na-Momchilgrad/183955/2/0", "text": "Над 2 000 души се събраха на традиционна благотворителна вечеря на централния площада в Момчилград. Ифтарът беше даден от голяма община Текирдаг със съдействието на община Момчилград. Преди вечерята кметът-домакин Сунай Хасан разговаря с кмета на Текиртаг Кадир Албайрак. \"Благодаря на община Текирдаг и лично на вас за ифтара, който давате в Момчилград. Надявам се, че контактите между двете общини и съвместните инициативи, ще продължат и занапред\", заяви Сунай Хасан. След срещата двамата кметове се отправиха към площада, където се бяха събрали много момчилградчани и жители на селата от общината.   Сред уважилите ифтара бяха евродепутатът Неджми Али, депутатът от Момчилград Ерол Мехмед, председателят на общинския съвет Юмер Юсеин, кметовете на община Кърджали инж. Хасан Азис и на община Кирково Шинаси Сюлейман, заместник-кметът на община Ардино Изет Шабан, кметове на общини от района на Текирдаг, бившите кметове на общината Ердинч Хайрула и Акиф Акиф. Проповед, посветена на предстоящия Рамазан байрям изнесе бившият главен мюфтия Фикри Сали. Дошлите на ифтара бяха поздравени от Сунай Хасан и Кадир Албайрак.", "date": "2019.05.25", "title": "Над 2 000 се събраха на ифтар в центъра на Момчилград"}
{"url": "http://epicenter.bg/article/TsIK--V-evroizborite-imat-pravo-na-glas-6-355-633-balgarski-grazhdani/183960/2/0", "text": "\r\n В изборите за членове на Европейския парламент на 26 май участие ще вземат 13 партии и 8 коалиции, регистрирали кандидатски листи, както и 6 независими кандидати. \r\n Общият брой на избирателните секции в страната по предварителен списък е 11 661, а общият брой избиратели по избирателни списъци е 6 355 633. Това съобщиха от ЦИК. \r\n \r\n \r\n \r\n   \r\n Избирателните секции в лечебни заведения, домове за стари хора или други специализирани институции за предоставяне на социални услуги, капитаните на плавателни съдове под българско знаме, в местата за изтърпяване наказание лишаване от свобода и за задържане, се образуват при наличието на не по-малко от 10 избиратели в срок не по-късно от 48 часа преди изборния ден. \r\n   \r\n Централната избирателна комисия напомня на избирателите, че изборният ден в България гласуването започва в 7.00 часа и приключва в 20.00 часа. Извън страната изборният ден започва в 7.00 часа местно време и приключва в 20.00 часа местно време. \r\n   \r\n Когато в 20.00 часа пред изборното помещение има негласували избиратели, председателят и секретарят на комисията установяват техния брой и самоличност, като тези избиратели предават документите си за самоличност на комисията. Само тези избиратели се допускат до гласуване след 20.00 часа, но не по-късно от 21.00 часа (извън страната това е съответното местно време). \r\n   \r\n   \r\n \r\n", "date": "2019.05.25", "title": "ЦИК: В евроизборите имат право на глас 6 355 633 български граждани"}
{"url": "http://epicenter.bg/article/18-dushi-sa-postradali-pri-katastrofi-v-stranata-prez-izminaloto-denonoshtie/183974/2/0", "text": "18 души са пострадали при катастрофи в страната през изминалото денонощие. Това съобщиха от пресцентъра на МВР.   Общо в страната са станали 14 тежки пътнотранспортни произшествия. В София са регистрирани 23 леки и две тежки катастрофи, при които са пострадали двама души.", "date": "2019.05.25", "title": "18 души са пострадали при катастрофи в страната през изминалото денонощие"}
{"url": "http://epicenter.bg/article/Abiturienti-izlizat-na-protest-pred-MON-zaradi-maturata-po-angliyski-ezik/183978/2/0", "text": "Абитуриенти излизат на протест пред Министерството на образованието и науката в понеделник с искане да бъде променена матурата по английски език, на която те се явиха в четвъртък. Според зрелостниците, изпитът е съдържал „неточности, двусмислици и граматични грешки”.  Срещу матурата по английски стартира онлайн петиция часове след провеждането ѝ. До момента тя е получила над 7000 гласа подкрепа. В социалните мрежи активно се коментират отделни въпроси от матурата, които според зрелостниците са двусмислени или некоректни.  На свой ред от просветното министерство обещаха да направят проверка, но призоваха абитуриентите да изпращат до електронната поща на ведомството сигнали с конкретни сгрешени въпроси от матурата.  На изпита по английски език в четвъртък, който е част от втората задължителна матура по предмет по избор на учениците, се явиха над 14 000 абитуриенти. Резултатите от изпита ще станат ясни до 13 юни.", "date": "2019.05.25", "title": "Абитуриенти излизат на протест пред МОН заради матурата по английски език"}
{"url": "http://epicenter.bg/article/TsIK--Poluchavame-signali-za-problemi-s-dostavkata-na-mashinite-za-glasuvane/183979/2/0", "text": "От Централната избирателна комисия съобщиха за сигнали, свързани с проблеми с доставката на машините за гласуване.   От фирмата доставчик \"Сиела Норма\" твърдят, че МВР променя предварително съгласувани графици за пренасяне на машини. Проблеми са установени в Софийска област, Враца и 23-ти район в София град.    ЦИК ще изпрати писмо за съдействие до ръководството на МВР и до фирмата доставчик, каза председателят на комисията Стефка Стоева: \"Току-що съм получила съобщение. Продължават проблемите с полицията. Почти всички техници са \"арестувани\" и чакат. Ще пропадне инсталирането. Това ми пишат, така че тук нашите успокоителни разговори как всичко е добре, това е съобщение на моя телефон. Второ съобщение от Тодоров, аз сега ще помоля да ни пишат писма, както се общува, а не да ни пращат съобщения. Това не е начин на кореспонденция. Ние не си пишем поздравления\". Централната избирателна комисия покани на спешна среща по казуса с доставката на машините до секциите директора на Националната полиция главен комисар Христо Терзийски. ", "date": "2019.05.25", "title": "ЦИК: Получаваме сигнали за проблеми с доставката на машини за гласуване"}
{"url": "http://epicenter.bg/article/Voennosluzheshti-unishtozhiha-nevzriven-boepripas--otkrit-v-chasten-imot/183982/2/0", "text": "Формирование за овладяване и /или преодоляване на последствията от бедствия (ФОППБ), от състава на Бригадното командване - Благоевград, с ръководител капитан Димитър Димитров, разузна вчера, 24 май, един брой силно корозирала ръчна граната, без видима маркировка, открита при почистване на мазе в частен имот в село Лелинци, област Кюстендил. Откритият боеприпас е надлежно транспортиран и унищожен.  В продължение на 5 часа от 15:00 до 20:00 часа формированието води разузнаване, транспортиране и унищожаване на открития невзривен боеприпас.  Военнослужещите са действали на основание отправено искане на главния секретар на МВР и по заповед на Командира на Сухопътните войски генерал-майор Михаил Попов.  До пристигането на модулното формирование, мястото, на което е открит боеприпасът, е било охранявано от органите на МВР.", "date": "2019.05.25", "title": "Военнослужещи унищожиха невзривен боеприпас, открит в частен имот"}
{"url": "http://epicenter.bg/article/Aleksandar-Andreev--TsIK--Kam-momenta-nyama-konstatirani-narusheniya-v-denya-za-razmisal/183986/2/0", "text": "Към момента денят за размисъл протича добре и няма констатирани нарушения. Това каза говорителят на Централната избирателна комисия Александър Андреев по повод деня за размисъл преди европейските избори.   „При всички случаи ние разглеждаме жалби, но голяма част от тях са от вчерашния ден и предходните няколко дни, защото в рамките на срока ние трябва да се произнесем. За момента за нас основното внимание е насочено към тези, които нарушават деня за размисъл, но и към подготовката на самите избори“, заяви Александър Андреев.   Той посочи, че организацията им включва както предаването на изборните книжа на съответните избирателни комисии, така и проверка дали има някакво забавяне или проблеми, за да може да се реши навреме.  „В момента тече заседание, като се разпределят доклади и за това не може да се каже със сигурност дали нарушенията няма да бъдат разгледани в по-късните часове. Централната избирателна комисия днес ще заседава през целия ден, затова ако постъпят някакви сигнали за нарушения в деня на размисъл, то те ще бъдат разгледани“, подчерта говорителят на Централната избирателна комисия. По думите му изборните книжа са изпратени до Районните избирателни комисии. „Мисля, че е нормално предаването на изборните книжа и материалите в секционните избирателни комисии. Това ще се извършва през целия ден и в края на деня би трябвало всичко да е нормално и навсякъде да са предадени в срок, за да може утре да започне изборният ден спокойно“, каза още Андреев.    Има места, на които машините за гласуване все още не са достигнали до секциите, но те ще бъдат предадени, добави говорителят на Централната избирателна комисия Александър Андреев по повод деня за размисъл преди европейските избори. „Машините за гласуване са разпределени в секциите съгласно решението, което е качено на интернет страницата на Централната избирателна комисия. Това са 3 хил. секции“, заяви Александър Андреев.   Той поясни, че във всяка секция ще има по една машина. „В някои медии излезе информация, че са 3 300. Не, 3 000 са машините, които ще бъдат разпределени в днешния ден в секциите. Тези секции се намират в 31 района в страната, като съответно във всеки един ще има, в зависимост от случайното разпределение по населените места“, каза Андреев.  По думите му към момента няма как навсякъде да бъдат инсталирани машините за гласуване. „Процесът на предаването на машините протича през целия ден. Там, където вече са пристигнали, те се предават на секционната избирателна комисия и се инсталират. Има места, на които те все още не са достигнали до секциите и ще бъдат предадени. Това е един доста дълъг процес, който е сложен, защото това все пак са машини, а не изборни книжа и за това може да има някъде забавяне“, посочи говорителят на Централната избирателна комисия.   Той отбеляза, че е имало сигнали за забавяне, но към момента не може да се каже, че някъде има проблем с доставките на машините. „Разбира се, ако получим някакви допълнителни въпроси или сигнали, те ще бъдат решени максимално бързо, за да може да протече нормално ходът на предаването на машините на секционните избирателни комисии“, каза той.  По отношение на времето за гласуване с машините, Андреев уточни: „Ако един избирател се забави при осъществяването на своя избор и гласува по-бавно, това би забавило и процеса на гласуване с машината и съответно по-малък брой избиратели биха гласували“.   Източник: Фокус", "date": "2019.05.25", "title": "Александър Андреев, ЦИК: Към момента няма констатирани нарушения в деня за размисъл"}
{"url": "http://epicenter.bg/article/Sad-zaporira-smetki-i-imoti-na-kmeta-na-Septemvri-i-na-saprugata-mu/183956/3/0", "text": "Заради иск на Антикорупционната комисия за над 9 милиона лева Пазарджишкият окръжен съд запорира сметки и имоти на кмета на Септември Марин Рачев, на съпругата му и на свързани с тях фирми. Претенциите на комисията са за незаконно придобито имущество.   Решението на комисията е на база шест тома доказателствен материал, част от който е и прословутото тефтерче, което бе открито в спалнята на Рачев при обиска през февруари миналата година. В него са записани големи суми пари и инициали на хора. Тогава Специализираната прокуратура му повдигна обвинение за източване на общината като действащ кмет. Реакцията на Инициативния комитет \"Да спасим община Септември\", който предизвика проверките.    Адвокат Николай Баташки: \"Продължаваме да питаме защо Министерството на финансите бездейства, след като Община Септември е във фактическа неплатежоспособност, тоест фалит, и на сайта на Министерството е посочена информация за поети задължения от над 22 милиона лева, без да е ясно за какво са тези поети задължения\".   Определението за запор на имотите и банковите сметки на Рачев и кръга около него не е окончателно, но обжалването му пред Пловдивския апелативен съд не спира изпълнението му. Преди седмица Рачев получи условна присъда от 2 години и половина заради укрити данъци в големи размери за период преди да стане кмет на Септември.   Източник: БНР", "date": "2019.05.25", "title": "Съд запорира сметки и имоти на кмета на Септември и на съпругата му"}
{"url": "http://epicenter.bg/article/Mareshki-prodava-aptekite-si-na-Turtsiya/183961/4/0", "text": "\r\n Броени дни преди изборите за Европейски парламент ставаме свидетели на поредната „продажба“ на национални интереси, с цел лична облага. Във фокуса на скандала е един от кандидатите за евродепутати и заместник-председател на Народното събрание Веселин Марешки. \r\n   \r\n Съгласно потвърдена информация от участвал в преговорите представител от българска страна, господин Марешки е на път да сключи сделка за продажба на веригата си аптеки, аптечни складове и ноу-хоу с голям турски фармацефтичен холдинг, съобщава сайтът \"БГ региони\". \r\n \r\n \r\n \r\n   \r\n Скандалното идва от факта, че както твърди човекът, участвал в преговорите, условието за сключване на сделката е гарантирано място в Европейския парламент на втория в листата на КП „Воля-Българските родолюбци“ Орхан Исмаилов. \r\n   \r\n Източникът сочи, че сделката е пред финализиране и се изчакват единствено резултатите от изборите на 26 май. \r\n   \r\n Горното се потвърждава и от участието на г-н Марешки в „Референдум“, където същият заяви, че ако спечели мандат на идните избори, не е сигурно, че именно той ще представлява България в ЕП. Той поясни, че това зависи от чужбина и няма да е негово решение. \r\n   \r\n В изминалите дни срещу КП „Воля-българските родолюбци“ са били подадени и няколко тежки сигнала за купуване на гласове в населения предимно с турско малцинство гр. Хасково. \r\n   \r\n В сигналите, подадени до МВР се твърди, че местни бизнесмени пазаруват на едро гласове за партията на Веселин Марешки. \r\n   \r\n Наскоро пък в социалните мрежи изтече видео, в което именно вторият в листата му Орхан Исмаилов гръмко заявява „Време е България да има турски премиер“. \r\n   \r\n Така, с цел лична бизнес облага, нареклият се български родолюбец Марешки е на път да парафира сделката на годината като продаде националния интерес чрез вкараване на човек на Ердоган в Европейският парламент. \r\n   \r\n Още през 2013 г., на парламентарния вот, Орхан Исмаилов /тогава водач в Омуртаг/ след предизборен митинг написа статус във Фейсбук на турски: „В него взеха учстие депутатите от Турция Бюрге и Садат Казалджъклъ. По думите им Реджеп Ердоган е изразил подкрепата си за Исмаилов.“ \r\n   \r\n Източникът, участвал в преговорите и пожелал анонимност по обективни причини, заяви че от турска страна все по-ярко се забелязват финансови и геополитически мераци към България – фармацефтични структури, летище „София“ и т.н. \r\n   \r\n Очевидно „аптечният бос“, напук на гръмките си популистки обещания, ще предаде националните интереси, правейки подарък на Турция. \r\n   \r\n Чрез този хитро изигран ход, Ердоган ще получи служебно турски националист, който да го представлява в Европа, наред с дежурните ДПС. Припомняме, че наскоро ЕС прекрати преговорите за членство на Турция в Общността и така отряза пътя й към Европа. Ето, че сега има нов начин за турска инвазия в ЕП – Марешки, Воля и Орхан Исмаилов. \r\n   \r\n Източник: \r\n   \r\n \r\n", "date": "2019.05.25", "title": "Марешки продава аптеките си на Турция?"}
{"url": "http://epicenter.bg/article/Simeon-Nikolov--Pet-shveytsarski-pouki-pri-zakupuvane-na-nov-boen-samolet/183970/11/0", "text": "  Независимо от това, че Швейцари е неутрална страна, за разлика от България–член на НАТО и географското им разположение предполага някои различия във военно–статегическия анализ на предизвикатествата, споровете за придобиване на нов боен самолет показват поучитени паралели.  Швейцария се готви да предложи гласуване на горна граница на разходите за нов боен самолет от 6 млрд швейцарски франка /10.640 млрд лева/ за 30 до 40 изтребителя само с отговор «Да» или «Не». Крайното решение за един от определените пет типа бойни самолети /»Ойрофайтър», американските F/А–18 и F-35А, френския „Рафал” и шведския „Грипен”/ обаче, ще се вземе на закрито заседание. Тоест, „котка в торба”, както казваме ние българите, но странно за швейцарците.  цената на един изтребител излиза 150 млн франка /261 млн лева/ или 4,5 до 6 млрд франка, което ще е най–високата цена за оръжейна платформа в историята на Швейцария. При българската сделка за 8 самолета се очертава цена от 2,5 млрд лв или 312,5 млн лв за 1 бр. в най–добрия случай. Представителят на «Локхиид Мартин», компанията, която предлага F-35А и откри представително бюро в Берн, подхвърля предложения за 80 млн долара, което според швейцарците е «външнополитическо мотивирано предложение–примамка». В България не сме чули подобни предложения, а такова би означавало 640 млн долара за 8 самолета. При това за по–новия и модерен F-35A, а не за F-16 блок 70. Това наистина е нереалистично, защото действителната цена на F-35A е значитено по–висока.  американското лоби в Швейцария е особено силно. Самият главен главен фактор /Claude Nicollier/, препоръчал и главния съветник по проекта г–жа Amherds, е човек на NASA и на американското правителство, а преговарящите военни отдавна са свързаин със САЩ и експлоатацията на F/А–18 или както споменават някои швейцарски коментатори, предпочитат често да летят отвъд океана, вместо да вземат влака са Франция или Германия. Българските преговарящи пък не са особено впечатлени, че след присъединяването ни към Постоянното структурирано сътрудничество в ЕС и Общия фонд за европейската отбранителна индустрия е повече от логично да се ориентираме към европейска платформа, след като ще получаваме пари от този фонд и не държат сметка за европейската реакция.  швейцарски експерти обръщат внимание, че лобистите не искат обществен дебат, затова насочват вниманието главно към техническите параметри на машините /което много напомня коментарите в България/, а не към неизгодните страни от сделката или нуждите и ползите за Швейцария. Затова експертите формулират няколко «опасни зависимости» при очертаващото се сътрудничество за следващите десетилетия, предвид и на практиката и опита от 30 годишно експолатиране на старите F/А–18 в Швейцария: – Комплексът компютърна техника за авиониката и системата за управление на огъня е отчасти запечатана и недостъпна за швейцарските специалисти по софт– и хардуер. Тя се обслужва от специалисти от Калифорния; – Надграждането за F/А–18, което надхвърля швейцарския бюджет със стотици милиони франка, се определя по обем и време основно от американците, а не от швейцарците, т.е. на принципа на ултиматума „Вземате го, или забравете”. – Тъй като американците почти постоянно водят някакви войни по света, има недостиг на резервни части от време на време. Тогава важи „America first!”. Приоритетно се обслужват американските самолети, докато швейцарските F/А–18 седмици наред остават на земята. – Боеприпасите са изключително скъпи: една единствена ракета от типа AMRAAM струва над 1 млн франка /1,74 млн лева/. А тъй като учебни стрелби не могат да се провеждат в Швейцария, прехвърлянето на самолети в Калифорния за изстрелване на 2– ракети струва на швейцарците 20 млн франка /34,8 млн лв/. – В отношенията си с партньорите, както и договорите за продажба американците използват размитата фраза „Необходимо да знаеш”. Вследствие на нея швейцарците получават достъп само до половината от резултатите от тестването на ракетите и техниката. Горните зависимости са целенасочено търсени от страна на САЩ, твърди швейцарският коментатор Никлаус Ремсейер. Представителят на „Локхиид Мартин”, компанията, която предлага на България F-16 блок 70, а на Швейцария – F-35A, включва като допълнителна „услуга”– „Партньорство с ВВС на САЩ”. При това, швейцарците купуват не от фирмата, а от американското правителство. Както и за България, доставката се осъществява, ако Президентът и Конгресът решат, че военното сътрудничество укрепва „сигурността на САЩ и световния мир”, според американската стратегия и доктрина, разбира се. Дали военните сделки със Саудитска Арабия и Израел, операциите в Йемен и Сирия, са в този смисъл, е доста спорно. Никлаус Ремсейер подчертава в коментара си, че „Интересът е чрез доставки на оръжие да се спечели геостратегическо влияние и да се обвърже в зависимост съответната страна–клиент”. Затова появата въобще на американските самолети в списъка на предлаганите пет типа такива, била „учудваща и ужасяваща”. Но ако според него на Швейцария са необходими изтребители само за „Air Policing“, то всеки опит от българска страна да се преговаря за по–ниска цена, премахвайки други способности, от една страна би било неразумно, само за да се придържаме към политическа коректност, пренебрегвайки нитересите си. От друга страна, ние също няма да нанасяме въздуши удари по летищни писти на изкуствени китайски острови или по обекти във вътрешността на Русия.   Швейцарците пък се питат, защо им е необходимо пилотите им да бъдат обучавани в бомбардировки на села в Йемен и унищожаване на пътно–транспортни машини в Афганистан. Поучителното от швейцарските коментари е по–скоро в тези 5 „зависимости”, формулирани по–горе, които обаче важат и за нас, независимо, че не става дума за F–16 блок 70, а за F/А–18 и F–35А. Към тях, вземайки поука и от самите американци, би трябвало да перефразираме техните изисквания в „Ако е в интерес на България” и „ Bulgaria first”. А не упорстване за F-16, независимо от цената и идиотския аргумент от рода на този, че шведският „Грипен” бил избор в интерес на Русия. Защото в България военните експерти също стигнаха до извода, че най–подходящ по цена, време за доставка и с достатъчни за нас способности е шведският „Грипен”, но политици и лобисти под безпрецедентен натиск, а може би и зависимости, нарушиха собствените си критерий и изисквания за да променят избора. А предупреждавахаме и за непосилната цена, изискването за еднократно плащане, за срока на доставка, който обрича поддържането на МиГ–29 за години напред, оставяйки несъвместими българските ВВС с тези на НАТО и за много други неизгодни и непосилни условия, така че сега въпросните „затруднения”, за които информира министерството, не учудват никой. По–бързото изясняване на условията до лятото, а не отлагане за есента и края на годината, би трябвало да е първостепенна задача на преговорния екип, за да може при неудачен край да се премине възможно най–бързо към втория в класацията производител. В противен случай управляващите трябва да поемат политическата отговорност за три поредни отглагания на проекта за многоцеливи изтребител– 2009–та, 2012–та и 2016–та година с всички последствия за боеготовността на българските ВВС и сигурността на страната.", "date": "2019.05.25", "title": "Симеон Николов: Пет швейцарски поуки при закупуване на нов боен самолет"}
{"url": "http://epicenter.bg/article/Plovdivskiyat-teatar-obra-Askeer-ite/183958/6/0", "text": "\r\n Диана Добрева взе награда \"Аскеер\" за режисура на спектаклите \"Дебелянов и ангелите\" в Драматичен театър \"Н. О. Масалитинов\" - Пловдив и \"Бащата\" в Народен театър \"Иван Вазов\". \r\n   \r\n Представлението на Пловдивския театър \"Дебелянов и ангелите\" бе най-отличаваното на 29-ата церемония по връчването на най-старите награди у нас -\"Аскеер\", която по традиция се състоя в Театър \"Българска Армия\", в Деня на българската просвета и култура и на славянската писменост - 24 май. \r\n   \r\n Приза за съвременна българска драматургия получи Александър Секулов за пиесата си \"Дебелянов и ангелите\", която спечели и наградата за най-добро представление. \r\n \r\n \r\n \r\n \r\n   \r\n Валентин Ганев получи статуетката \"Аскеер\" на Георги Чапкънов за водеща мъжка роля в спектакъла на НТ \"Иван Вазов\" -\"Спускане от връх Морган\", режисиран от Николай Ламбрев-Михайловски.  \r\n   \r\n Церемонията традиционно бе под почетния патронаж на министъра на културата Боил Банов и министъра на отбраната Красимир Каракачанов. \r\n За пръв път в историята на наградите \"Аскеер\", номинираните артисти пристигнаха на червения килим пред Театъра на Армията с военна техника и бяха посрещнати под звуците на гвардейски оркестър. \r\n Празничната вечер бе открита с химна на българската просвета \"Върви, народе, възродени!\" в изпълнение на детския хор на Българското национално радио с диригент Венеция Караманова, в което се включи и цялата публика. \r\n   \r\n Гостите и номинираните бяха впечатлени и от изцяло обновената и модерна визия на церемонията, зад която стои творческият екип в състав: младият режисьор Иван Москов, звуковата среда е дело на Добрин Векилов - Дони, сценографията е на Нина Пашова, а графичният дизайн и визуалното оформление са на Георги Панчев и Анна Игнатова. \r\n \"Цял живот съм изричал чужди думи, писани от автори или сценаристи и сега не мога да намеря свои, с който да ви благодаря.\" С този цитат от Кръстьо Сарафов се обърна към публиката в благодарствената си реч големият български актьор Иван Налбантов, който беше удостоен с наградата  \"Аскеер 2019\" за цялостен принос към театралното изкуство. Той предаде символично щафетата в ръцете на младото поколение артисти, като връчи лично статуетката на Ненчо Костов, който е победител в категорията \"Изгряваща звезда\" за ролята на Дебелянов в \"Дебелянов и ангелите\" на ДТ \"Н.О. Масалитинов\" - Пловдив. \r\n   \r\n Радина Кърджилова заслужи  \"Аскеер\" за водеща женска роля за превъплъщението си в Сара в представлението \"Любовникът\" на Харолд Пинтър в НТ\"Иван Вазов\", постановка Деян Донков. \r\n Победители в категория \"Поддържаща роля\" станаха Ирини Жамбонас за Елизе в \"Аз обичам, ти обичаш, тя обича\" в Малък градски театър \"Зад канала\" и Стоян Младенов за ролята на Ансел Смит в \"Килър Джо\", отново продукция на \"Зад канала\". \r\n Мира Каланова бе наградена със статуетка \"Аскеер\" за сценографията си в представленията  \"Дебелянов и ангелите\" в ДТ \"Н.О. Масалитинов\" - Пловдив и \"Бащата\" в НТ \"Иван Вазов\". \r\n   \r\n За музиката си в спектаклите \"Празникът\" в Малък градски театър \"Зад канала\", \"Драконът\" в Драматичен театър \"Стоян Бъчваров\" - Варна и \"Наблюдателите\" в НТ \"Иван Вазов\", \" Аскеер\" получи Калин Николов. \r\n За костюмография беше отличена Свила Величкова за \"Драконът\" в Драматичен театър \"Стоян Бъчваров\" - Варна, \"Наблюдателите\" в НТ \"Иван Вазов\" и \"Коя гад изяде кашкавала\" в ДТ \"Сава Огнянов\" -Русе.     \r\n Паметта на отишлите си артисти беше почетена с видеоклип и аплодисменти от цялата трупа на Театър \"Българска Армия\" на сцената и всички присъстващи в залата, изправени на крака. \r\n   \r\n \r\n \r\n  ", "date": "2019.05.25", "title": "Пловдивският театър обра Аскеер-ите"}
{"url": "http://epicenter.bg/article/29-zatvornitsi-sa-zaginali-pri-sblasatsi-vav-venetsuelski-zatvor/183969/7/0", "text": "Най-малко 29 затворници са убити и 19 полицаи са ранени в сблъсъци в затвор в западната част на Венецуела в петък, съобщиха властите, цитирани от AFP и Фокус. Инцидентът в затвора на полицейския участък в град Акаригуа, в щата Португеза, се е случил, когато специалните сили на полицията (FAES) са се опитали да спрат \"масово бягство от затвора\", което доведе до смъртта на 29 затворници, според секретаря по обществената сигурност на Португеза Оскар Валеро. Затворниците посрещнали силите на реда с \"градушка от куршуми\" и са детонирали три гранати, при което са ранени 19 полицаи, основно от куршуми и шрапнели, каза Валеро пред репортери. Затворниците са искали да бъдат преместени от \"място за задържане\" в затвор с по-добри условия и храна. Във Венецуела затворите и местата за задържане са препълнени.", "date": "2019.05.25", "title": "29 затворници са загинали при сблъсъци във венецуелски затвор"}
{"url": "http://epicenter.bg/article/Skandalat-stava-ogromen--TsSKA-zastrashena-ot-izhvarlyane-ot-Parva-liga/183976/8/0", "text": "Черно море обяви, че ще се раздели с шестима футболисти заради съмнения в симулативна игра в мача срещу ЦСКА от Първа лига. Георги Илиев, Виктор Генев, Пламен Димов, Георги Китанов, Иван Дюлгеров и Петър Витанов няма да играят повече за моряците, след като не са успели да преминат успешно тест пред детектора на лъжата проведен от психолози в МВР.   Проверката е дошла по изричното желание на ръководството на Черно море, а за крайните мерки потвърди Илиан Илиев след последния мач от първенството срещу Лудогорец.    Шефовете на моряците възнамеряват да поддадат сигнал до БФС, което ще доведе и до проверка дали ЦСКА е замесен в скандала.    В последните месеци родната Централа на няколко пъти прави опити да спре черното тото у нас, като най- пресният пример е изваждането на Верея от Първа лига след сигнали от УЕФА за подозрителни срещи с тяхно участие. Един от мачовете е именно срещу ЦСКА, което прави разследването още по- наложително.    Все още няма официална позиция на изгонените играчи на Черно море, но според непотвърдена информация ветеранът Георги Илиев е изявил готовност да се подложи на повторен тест в София.    Снощи главният мениджър на ЦСКА Стойчо Стоилов категорично отрече да е имало намеса на \"червените\" и контакт с някой от играчите на Черно море.    Очаква се в началото на следващата седмица да стане ясне позицията на БФС и ще започне ли разследване.     Източник: Канал 3", "date": "2019.05.25", "title": "Скандалът става огромен! ЦСКА застрашена от изхвърляне от Първа лига"}
{"url": "http://epicenter.bg/article/Denyat-blagopriyatstva-mestene-v-nov-dom--svatbi--godezhi-i-tarzhestva/183984/10/101", "text": "Нумерологична прогноза за събота, 25.05.2019 г. = 6 ДПЖ  Дневно предназначение: Ден, предназначен за преживяване на радост от постиженията, успехи и богатства на живота. Дневната нумерологична карта благоприятства местене в нов дом, сватби, годежи и тържества. Денят е подходящ за важни покупки на мебели и техника, тръгване или новина за нова работа, която може да донесе добро кариерно развитие, изложби, концерти, спортуване, разходки в планина, конкурси и спорт. Основна цифрова характеристика – 1, 2, 3, 5, 6, 7, 8, 9. Ден за преживяване на любов, щастие, веселие и богатство. Часова характеристика: 6.00 – 12.00 ч. – Сутринта започва с активности и действия свързани с дукоменти, управление и институции. 12.00 – 18.00 ч. – На обяд ще намерите истината, която да ви помогне да се справите с лекота и радост с ангажиментите. 18.00 – 00.00 ч. – Вечерта е време за купон, радост, любов, смях и веселба. Мото: Днес аз избирам любовта, щастието и радостта! За консултация и записване на час при Милена Иванова ЕАF@Ealife.bg ", "date": "2019.05.25", "title": "Денят благоприятства местене в нов дом, сватби, годежи и тържества"}
{"url": "http://epicenter.bg/article/S-Iva-Doychinova-nagore-po-stalbite-zanikade-v-Malka/183985/10/0", "text": "Рицари, каменни крепости, причудливи скали, арабски средновековни улички, начумерени зъбери и усмихнато море. Всичко тава е Малта. Обичам да си говоря с Ива Дойчинова за места, които и двете сме посещавали, защото… все едно сме били в различни държави. Толкова дръзка, необичайна и често пъти противоположна на моята е нейната гледна точка. И този път заместник-главният редактор на програма Христо Ботев не изневери на палавия, чисто неин си начин да обикне и опише една страна.   Само Ива Дойчинова може да попадне на две толкова отдалечени една от друга като настроение фиести в Малта, както става ясно от първата част на разговора ни. А най-ярката й асоциация от острова на рицарите хоспиталиери са … стълби, които водят заникъде.   Чакаме пак да отиде някъде, за да разказва - цветно и релефно.   Както вече разбрахте,  малтийският език е мелодична комбинация от арабски, италиански и английски. Родолюбивата рубрика „50 места от българската история отвъд България“ ще ни отведе в една страна, където говорят четири езика, но без да ги смесват – Швейцария. Напред към Лозана, където на брега на Женевското езеро има ярка българска диря.   Вриндавана, Джайпур, Ришикеш… За онези, които не са чували за тези свещени за индийците градове, ще бъде интересно да се запознаят с тях чрез архитекта на пасивни къщи, фотограф и убеден доброволец Веселин Веселинов. Тези, които мечтаят за поклонническо пътуване, да наострят уши, а щастливците, дето вече са били – да си сверят впечатленията.   Архитект  Веселинов крои планове да повтори своето пътуване до Индия, защото в Маяпур има едно училище, което подпомага с приходите от благотворителните си фотоизложби.   Лебесус, Кармилесус, Ливиси, Кайякьой…Имената на този град се премятат в устата като сладостен бонбон, но мигом загорчават при гледката на призрачните и запуснати каменни къщи. На десетина километра от турския град Фетие почти от век пустеят две големи църкви, 14 параклиса, две училища, два фонтана, две вятърни мелници и над 1000 семейни гнезда. Навремето тук е ромоняла гълчавата от чаршията, а над всяка врата висяла клетка с пойна птичка, която се включвала в нощния хор на славеите.   Живият град на търговци и занаятчии опустява в един ужасен ден на 1923 година, когато по междудържавна спогодба 25 хиляди гърци са принудени да напуснат домовете си в Турция само с дрехите на гърба си и фамилните ценности във вързоп. Натоварват жителите на днешния Кайякьой на турски кораб, който ги изсипва на необитаем остров. Чак след три месеца гръцки параход отвежда оцелелите в прародината им, където ги смятат за „чужденци“ и ги подритват като втора ръка хора.    Изселените от Гърция турци не пожелават да се нанесат в  каменните домове на северния склон и постепенно разрухата превръща жизнерадостния град в обиталище на призраци.  Английският писател Луис де Берние е толкова впечатлен от покъртителната гледка, че написва бестселъра си „Птици без криле” за живота там малко преди и по време на изселването.   Ратърсващо, нали? Днес меланхолията на мястото сякаш се просмуква в душата на посетителя, макар слънцето весело да плющи над отдавна останалите без покриви, врати и прозорци къщи. Само по някоя камина, символ на домашното огнище, нелепо стърчи сред руините.   Бившият град Ливиси, днешен Кайякьой, е издигнат през 18 век върху руините на древните Лебесус и Кармилесус– на остър скат, за да избегнат набезите на нашественици. След опустошителното земетресение във Фетие през 1856 г., много от жителите му се местят в непоклатимо сигурните каменни сгради. В златното време на града там са живеели близо 25 хиляди обитатели.   През 1957 година Кайякьой опустял окончателно, след като земетръс с магнитуд 7,1 разлюлял много постройки до срутване.   Днес призрачният град е музей под открито небе и туристи от всякакви националности щъкат по неравноделния калдъръм. Да надникнеш отблизо в някоя от къщите е невъзможно – подивялата зеленина наднича от прозорците. Катерейки се към църквата на високото, осъзнаваш, че 14-те параклиса са били разположени така, та дори най-немощният да може да запали свещица Богу, без да се изтощи. Макар каменните къщи, накацали по склона да изглеждат еднакви, всеки ракурс, врязан в синьото небе те кара да снимаш отново и отново.   В главата неволно зазвучава фразата „На кого е нужна китара без струни“ от песента „Ветрове“ на Лили Иванова. Точно на това напомня призрачния Кайякьой – на китара без струни, на град с изтерзана душа. Кованата порта към голямата църква е заключена, но нашите домакини Фатош и Илхан знаят откъде да промъкнат любопитните туристи – тясна пролука, при преминаването през която се чувстваш като грешник  пред свещения процеп на Свети Иван Рилски. Но пък преживяването да гледаш избелелите фрески, да снимаш небето през порутения олтар и да се потопиш в отломките от светостта на мястото, си струва дребните неудобства.   Преди пет години е имало търг за отдаване на призрачния град под аренда за 49 години. Кайякьой изглежда така, сякаш никой не го е спечелил, макар да е имало готови да вложат 10 млн. долара във възраждането на хълма и  превръщането му в по-удобна за посещение туристическа атракция. Идеята, обаче, наоколо да се нароят хотели, паркинги и магазини, а къщите да се реставрират до положение на исторически Дисниленд не допада на много от местните.  Те се боят, че „облагородяването“ ще лиши призрачното селище от автентичност.   Обявен от ЮНЕСКО за Световен град на мира и приятелството, Кайякьой все пак е сред основните туристически забележителности в района на Фетие, Даламан и Анталия, заради неподправения си чар. Хубавото е, че българският туроператор Emerald travel има чартърни програми за тази част на Турция.   За да разведря неизбежната аналогия със съдбата на тракийските бежанци у нас, ще спомена че на няколко километра от Кайякьой се намира единственият в света хотел, чиито начин на управление  се изучава в Харвард - Hillside Beach Club. И то не заради комбинацията от борова гора, планина и море. Че и луксът не е чак толкова въпиещ.   Завладяващо е гостоприемството, което те кара да се чувстваш единствен, желан и глезен гост – на 800 посетители се падат 500 души учтив, сърдечен и готов да помогне персонал. А в съседния залив рибарят Осман e създал ресторант, който дори няма сграда – само навес, но е предпочитано място от всички турски звезди, че и някои световни, които наминават от там.   Милиардерът Абрамович често заприщвал с гигантската си яхта входа към залива, а Деми Мур била спипана от папараци да яде любимия си печен лук в бивака на Осман, където всичко е току-що извадено от морето или прясно откъснато от градината.   Ако ви домъчнее за Покана за пътуване, на страницата ни във Фейсбук ще откриете още от универсалния антидепресант – пътешествията", "date": "2019.05.25", "title": "С Ива Дойчинова - приключения по стълбите заникъде в Малта"}
{"url": "http://epicenter.bg/article/MTI--Kulturen-turizam-----Veliko-Tarnovo-obyavi-nagradite-za-turisticheska-tematika/184006/10/0", "text": "Всяка година в чест на 24 май - Ден на българската просвета и култура, и на славянската писменост, организаторите на МТИ „Културен туризъм ” – Велико Търново, обявява наградите от Националния студентски конкурс за най-добра разработка на туристическа тематика.   Събитието се провежда в рамките на единствения специализиран форум за културен туризъм у нас, организиран със съдействието на Министерство на туризма, Българска хотелиерска и ресторантьорска асоциация (БХРА), Асоциация на българските туроператори и туристически агенции (АБТТА) и Общинска агенция по туризъм „Царевград Търнов”.   Домакин на форума е Община Велико Търново. Тази година за седми пореден път, журито на представи на МТИ „Културен туризъм 2019” във Велико Търново, условията и критериите на конкурса пред студенти и техни преподаватели от цялата страна.   Студентите по туризъм, класирани на първо, второ и трето място получават и предметни награди на стойност съответно 500, 300 и 200 лв. В конкурса участваха 20 студенти от шест университета: ВТУ „Св. св. Кирил и Методий“, Стопанска академия „Димитър А. Ценов”, СУ „Св. Климент Охридски”, ЮЗУ „Неофит Рилски”, Нов български университет и Икономическия университет -Варна.   Те представиха авторски разработки по избрана от тях тема, свързана с развитието, състоянието и проблемите на туризма. „Промяната не само в избора на теми, но и в качеството на разработките е видима – участниците избират все по-конкретни теми и анализират все пореални проблеми от българския и международния туризъм” – сподели председателят на журито проф. Мария Воденска – „Тази година журито наистина беше изключително затруднено в избора на най-добрите студентски работи, защото почти всички участници представиха интересни и нестандартни разработки. Това беше причината да връчим допълнително и две поощрителни награди.”   Тримата победители в Националния студентски конкурс на XVI-то Международно изложение „Културен туризъм 2019” – Велико Търново са:    • Александра Петрова от Нов български университет – ПЪРВА НАГРАДА (бакалавър II курс от БП „Управление на туризма”, департамент „Администрация и управление”, за темата „Екстремен туризъм - 100% адреналин и силни усещания”);   • Христина Иванова от ЮЗУ „Неофит Рилски” – ВТОРА НАГРАДА (бакалавър, IV курс, специалност „Туризъм”, Стопански факултет, за темата „България - туристическа дестинация за деца”);   • Деляна Генова от ВТУ „Св. св. Кирил и Методий“ – ТРЕТА НАГРАДА (бакалавър III курс, специалност „Туризъм”, катедра „Туризъм“, Стопански факултет за темата „Ролята на интерактивните музеи в туризма”).   Журито с председател проф. Мария Воденска, проф. Иван Марков и доц. Соня Алексиева (членове), присъди и две поощрителни награди. Първата получават студентите Ивена Аврамова и Паола Иванова от СУ „Св. Климент Охридски“ (бакалаври IV курс, специалност „Туризъм“, Геолого-географски факултет) за темата „Стогодишният обичай коледен буенек – перспективи за превръщането му в атрактивно туристическо събитие за град Ямбол”. Втората поощрителна награда се връчва на Петя Костова от Стопанска академия „Димитър А. Ценов“ – Свищов (бакалавър III курс, специалност: „Икономика на туризма“, катедра: „Икономика и управление на туризма“, факултет: „Производствен и търговски бизнес“) за темата „Икономиката на преживяванията и нейното въздействие върху туризма”.   Общинската агенция по туризъм „Царевград Търнов” ще връчи наградите и грамотите на победителите в седмото издание на конкурса. Всички студенти от шестте университета от Велико Търново, София, Свищов, Варна и Благоевград, ще получат грамоти за участието си в конкурса.   Представянето на наградените трима студенти и текстовете на разработките им, както тези на поощрителните награди от Националния студентски конкурс за най-добра разработка на туристическа тематика 2019, ще бъдат качени, както всяка година, на сайта  .   Организаторите на конкурса и журито благодарят на всички студенти за участието в конкурса и им пожелават нови успехи!", "date": "2019.05.25", "title": "МТИ „Културен туризъм ” – Велико Търново обяви наградите за туристическа тематика"}
{"url": "http://epicenter.bg/article/Chudotvorna-ikona-na-Sv--Sv--Konstantin-i-Elena-tseri-tezhko-bolni-i-pomaga-za-zachevane/184007/10/0", "text": "    Село Брягово се намира в полите на Родопите от дясната страна на връх Драгойна. За мнозина селцето Брягово е известно с красивата природа около пълноводния Бряговски язовир и огромните сомове и шарани   - нещо напълно характерно за района на Родопите. Именно там, в това китно селце с многовековна история, се е скътала типично руска църква - \"Св. Атанасий\". Невероятно, но факт!   По време на турската империя жителите на селото искали да си построят храм, но местният турски паша не давал. Тогава селяните с хитрост завоювали мястото, на което е вдигната църквата. В църквата \"Св. Атанасий\", се намира чудотворната икона \"Св. Константин и Елена\", за която се носят безброй легенди. Тя е не само уникат по своята изработка. Специалисти твърдят, че   Местните хора разказват много легенди за излекувани тежко болни, дошли да се помолят пред иконата, която помага и на бездетните да си имат рожба.   За хитростта на хората от селото, надвили пашата, за ролята на Руската Империя и за чудесата в храма ще разберете от самият материал, публикуван в сайта http://legends.abuje t.net, в който журналисти от АБУЖЕТ разказват непознати легенди от България.   Многобройни са селата в Родопите,  ако ги гледаш отгоре, приличат на мънички калинки накацали по зелената морава. Китни и тихи селца, но малцина знаят исторята на всяко едно от тях. Има и такива, които даже ги няма на картата, като село Душка, например, където и до ден днешен няма ток и вода , а хората живеят в кръгли колиби от кал.  Газовите лампи за нас, градските, са романтика, а за тези утрудени хорица  – са неудобство.   Ако цял ден си прекарал на къра или в тютюна, едва ли ще ти направи впечатление, че осветлението ти е от пламък, когато заспиваш капнал от работата на полето и ставаш в 4 сутринта. Това е живота  в тези селца, но въпреки еднообразието на дните, всяко едно от тях има своята специфика, чар, индивидуалност и красота , характерна за подножието на Източните Родопи в околията на Община Първомай.   Село Брягово се намира в полите на Родопите от дясната страна на най-високия връх в Югоизточните Родопи – връх Драгойна . През селото минава река Каялийка, която се явява географската граница между Западните и Източните Родопи, влива се в река Марица. Тук могат да се срещнат едни от най-редките животински и растителни видове. Уникалното георгафско положение в миналото е определяло просперитета на селото. Близостта с планината и нейните пасища от една страна е определяла развитието на овцевъдството, а обширните земеделски земи от север и запад са благоприятствали земеделието.   Турското име на село Брягово е  .  Кара Алан означава „черна земя“. Селото е било наречено така, защото почвата е чернозем. В съседните села и околности няма такава, така че това е едно от най-плодородните места в областта. Хората от селото предимно се препитават като отглеждат животни и обработват земята. Сегашното му име произлиза от местоположението – разположено е между два бряга. На 2 км от селото има голям язовир, с възможности за риболов в разрешения период. Природата предлага живописни места за еко разходки и пикник.   Една легенда гласи,че то е било основано от един родолюбив българин, който се е казвал Кара Иван. В нея се разказва,че той е дошъл от Северна България, бягайки от турците и опитите им да го накарат да приеме вярата им. Първоначално се заселва с челядта си по-нагоре в планината. Постепенно около него се настаняват и други непокорни българи и така се заформя малко селище.   След време то се премества в по-равнинната част около река Каялийка. И до ден днешен все още може да срещнеш потомци на смелия Кара Иван да се разхождат с гордо вдигнати глави в центъра на селото. За мнозина в наши дни Брягово е известно с  красивата природа около пълноводният Бряговски  язовир и огромните сомове и шарани. На територията на селото се намират пет малки язовира.   Рано напролет може да се види естественият водопад, намиращ се над селото. Една от най-старите църкви на България, „Св.Атанасий“, както и малката църквичка с aязмо, запазила се още от турско робство — „Св.Троица“, събираща и до днес на празника всяка година мало и голямо. Също така и възобновения параклис „Св. Св. Кирил и Методий“, отваря врати всяка година на 11 май и посреща миряните.   Впечатляващо със своята архитектура е и старото училище, построено през 1896 г. Интересна рядка природна даденост е слабо минерализираният извор в близост до училицето, който жителите наричат   “Топлата вода”. Това е изворна вода, която през цялата година поддържа една и съща температура – от около 24 °C. В село Брягово ще попаднете в отдавна отминало време, ще се потопите в тишината и спокойствието на миналото и ще избягате от напрегнатото ежедневие.   Населението в селцето е смесено, предимно православни християни, но има и малцина мюсюлмани, както и няколко ромски семейства – калаиджии, които живеят в пълно разбирателство, нещо напълно характерно за  района на Родопите. Живеят дружно, борят се за поминака, но умеят и да се веселят, както това става обикновенно по селските събори.   Интересното тук е, че в това необичайно село все още са се съхранили тракийските обичаи, характерни за този регион, хората ги спазват и тачат.   Традиционният събор е на 24 май – с тракийска музика, песни и танци, дори в тракийско облекло! Всяко лято на язовира на селото се провежда ловно-рибарски събор, който събира хиляди рибари, ловджии и други, организират се различни състезания. На фона на това селско разнообразие от етноси, традиции и история впечатляващо и специално място заема един от храмовете в селото.   Именно там се е скътала “руска църква”.  .     Църквата    се намира високо на хълма в края на  селото,  уникална по своята архитектура и история. В руски стил, с куполи, типични единствено за руската църковна архитектура. Руският дух витае наоколо и в това няма съмнение. По време на турската империя жителите на селото искали да си построят храм, но местният Паша не давал.   Тогава селяните с хитрост завоювали мястото, на което е построена църквата. Събрали мокри съчки и ги струпали на хълма. Вечерта от силната горещина съхнейки, съчките давали фосфорен ефект и от далеч мястото светило. Отишли местните при Пашата и го убедили, че мястото е свещено и там трябва да се издигне православен храм. По същото време  на път за Цариград минавали двама руски правосвещеника, които са успели да измолят тогава османски управител да позволи строежа на храма. Пашата позволил, но имал условие. Възложил на строителите доста трудна задача.   Тъй като местното население искали храма да се построи точно на „светещия“ хълм, Пашата наредил така да го построят, че когато той мине по главната улица  на селото изправен на коня си, камбанарията с купола да не стърчи над него! Следвайки правилото за перспектива, майсторите – архитекти успели хем да издигнат храма на хълма, хем камбанарията с купола от далече да се вижда на нивото на прав ездач на кон! Пашата останал доволен, селяните – също.   Руските свещеници  наредили купола да е капковиден от сребърни люспи, характерен само за руските православни храмове. Влиянието на Руската Православна църква за запазването на православието в мюсюлманските  села в България по време на Османската Империя е безспорно .   Църквата в село Брягово е построена 1837 година.  В храма гостите  се посрещат от баба Олга , която  винаги расказва  коя икона от кой е дарение. Тя посреща гостите топло и радушно и се радва на всеки, който е забелязал храма извисен на хълма. Баба Олга знае историята не само на всяка една икона в църквата, но и дори истории, свидетелстващи за изцеряването на много хора, влезли в този храм. В църквата се намира чудотворната икона на „ Св. Константин и Елена“ за която се носят безброй легенди. Иконата е не само уникат по своята изработка, но специалисти твърдят, че няма друга като нея на Балканския полуостров. Редица истории  и легенди се носят за изцеряване и премахване на негативно влияние.   Точно в центъра на църквата на пода е изваян   Полюлеят в храма също е дарение от руснаците,  а на олтара е типичният православен кръст . Руски  дух на храма придават и автентичната  древно –  руска икона  с изображението на Иисус Христос.   Иконата е видимо от руската школа с вдлъбнато изображение под стъкло гравирано с множество позлатени люспи и е изключително старинна и ценна! Иконописите по стените са на най-видната личност от селото през Възраждането – зографът Динко Кузмов Шишков, известен като – Динко Зограф. Без типичната за периода фамилна обвързаност с изкуствата на православната църква, той тръгва по техния тежък и непознат път смело, подкрепян от учители и съратници. Шишков не принадлежи на никоя от известните художествени школи, но взема не по малко от големите образци и майстори на времето, които са му били достъпни. Когато се събере всичко, което е оцеляло от работите на възрожденския майстор, те се открояват с впечатляващ индивидуален стил и своеобразие.   Типичния стил на Динко Зографа е запечатан по стените на църквата. Храмът се поддържа със скромни средства, предимно от частни дарители, както и с помощта на Община Първомай. Кмета на град Първомай Ангел Папазов не пропуска  шанса да заведе гостите, посетили Първомай по един или друг повод на това уникално място.   Църквата „ Св. Атанасий“ посети официалната делегация от Министерството на Извънредните  Ситуации / МЧС/ на Русия. Младите руски пожарникари останаха изумени и изключително приятно изненадани, че в това закътано малко родопско селце гордо на хълма се извисява руски сребърен купол, напомняйки, че православието е оцеляло през Османската Империя и до днес в този край.   Истинска гордост е за местните жители този храм, тъй като е доказана неговата автентичност и е потвърден от учените факта, че този храм е един от най-старите православни храмове в България. Успял да запази старинният си руски дух, с полъх на родопски въздух и балкански характер, предвид начина по който е отстоявано построяването му, храмът си остава една от най-атрактивните и необичайни забележителности на района на Източните Родопи и околните села.   Местните си знаят църквата, като „ руската църква“ от край време и така ще си остане. Дай Боже да се намират добри хора, които да подпомагат поддържането на този великолепен храм. Стенописите имат нужда от реставрация, купола и стените също. Длъжни сме да пазим историята си и нейните богатства, а този храм безспорно е едно от тях.", "date": "2019.05.25", "title": "Чудотворна икона  на Св. Св. Константин и Елена цери тежко болни и помага за зачеване"}
{"url": "http://epicenter.bg/article/Kiril-Domuschiev-sled-titlata--Nay-dobriyat-otbor-otnovo-e-shampion/183990/8/0", "text": "Собственикът на „Лудогорец” Кирил Домусчиев поздрави клуба и привържениците след като „Лудогорец” стана новият стар шампион на България. Отборът вдигна трофея за осми пореден път.   Домусчиев публикува специално поздравително съобщение в личния си профил във Facebook.  , написа Кирил Домусчиев.    ", "date": "2019.05.25", "title": "Кирил Домусчиев след титлата: Най-добрият отбор отново е шампион"}
{"url": "http://epicenter.bg/article/Izbori-za-EP-se-provezhdat-v-Latviya--Malta-i-Slovakiya/183971/7/0", "text": "Гражданите в Латвия, Малта и Словакия гласуват днес за депутати в Европейския парламент в третия, предпоследен ден от европейските избори, предаде ДПА. В първия ден - четвъртък, гласуваха във Великобритания и Холандия, вчера - в Ирландия и Чехия, а в останалите 21 страни изборите са утре, на 26 май. От четвъртък до неделя над 418 хиляди избиратели в 28-те страни в ЕС могат да участват в изборите за европарламента - една от най-внушителните изяви на демокрацията в света. Тези избори поставят начало на нов политически цикъл в ЕС, включващ и смяна на ръководствата на европейските институции. Социологическите анкети сочат, че крайнодесните популистки партии могат да засилят влиянието си и да издигнат пречки пред взимането на решения в ЕС през следващите пет години. Обикновено изборната активност в съюза е ниска и това е благоприятно за по-малките партии. В Чехия изборите приключват днес, тъй като се гласува два дни. Чехите избират 21 депутати в 751-членния европарламент, словаците - 13, малтийците - 6, латвийците - 8, добавя ДПА, цитирана от Новини.бг Резултатите ще бъдат обявени в неделя.", "date": "2019.05.25", "title": "Избори за ЕП се провеждат в Латвия, Малта и Словакия"}
{"url": "http://epicenter.bg/article/Voenen-helikopter-katastrofira-v-Afganistan/183972/7/0", "text": "Пътници и екипаж на борда на американски военен хеликоптер бяха ранени, когато хеликоптерът, в който пътуваха, катастрофира по време на \"твърдо приземяване\" в Афганистан, съобщи американски служител в събота, цитиран от AFP.  Според полковник Дейвид Бътлър, говорител на американските сили в Афганистан, хеликоптер CH-47 Chinook \"се е ударил в земята при кацане за слизане на пътници\" по време на мисия в провинция Хелманд. Бътлър каза, че хеликоптерът е бил напълно унищожен по време на кацането.  \"Както афганистански, така и американският военни на борда са били ранени, но всички са стабилни и се очаква да се възстановят,\" каза той пред AFP. Няма данни за вражески действия срещу машината.   Източник: Новини.бг", "date": "2019.05.25", "title": "Военен хеликоптер катастрофира в Афганистан"}
{"url": "http://epicenter.bg/article/MVnR--13-sa-postradalite-sled-eksploziyata-v-Lion/183973/7/0", "text": "По данни на френския Координационен център за борба с тероризма, няма данни за пострадали български граждани при експлозията на пешеходната улица в град Лион, Франция. На 24.05.2019 г. около 17,30 ч. в центъра на гр. Лион във Франция избухна взривно устройство.  Френската полиция издирва заподозрян за експлозията. До момента сведенията са за 13 леко ранени.  Посолството на Република България в Париж е в контакт както с френските власти, така и с българската общност в гр. Лион. При необходимост от съдействие българските граждани могат да се свържат с посолството ни в Париж на дежурен телефон:  Денонощен телефонен номер на посолството в Париж: 0033 1 45 51 85 90", "date": "2019.05.25", "title": "МВнР: 13 са пострадалите след експлозията в Лион"}
{"url": "http://epicenter.bg/article/Donald-Tramp-pristigna-na-poseshtenie-v-Yaponiya/183975/7/0", "text": "  Японски и американски държавни служители приветстваха \"безпрецедентните\" отношения между Тръмп и неговия \"приятел за голф\", премиера Шиндзо Абе.     \"За мен е чест да бъда почетен гост на най-голямото събитие, на което страната е свидетел от над 200 години\", каза Тръмп преди заминаването си.   Лидерите ще играят голф, преди да отидат на сумо събитието и след това със съпругите си ще посетят ресторант в развлекателния район Ропонги в Токио, където менюто включва шишчета от първокачествено говеждо филе на стойност 5184 йени (47 долара).     Официалната дипломатическа част на пътуването е ограничена до кратка двустранна среща и работен обяд в понеделник, след което двамата лидери ще информират медиите.    ", "date": "2019.05.25", "title": "Доналд Тръмп пристигна с Мелания в Япония на натоварена 4-дневна визита "}
{"url": "http://epicenter.bg/article/Sadiya-blokira-proekta-na-Tramp-za-izgrazhdane-na-stena-s-Meksiko/183980/7/0", "text": "Федерален съдия от Калифорния блокира временно изграждането на участъци от граничната стена с Мексико с финансиране от американското министерство на отбраната, предадоха Асошиейтед прес и Франс прес, цитирани от Новини.бг Американският президент Доналд Тръмп обяви извънредно положение на 15 февруари, за да може да използва федерални фондове, предназначени за военни разходи, за построяването на граничната стена с Мексико. Тръмп взе това решение след отказа на Конгреса да одобри исканото от него финансиране на проекта, припомня Франс прес.  Съдия Хейууд Джилиам блокира използването на средства на министерството на отбраната за изграждането на стената в два участъка по границата с Мексико.  В решението се посочва, че представители на правителството на Тръмп не могат да предприемат никакви мерки за изграждане на гранична стена в два района близо до градовете Юма (щата Аризона) и Ел Пасо (щата Тексас), \"като използват средства, пренасочени от министерството на отбраната\".  Съдия Джилиам постанови решението си по две дела (едното за участъка близо до Юма, а другото за този недалеч от Ел Пасо). Според мотивите жалбоподателите по двете дела са доказали, че служители на правителството са превишили правомощията си.  Жалбоподатели по едното дело са щатът Калифорния и още 19 други щата, а по другото - природозащитната организация \"Сиера Клуб\" и група от общности по протежение на границата с Мексико, отбелязва Асошиейтед прес.  Спорът за финансирането на граничната стена доведе до частично спиране на работата на федералното правителство за рекордния срок от 35 дни, припомня Франс прес.  За изграждането на стената с цел спиране на незаконната имиграция от Латинска Америка (едно от основните предизборни обещания на президента), Тръмп има намерение да използва три милиарда и 600 милиона долара от федерални фондове, предназначени за военни разходи.  Той иска да използва и допълнителни 2,5 милиарда долара за борба с трафика на наркотици. Конгресът му отпусна само един 1,4 милиарда долара за изграждане на част от стената в Тексас.", "date": "2019.05.25", "title": "Съдия блокира проекта на Тръмп за изграждане на стена с Мексико"}
{"url": "http://epicenter.bg/article/-Nova-Makedoniya--V-ES-ima-raznoglasie-za-planovete-za-razshiryavane/183981/7/0", "text": "В кабинета на еврокомисаря по разширяването и политиката на съседство Йоханес Хан, сериозно се обмисля възможността за отлагане на публикуването на пакета за разширяването на ЕС, съобщава Балканската служба на Радио Свободна Европа, като цитира източници в Европейската комисия, пише македонският вестник „Нова Македония“, цитиран от Фокус. Според информацията, тази несигурност е следствие от натиска на някои държави-членки на ЕС, които не желаят да обсъждат разширяването на заседанието през юни. European Western Balkans обаче съобщава, че въпреки тази информация е сигурно, че приемането и публикуването на докладите за напредъка на страните ще бъде извършено на 29 май, както е планирано. Според информацията, кабинетът на комисаря Йоханес Хан е потвърди, че докладите ще бъдат обявени следващата сряда, както е планирано. Като се има предвид краткия период между 29 май и 18 юни, когато ще се проведе министерската среща, държавите-членки са в състояние да се ангажират да формират позиция по въпроса за евентуално започване на преговори за присъединяване с Македония и Албания, поради което се появиха информации за възможно забавяне на докладите", "date": "2019.05.25", "title": "„Нова Македония“: В ЕС има разногласие за плановете за разширяване"}
{"url": "http://epicenter.bg/article/Nay-malko-10-raneni-pri-strelba-v-bar-v-Nyu-Dzharsi-/183983/7/0", "text": "Стрелба около 12:25 часа местно време в събота пред бар на булевард „Брунсуик” в Трентън, Ню Джърси, съобщава БГНЕС. Полицията съобщи, че най-малко 10 души са получили наранявания при стрелбата.   Според говорителя на органите на реда в Трентън капитан Стивън Варн, 5 мъже и 5 жени са били отведени в местни болници. Полицейският служител добави, че една от жертвите е ранена критично и ще се наложи спешна операция. Градският съветник на Трентън Джерел Блейкли осъди стрелбата, заявявайки, че „този вид касапница не е нормална”. \r\n \r\n \r\n \r\n Стрелбата идва почти година след тази на събитието „Арт нощ“ в Трентън, при което един човек загина, а 22 бяха ранени.   В момента инцидентът се разследва.", "date": "2019.05.25", "title": "Най-малко 10 ранени при стрелба в бар в Ню Джърси "}
{"url": "http://epicenter.bg/article/Nay-malko-50-dushi-sa-postradali-pri-vzriv-na-taylandsko-pristanishte/183991/7/0", "text": "Най-малко 50 души са пострадали при взрив на тайландското пристанище Лаем Чабанг, след като голям кораб избухна в пламъци след силен взрив от един от контейнерите , пише тайландското англоезично издание Bangkok Post. Пожар е избухнал на товарен кораб на хонгконгски оператор, закотвен на терминал А2 в събота, според началника на пристанището. Тайландските медии съобщиха, че броят на пострадалите, закарани в четири болници, е достигнал почти 50 души. Няма съобщения за починали.   На мястото на инцидента е бил разкрит временен медицински пункт. Повечето от пострадалите имат повърхностни изгаряния, интоксикация от дима и раздразнение на очите.   Източник: Фокус", "date": "2019.05.25", "title": "Най-малко 50 души са пострадали при взрив на тайландско пристанище"}
{"url": "http://epicenter.bg/article/Petima-sa-veche-kandidatite-za-myastoto-na-Tereza-Mey/183992/7/0", "text": "Петима са вече кандидатите за мястото на британския премиер Тереза Мей, която обяви, че ще се оттегли на 7 юни. Министърът на здравеопазването Мат Хенкок е последният, който съобщи за включването си в надпреварата нов лидер на Консервативната партия, предаде Ройтерс, цитиран от БНР.   Ханкок е петият кандидат за приемник на Тереза Мей.  Останалите претенденти за поста на партиен лидер на консерваторите са министърът на външните работи Джереми Хънт, на международното развитие Рори Стюърд, бившият министър на труда и пенсиите Естър Маквей и бившият външен министър Борис Джонсън. Очаква се и други да се кандидатират.    Миналата седмица лондонският в-к \"Таймс\" обяви проучване, според което Борис Джонсън има сериозна преднина пред другите потенциални кандидати. Според данните 39% от членовете на Консервативната партия биха гласували за бившия външен министър, който беше и основна фигура в кампанията за Брекзит.   Тереза Мей ще се оттегли като партиен лидер, но ще остане на поста министър-председател, докато торите изберат неин наследник. ", "date": "2019.05.25", "title": "Петима са вече кандидатите за мястото на Тереза Мей"}
{"url": "http://epicenter.bg/article/Mezhdunarodniyat-tribunal-poiska-ot-Moskva-da-osvobodi-nezabavno-plenenite-24-ma-ukrainski-moryatsi/183993/7/0", "text": "Международният трибунал по морско право поиска от Москва да освободи незабавно пленените 24-ма украински моряци, предаде АФП.   Те бяха задържани през ноември в Керченския проток, свързващ Черно и Азовско море. Международната институция беше сезирана от предишния украински президент Петро Порошенко. Той заяви, че Русия трябва незабавно да върне трите военни кораба, които бяха задържани от руските въоръжени сили през ноември по обвинения в незаконно пресичане на руската граница.   Инцидентът стана близо до Керченския проток, свързващ Черно и Азовско море. Районът е от голямо значение както за Русия, така и за Украйна, отбелязва Франс прес. Русия отказа да участва в заседанието на МТМП, като заяви, че базираният в Хамбург съд не е компетентен да взема становище по конфликт, който според нея има военен характер.   Източник: БНР", "date": "2019.05.25", "title": "Международен трибунал поиска от Москва да освободи незабавно пленените 24-ма украински моряци"}
{"url": "http://epicenter.bg/article/Donald-Tramp-prikani-yaponski-biznes-lideri-da-uvelichat-investitsiite-si-v-SASht/183997/7/0", "text": "Президентът Доналд Тръмп днес прикани японски бизнес лидери да увеличат инвестициите си в САЩ, в началото на държавното си посещение в Япония, съобщи БТА.   Визитата цели да изтъкне силните връзки между двете страни в обстановка на напрежения заради търговската война между САЩ и Китай. Токийският небостъргач \"Скай Трий\" бе осветен в червено, бяло и синьо в чест на Тръмп. Скоро след пристигането си Тръмп присъства на прием в резиденцията на посланика на САЩ Уилям Хагърти, на който според Белия дом са присъствали водещи ръководители на Тойота, Нисан, Хонда, СофтБанк и Ракутен.   Тръмп е казал на тези бизнес лидери, че никога не е имало по-подходящо време да се инвестира в САЩ и отново се оплака, че политиката на Управлението на федералния резерв пречи на американската икономика да осъществи потенциала си в пълна степен. В момент, когато се водят преговори по двустранно търговско споразумение между Вашингтон и Токио, Тръмп заяви, че иска в него да се обърне внимание на търговския дисбаланс между двете страни и да се гарантира честност и реципрочност.   „Япония от дълги години има преимущество, но това е окей, може би затова толкова ни харесвате\", каза шеговито Тръмп. Вашингтон обмисля да наложи мита на японския автомобилен износ, който според администрацията на Тръмп е потенциална заплаха за националната сигурност.   САЩ водят скъпоструваща търговска война с Китай, която поражда напрежения с Япония и ЕС, отбелязва Ройтерс.   Утре Тръмп ще се срещне с японския премиер Шиндзо Абе, с когото ще играят голф, ще присъстват на турнир по сумо и ще се срещнат на неофициална вечеря. В понеделник Тръмп и Абе ще обсъдят официално търговските отношения. Очаква се тема на разговор да бъде също ядрената и ракетна програма на Северна Корея.   Визитата на Тръмп е до голяма степен церемониална. Президентът ще стане първият чуждестранен лидер, приет от новия японски император Нарухито, който се възкачи на престола в началото на месеца. Нарухито и завършилата Харвардския университет императрица Масако ще са домакини на тържествена официална вечеря за семейство Тръмп в понеделник вечерта.", "date": "2019.05.25", "title": "Доналд Тръмп прикани японски бизнес лидери да увеличат инвестициите си в САЩ"}
{"url": "http://epicenter.bg/article/Dzheyms-Pardyu--Tramp-veche-nosi-kleymoto--che-e--quot-ruskiyat-kandidat-quot-/184000/7/0", "text": "Насред поредния, може би най-драматичен до момента епизод от сагата Брекзит, в Лондон на официално посещение в началото на юни се очаква президентът на Съединените щати Доналд Тръмп. С цялата си фамилия той ще бъде на банкет при кралицата, ще пие чай с престолонаследника и ще се срещне с премиера Тереза Мей, която призна, че се е провалила в политиката, по-конкретно в изпълнението на волята на крехкото мнозинство от референдума за Брекзит и е на път да напусне поста си.   Самият Тръмп все повече се приближава към подобно предизвикателство – президентските избори в Съединените щати догодина. Докладът на специалния прокурор Робърт Мълър от разследването за предполагаем сговор на Тръмп с Русия на предишните избори разочарова опонентите на президента. Но все още има потенциал да изиграе полагащата му се, според тях, роля. Във всеки случай Тръмп вече носи клеймото \"руския кандидат\", според дългогодишния американски военен и дипломат Джеймс Пардю – бивш посланик в България.   „Докладът на Мълър беше много ограничен в правния си обхват и има доста тесен подход. Специалният прокурор не пое никаква лична отговорност и не даде конкретно мнение дали е имало възпрепятстване на правосъдието. Детайлите на доклада показват ясно, че президентът е направил тъкмо това, но Мълър остави на Конгреса да го констатира. Той заключава още, че Тръмп не е нарушил закона, сътрудничейки си с Русия, въпреки безпрецедентните за такава кампания контакти с руснаците и съкрушаващите доказателства за тяхна намеса в американските избори, включително предоставянето на руското разузнаване от страна ръководителя на кампанията на Тръмп на данни за политическите партии в Америка“, коментира той.   Според него демократите в Конгреса наистина искат да поемат щафетата от Мълър: „Те правят две неща. Разследват отделните елементи от доклада и се опитват да направят така, че Мълър да даде показания. Но най-важното в цялата работа е, че Мълър не разследва финансите на Тръмп – по никакъв начин и под никаква форма. За мен това е голяма грешка. Защото беше пренебрегнат най-важният досега въпрос пред националната сигурност на Съединените щати. А този въпрос е дали американският президент е компрометиран финансово или по някакъв друг начин от враждебна външна сила, каквато е Русия. Сега, когато Конгресът обръща внимание на финансите му, той им се противопоставя на всяка крачка. Опитва се да блокира разследванията. Но мисля, че ще излезе наяве, че е компрометиран. Съдилищата не са на страната на Тръмп и необходимата информация ще бъде предоставена на комисиите в Камарата на представителите. Когато това се случи, ще стане много интересно“.   „Трябва да признаем, че Путин е открил слабото място на капитализма и демокрацията – това е корупцията. И се възползва от това навсякъде – не само в Съединените щати. Руснаците компрометират политици и в цяла Европа. Те са зад всички онези, които се противопоставят на приемането на бежанци например“, коментира Джеймс Пардю. Републиканската партия, която контролира Сената, е твърдо зад Тръмп, подчерта той и добави, че и без неоспорими доказателства за престъпление е малка вероятността да се стигне до отстраняването на президента от поста му.   \"Тръмп е слаб президент – въпреки напереността му и откровените му лъжи. Надявам се ерата \"Тръмп\" да свърши след изборите\", каза още Пардю.   „Потресаващо е, че Тръмп е враждебен към нашите приятели, а е мил към враговете ни и към тирани като Путин, Дутерте, Ердоган в Турция и онзи човек в Унгария. Руснаците използват ефективно влиянието, което имат, за наша сметка. То в по-голямата си част е прикрито в интернет. Но това по-скоро се дължи на нас самите, отколкото е руски успех. Дано това се промени бързо, когато преодолеем тази хаотична ситуация в Съединените щати“.   Той е скептичен, че ще се стигне до война срещу Иран: Досега публично не са представени достатъчно доказателства, за да се оправдае военен сблъсък с Иран. Това може и да се промени, но поне в някои кръгове в Пентагона има голяма загриженост. Опасяват се, че съветникът по националната сигурност Джон Болтън се опитва да провокира Иран към някаква ситуация като Тонкинския инцидент по време на войната във Виетнам. Болтън беше твърдо за злополучната втора война в Ирак, от която понесохме тежки поражения, включително убитите там българи, по времето, когато бях посланик в България. Притеснявам се, че Болтън може би тласка един слаб президент в ситуация, в която дори той не иска да попадне. Но ще трябва да се потрудят много, ако ще търсят оправдание за военна операция. Трябва и да си дадат сметка, че тя би била едностранна. Европейците не дават знак, че биха се включили. Значи Болтън и президентът биха действали сами в Близкия изток. А това е доста рискована работа. Защото и ние, и много други могъщи страни са разбирали в миналото, че необмислено въвличане в Близкия изток не води до добро“.   Източник: БНР", "date": "2019.05.25", "title": "Джеймс Пардю: Тръмп вече носи клеймото, че е \"руският кандидат\""}
{"url": "http://epicenter.bg/article/Makedonski-medii--Zaev-i-Pendarovski-zabiha-nozh-v-garba-na-DSI-s-naznachavaneto-na-Erold-Musliu/184002/7/0", "text": "Премиерът Зоран Заев и президентът Стево Пендровски забиха нож в гърба на коалиционния партньор – Демократичния съюз за интеграция (ДСИ) с назначаването на Еролд Муслиу за ръководител на новосъздадената разузнавателна агенция, пише близкият до ВМРО-ДПМНЕ македонски “Курир“, като се позовава на излизащият на албански език портал Zhurnal. Две години след създаването си, управляващата коалиция се оказа в голяма криза поради несъгласие между ДСИ и СДСМ, двата основни партньори на коалицията, водена от Зоран Заев. Пендаровски назначи Муслиу след консултация с премиера Зоран Заев и без разрешение от ДСИ. Муслиу преди това е работил в Управлението за безопасност и контраразузнаване, а през последните години в разузнавателната агенция, която е под ръководството на държавния глава, която до преди няколко дни бе в ръцете на Георги Иванов.  Недоволството на ДСИ изрази вицепремиерът Буяр Османи. ДСИ се противопоставя на изкачването на Муслиу на върха на агенцията по две причини. Първото е, че съществува подозрение, че Муслиу е замесен в подправянето на някои документи на тайните служби на бивша Югославия, откъдето македонските служби разпространяват документи, че някога Али Ахмети, Муса Джафери и Фазли Велиу са били вербувани от югославската тайна полиция УДБА, анализирайки портала. През 2010 г. в Македония се появиха документи, наречени \"Мама\", \"Вуйчо\" и \"Ибър\". Комисията за установяване на фактите по-късно, отхвърли тези загадъчни твърдения след проучването и изчисти имената на тримата висши членове на ДСИ. Те стигнаха до заключението, че това е фалшифициране и че няма оригинални документи с подобни твърдения за Джафери, Ахмети и Велиу. Но Османи говори само за втората причина, поради която ДСИ е против решението на Пендаровски за Муслиу. \"... позицията на ДСИ е, че докато събитията в Куманово не бъдат напълно изяснени, никой, който е бил част от службите по онова време, не трябва да отговаря за такива чувствителни институции. Затова очакваме президентът да събере повече информация и да преосмисли решението си, ”каза Буяр Османи пред репортери в Скопие. Други високопоставени членове на ДСИ съобщиха за Zhurnal, че информацията от тази партия твърди, че някои агенти, водени от Иванов, включително Ерол Муслиу, са заподозрени в участие в \"манипулирането\" на тази група, за да предизвика тежък инцидент в Куманово. Това е първият голям сблъсък между ДСИ и СДСМ и е само десет дни след като Пендаровски пое президентството на страната за следващите пет години. В същото време този конфликт става още по-голям, отколкото изглежда на обществеността, защото, с други думи, това означава, че за чувствителни и важни въпроси, свързани с вътрешната сигурност на страната, само македонските политически партии са тези, които решават. Същото се случи и по времето на правителството на ВМРО-ДПМНЕ, когато партията не се нуждаеше от гласове на ДСИ за формиране на правителство, а сега СДСМ се нуждае от албански гласове, за да формира правителството и да оцелее.   Източник: Фокус", "date": "2019.05.25", "title": "Македонски медии: Заев и Пендаровски забиха нож в гърба на ДСИ с назначаването на Еролд Муслиу"}
{"url": "http://epicenter.bg/article/V-Krim-nyamat-namerenie-da-se-saobrazyavat-s-reshenieto-na-mezhdunarodniya-tribunal/184003/7/0", "text": "Ръководителят на работната група по международни правни въпроси в Постоянното представителство на Крим при президента на Руската федерация, Александър Молохов, заяви, че морският трибунал в Хамбург няма право да изисква Русия да освободи украинските моряци и да върне корабите, задържани в Керченския проток за нарушаване на държавната граница, така че решението не е нужно да се изпълнява, предава РИА Новости, цитирана от Фокус. В събота Международният трибунал по морско право поиска Русия да освободи украинските моряци и кораби, задържани в Керченския проток. \"Това е нелогично решение, което не подлежи на изпълнение. Обръщам внимание на факта, че не е единодушно, редица съдии са изразили несъгласието си. Компетентността на този съд не се отнася за военните кораби, а конвенцията за морското право също е без значение тук. Русия реагира законно на нарушение на държавната граница ”, каза Молохов. Според него решението на трибунала поставя специално ударение върху имунитета на военните кораби и хуманитарните аспекти. \"Вярвам, че не се прилага имунитет срещу задържаните украински моряци, които са обвинени в престъпление. Ако те са военнопленници, а не престъпници, както твърди украинската страна, Конвенцията по морско право не регулира военните действия на военните кораби, това е друга област от международното публично право ”, каза Молохов. Решенията на трибунала в Хамбург са окончателни и задължителни за страните по спора. Русия обаче заяви, че няма да участва в съдебните заседания, тъй като трибуналът не е компетентен да разглежда този случай.", "date": "2019.05.25", "title": "В Крим нямат намерение да се съобразяват с решението на международния трибунал"}
{"url": "http://epicenter.bg/article/Pozitsiite-na-Nansi-Pelosi-i-Dzherold-Nadlar-se-razminavat-otnosno-Tramp/184005/7/0", "text": "Налице е нарастващо разминаване между председателя на Конгреса Нанси Пелоси и председателя на правната комисия Джеролд Надлър за най-добрата стратегия за борба с администрацията на Тръмп, която оспорва всички искания на Конгреса, пише американският вестник The Hill. Двамата влиятелни демократи се разминават през последните дни по въпроса дали да започнат процедури за импийчмънт срещу президента Тръмп и колко скоро да се проведе гласуване срещу неуважението от страна на главния прокурор Уилям Бар. Надлър, подтикнат от разочаровани членове на правната комисия, принуждава лично ръководството както за придвижване на импийчмънта, така и за гласуване за неуважение веднага след завръщането на депутатите от прекъсването. Пелоси все още настоява за по-бавен подход, загрижена, че демократите все още не са повлияли на общественото мнение за това защо са необходими подобни агресивни тактики. Председателят също така посочва поредица от съдебни победи над администрацията на Тръмп и стопанските субекти, утвърждавайки аргументите на демократите, че законът е на тяхна страна, откакто те методично проверяват президента. Правната комисия “трябва да направи по-популярни исканията си по начин, който би убедил обществото в правотата й и да накара републиканците да станат съучастници на прегрешенията на президента ”, казва високопоставен източник от Демократическата партия. \"Тръмп току-що ни е дал подарък и ние трябва да го използваме в наша полза\", каза източникът. Трябва да се натрупа повече обществена информация, преди да гласувате за неуважение или импийчмънт. По време на срещата при закрити врати представителят Питър Уелч , съюзник на Пелоси, отбеляза, че мнозина смятат, че Пелоси удържа натиска на Надлър и други от правната комисия, които са все по-разочаровани от непробиваемостта на администрацията на Тръмп. Уелч е казал, че докато демократите в крайна сметка може да продължат с импийчмънт, те не трябва да правят това само заради проблема в рамките на комисията по правосъдие. „Изглежда, че е само правната комисия е вбесена от администрацията на Тръмп“, каза Уелч, според източник в залата. Демократите, добави той, не могат да позволят това да диктува действията на целия Конгрес. Пелоси постоянно се стреми да заглуши призивите за импийчмънт, смятайки, че партията е по-добре да се съревновава с Тръмп на изборите през 2020 година по въпросите за здравната политика и други обществено-значими проблеми.", "date": "2019.05.25", "title": "Позициите на Нанси Пелоси и Джеролд Надлър се разминават относно Тръмп"}
{"url": "http://epicenter.bg/article/Rayna-Kabaivanska-beshe-udostoena-s-pocheten-plaket-na-Narodnoto-sabranie/183964/6/0", "text": "Оперната прима Райна Кабаиванска беше удостоена с почетен плакет на Народното събрание, посветен на 140-тата годишнина от Учредителното събрание. Наградата ѝ беше връчена от председателя на Народното събрание Цвета Караянчева по време на традиционния прием за 24 май в българското посолство в Рим.  В годината, в която страната ни чества и 140 години от установяване на двустранните отношения с Италия и в присъствието на делегациите на България и на Северна Македония, Райна Кабаиванска получи признанието на българската държава за особените й заслуги в развитието на културата и духовността, и за принос в развитието на двустранните отношения между България и Италия. Оперната прима беше посрещната с бурни овации от представителите на българската общност в Италия и с вълнение прие наградата. По време на приема с плакети на Народното събрание бяха удостоени още Жана Яковлева – директор на Българския културен институт в Рим, проф. Красимир Станчев, дългогодишен преподавател по славистика в университета в Рим, проф. Джузепе Делагата – виден италиански българист и преподавател в университета в Пиза и др.    Приемът в посолството ни в Рим за 24 май е част от честванията на страната ни в града, в който е гробът на Свети Кирил Философ, и в който през 9 век папа Адриан II благославя българската азбука, българските книги и делото на светите братя Кирил и Методий. С приема в българското посолство приключи визитата на председателя на Народното събрание Цвета Караянчева в Рим и Ватикана.    ", "date": "2019.05.25", "title": "Райна Кабаиванска беше удостоена с почетен плакет на Народното събрание"}
{"url": "http://epicenter.bg/article/Otkriha-glava-na-drevna-rimska-boginya-do-Kolizeuma/183999/6/0", "text": "Глава на древна римска статуя беше открита близо до Колизеума в Рим, съобщи в петък общинският съвет на италианската столица. Това съобщи БГНЕС.   Според изявлението, бялата мраморна глава е малко по-голяма от естествения размер и датира от т. нар. „имперски период“, който обхваща времето от I век пр. Хр. до III или IV век от н. е. Смята се, че главата е на статуя, изобразяваща богиня, заяви съветът. Артефактът е намерен на улица „Via Alessandrina“, която минава почти успоредно на „Via dei Fori Imperiali“, главният път, който води до Колизеума.   Кметът на Рим Вирджиния Раги нарече откритието „невероятно“.", "date": "2019.05.25", "title": "Откриха глава на древна римска богиня до Колизеума"}
{"url": "http://epicenter.bg/article/Uchenitsi-ot-Severna-Makedoniya-i-Albaniya-se-vklyuchiha-v-praznichnoto-shestvie-za-24-may-v-Sofiya/184008/6/0", "text": "      Учениците пристигнаха в столицата още на 23-и май, когато празничните им дни започнаха с интересни игри, за да се опознаят по-добре, а след това д-р Моника Панайотова от Консултативния съвет на Фондация Българска Памет, проведе интерактивна сесия на тема „Европа – това си ти“. След празничното шествие на 24 май учениците посетиха Националния археологически музей и разгледаха забележителностите на столицата.   Съвместната инициатива между Фондация Българска Памет, ЧСУ „Цар Симеон Велики“ и училищата от С. Македония и Албания се провежда за поредна година и е част от активностите на Фондацията за трансгранично сътрудничество и интеграция, социализация и европейска перспектива на младите хора в България и българските общности от историческата ѝ диаспора.   Трансграничното сътрудничество продължава и през юли, когато по инициатива на ФБП ще стартира 5-дневен младежки обмен в София, съфинансиран по програма Еразъм +, с участието на 60 младежи от България, С. Македония и Албания. Целта е чрез неформалното образование, от една страна младежите да развият социални и граждански компетенции, а от друга, да се насърчи младежкото включване, междукултурния и междурелигиозния диалог, споделените ценности на свобода, толерантност и зачитане на човешките права. За повече информация и снимки от празничното шествие, посетете Фейсбук страницата на   или се свържете с нас на e-mail   или на тел. 0888 08 82 07 (Комуникационен отдел на ФБП).      ", "date": "2019.05.25", "title": "Ученици от Северна Македония и Албания се включиха в празничното шествие за 24 май в София"}
{"url": "http://epicenter.bg/article/Kevork-Kevorkyan--Magareta-letyat-iz-oblatsite-/183994/11/33", "text": "Най-напред:  ЧЕСТИТ ПРАЗНИК на всички, които преминаха през Мътилката на Прехода, оставайки предани на истинските ценности в нашата култура и духовност.  ***  Десетина дни преди 24 май ни подготвиха за Празника – научихме, че Павчо и двама негови съзаклятници се подписали до праисторическите рисунки в пещерата Магурата.  Едва ли Павчовци са имали някакви колебания, когато са оставяли следите си в Магурата - и защо да ги имат, когато вероятно са продукт на Хаврата, която минава за образователна система в Славната Ера на Прехода.  Само си спомнете, на колко дивотии бяхте свидетели, на какви експерименти, родени в мътни мозъци.  Авторът на праисторическите рисунки щеше да предпочете завинаги да си остане в онези времена – ако някаква машина на времето го бе пренесла дори за един час в наши дни. Слава Богу, разминало му се е и той е имал късмета да довърши творението си.  Когато разкарваш Вазов и Ботев като нещо ненужно из разни плиткоумни образователни програми – вадиш ги от учебниците и сетне ги връщаш, късайки по този начин парчета от плътта на Народната Свяст – какво да очакваш тогава от Павчо?  Ти направо му казваш: „Бягай към Магурата и драскай до насита!“  На пируетите в „образованието“ щеше да завиди дори великата балерина Алисия Алонсо.  А пък от някои лафове на Иван Костов всеки би примрял, някои от тях са по-устойчиви и от най-проклетия плевел, и по-отровни дори от бучиниша. Веднъж безподобният екзалтант Мишо Михайлов организира рождения му ден като всенароден празник – за да заличи някак мизерната му фраза „Култура до 1989 година нямаше“. И в някаква степен успя да измие срама на Костов, което си беше едно чудо.  Както и да е – да сме благодарни, че Костов не издраска въпросния лаф в Магурата.  И какво да прави Павчо, когато образователни министри хулиганстват, а тия на културата пишат оратории за премиерите си, най-малко това - макар че специално Абрашев, примерно, беше един кротък и някак си кадърен човек.  Господ си прави много шеги с нас и няма да спре, докато не забраним онзи дивашки крясък „Господ е българин“ – имам предвид сегашните реклами, които зверски използват онова кротко промълвяне на Мичмана /Николай Колев/ в ноемврийската вечер на 1993 година в Париж, по време на паметния мач с Франция.  Мичмане, ела да ги видиш сега хитреците, които правят бизнес от твоето потресение.  Най-много обаче Господ се шегува, докато реди тукашния властови пасианс. „Е, не може да бъде!“ – си казваме всеки път, когато някое чучело стане министър - за да видим съвсем скоро след това, че имаме насреща си ново безподобие.  Някои от тия екземпляри сякаш са слезли от праисторическите рисунки в Магурата, сякаш даже са техни прототипи.  Не ми вярвате ли – е, не ме теглете за езика, защото, ако тръгна да изреждам, няма да можете да спите от яд и срам.  Срамливият яд – тази велика особеност на Българина, на нея робува той.  И на други още задръжки, повечето благоприлични – понеже грамадното мнозинство от днешните обикновени хора са учили по друго време – когато се знаеха кои са действително великите автори, кои са техните честни чираци, имаше ред, който свещено се спазваше.  Нямаше начин да си толкова тъп, че да искаш да изпревариш Вазов, да го избуташ настрани, има един такъв мераклия днес.  Или да си още по-тъп, та да смяташ, че хората ще вярват на теб - интелектуалният катунар, маскиран като социолог или антрополог, а не на Ботев.  Него пък, горкият, не престанаха от 30 години да го отстрелват разни образователни шушумиги – грешите, ако си мислите, че всичко е приключило с отровния изстрел на Вола.  Преди няколко дни бяха матурите и една репортерка задаваше въпроса „Какво не искате да ви се падне?“ И някакво момиче неприязнено отсече: „Вазов - в никакъв случай, и Димчо Дебелянов!“  Репортерката можеше да се напъне и да попита – „Защо?“ Но не го направи и ние пропуснахме да получим прояснение за този инфантилен изстрел по Народния Поет.  Защо бе, пале ненагледно, с какво са ти напълнили главицата, кой ти е замъглил разсъдъка, чий отровен бъбреж е изкласил нещо в теб, та си толкова категорична.  После пък попитаха едно момиче, какво иска да й се падне и тя рече: „Атанас Далчев“.  Истинските ценности изглежда, все пак, някак оцеляват – както и да облъскват главите на дечурлигата.  Ясно е, че Павчовците се множат и ще се множат. Така ще бъде, понеже няма дори капчица свян в ония, които джуркат Миналото и Историята, сякаш играят на зарове в Магурата – не пещерата, а царството на софийските шашмаджии срещу НДК в началото на 90-те години. То няма и никаква разлика между едните и другите.  Ние оплакваме днешната нелека участ на първенците на литературата ни – за тях Властниците пет пари не дават.  Но те няма да примигат, дори когато направо откраднат езика ни.  Турците продължават да си правят гаргара с нас – това е естествено, когато имаш външен министър като Захариева. Рядко природата е била толкова изобретателна – един поглед само към тази дама и ти става ясно, че разбира от всичко.  Звери се срещу океана и е готова да го изгребе с чаена лъжичка.  Посланикът на Анкара наскоро ни подкара с претенцията турският език да се изучава повече у нас, Захариева веднага се изпъчи с лъжичката – и това се случи точно в дните, когато Скопие поиска Европейската комисия да признае „македонския език“.  Хитрият османец беше наясно, че нашите няма дори да гъкнат срещу нахалната претенция на македонците.  Ще мълчат, и когато откъснат и присвоят окончателно този югозападен български говор.  В шармантния договор с Македония, с който все се хвалим, дали пише, че предстои анексия на езика ни?  Бягайте и се подпишете в Магурата, поне това направете.  Павчо със сигурност не е чувал за Захариева, Заев, приватизаторите-новомакедонци и всичко останало. Обаче то се усеща във въздуха, дори най-примитивният човек може да подуши вонливата миризма на безотговорността, на Разпада – да го кажем направо.  Позволяват на всеки нахалник, на всеки, който е пожелал, да обругае Историята ни, Миналото ни, ценностите ни – позволяват на всеки да изчегърта името си върху тях.  Тези подписи на гаврата никой Господ няма да ни ги прости – даже онзи от футболната реклама, в която той изглежда като подпийнал Боримечка.  Постепенно Павчовци бяха подготвени за всякакви лъжи – най-вече за тази, че Свободата е всепозволеност.  Ако министър на образованието/Танев твърди, че Наполеон е един обикновен хвалипръцко, защо пък Павчо да не шари с шилото из Магурата. Може би той е проумял, че това не е толкова осъдително, колкото безцеремонните изхвърляния на повечето чучела.  А пък Чучелпохвалите са направо непоносими за нормалния слух.  Павчо „дописва“ едно безценно свидетелство за съзряването на човешкия разсъдък - те пък също толкова нахално оставят свидетелства, че съзряването им практически е невъзможно.  Неговото хулиганство е нищожно в сравнение с това на мизерниците, които си острят моливите по Историята.  Не е лошо най-после да въведат и един нов учебен предмет - „История на съвременното словоблудство“, в който да се изучават мерзостите по адрес на истинските ценности на Времето.  Обуначването на децата не бива да бъде оставено на случайността.  Особено внимание трябва да се обърне на все по-враждебните ругателства срещу Народа като цяло.  Пприслужниците на Властта искат изцяло да го принизят - и така да оправдаят несгодите на опекуните си.  Маниаци/Мъничета облайват Истината. И това не свършва и не свършва.  ***  Наскоро попаднах в архивите си на един акварел на великия Борис Димовски – бях го забравил и той направо ме жегна.  Магарета летят из облаците.  Няма нужда от повече обяснения - това казва всичко.  ***   ", "date": "2019.05.25", "title": "Кеворк Кеворкян: Магарета летят из облаците "}
{"url": "http://epicenter.bg/article/Brutalen-naglets-prebi-dyado-ot-Cherven-bryag-v-doma-mu--plyachkosa-840-lv--i-2-zlatni-prastena--i-izchezna/183977/3/0", "text": "  На 23 май 2019 година около 10:50 часа в полицията в Червен бряг е дошъл 77-годишен местен жител. Той заявил, че по-рано същия ден около 10.20 часа в дома му е дошъл 60-годишен от град Долни Дъбник и заявил, че ще живее в къщата му.     Извършен е оглед на местопроизшествието. До момента извършителят не е установен. Обявен е за общодържавно издирване. По случая е образувано бързо производство. Уведомен е прокурор. Продължава работа разследващ полицай.", "date": "2019.05.25", "title": "Брутален наглец преби дядо от Червен бряг в дома му, плячкоса 840 лв. и 2 златни пръстена, и изчезна"}
{"url": "http://epicenter.bg/article/Tragediya-v-Blagoevgrad--Otkriha-obesen-izcheznaliya-na-11-may-Petar-Amov/183988/3/0", "text": "  Полицията обяви за издирване 48-годишния благоевградчанин, който е в неизвестност от обяд на 11 май. За последно е видян от роднини в района на ул. \"Тодор Александров“ в Благоевград, на която се намира и жилището му.  Екип на полицията е на мястото на трагичния инцидент. Какво е накарало мъжа да сложи край на живота си към момента остава неясно, информира struma.bg.      Петър Амов е завършил първия випуск на Американския университет и е преподавал английски в Стопанския факултет на ЮЗУ. Известно време е живял в Канада при брат си Велизар, след което се е прибрал.   Източник: Канал 3", "date": "2019.05.25", "title": "Трагедия в Благоевград: Откриха обесен изчезналия на 11 май Петър Амов"}
{"url": "http://epicenter.bg/article/Patsient-napadna-meditsi-v-Gotse-Delchev/183998/3/0", "text": "Екип на Спешна помощ е бил нападнат в град Гоце Делчев, предаде Фокус. \"Линейка е била извикана за пациент, който се е намирал на обществено място. Екипът е пристигнал, обслужил е пациента, настанил го е в линейката и по време на транспорта пациентът е станал агресивен и е счупил стъклото на линейката. Възможно е самият пациент да има заболяване, което да предизвика тази агресия. Доколкото имам информация, е възможно да е употребил наркотично вещество\", каза  д-р Красимир Михайлов, директор на Център за спешна медицинска помощ в Благоевград.   Лекарят допълни, че след това са уведомени Полицията, Координационната централа и Министерството на здравеопазването, а пациентът в последствие е транспортиран в психиатрията в Благоевград. По думите му медиците не са пострадали и нямат травми, просто са стресирани и уплашени.  ", "date": "2019.05.25", "title": "Пациент нападна медици в Гоце Делчев"}
{"url": "http://epicenter.bg/article/Stara-Zagora--Podaden-e-signal-do-RIK-za-agitatsiya-v-selo-Dalboki/183987/2/0", "text": "Подаден е сигнал до РИК за агитация в село Дълбоки. Това съобщиха от пресцентъра на една от политическите партии, които са автори на сигнала. В жалбата се посочва, че 27-ми район - Старозагорски в село Дълбоки се нарушава на изборното законодателство в деня за размисъл преди изборите за членове на Европейския парламент. Авторите на сигнала посочват, че представител на политическа сила е агитирал в селото избиратели да гласуват за конкретна партия, като раздавал предизборни материали и провеждал устна агитация в подкрепа на тази партия.", "date": "2019.05.25", "title": "Стара Загора: Подаден е сигнал до РИК за агитация в село Дълбоки"}
{"url": "http://epicenter.bg/article/Signal-za-kupuvane-na-glasove-v-Gulyantsi-/183989/2/0", "text": "Подаден е сигнал за купуване на гласове в град Гулянци. Това съобщиха от пресцентъра на една от политическите партии, които са  . Сигналът е постъпил в МВР - Гулянци.   Съобщено е, че лице от града е предлагало в района на общинския пазар и центъра на населеното място сума в размер на 40.00 лв. в полза на гласуване за друга политическа сила.   ", "date": "2019.05.25", "title": "Сигнал за купуване на гласове в Гулянци!"}
{"url": "http://epicenter.bg/article/TsIK--Problemite-po-dostavkata-i-montazha-na-mashinite-za-glasuvane-sa-edinichni/183995/2/0", "text": "След среща с ръководството на полицията и фирмата-доставчик на машини за гласуване ЦИК констатираха, че има единични проблеми по доставката и монтажа на 3-те хиляди машини за гласуване.    Днес в Централната избирателна комисия беше проведена съвместна среща с представители на Министерството на вътрешните работи и фирмата изпълнител на обществената поръчка за машинно гласуване „Сиела Норма“ АД във връзка с предаването на изборните книжа и материали, и машините за гласуване до избирателните секции.   На нея беше обсъден процесът на подготовка на изборните помещения за предстоящото гласуване и организацията по транспортирането, доставката и монтажа на машините за гласуване.   В резултат на проведената среща Централната избирателна комисия информира, че процесът по предаване на изборните книжа и материали, и машини за гласуване на секционните избирателни комисии протича нормално и в срок, съобщиха от институцията.   По-рано днес от \"Сиела Норма\" сигнализираха в ЦИК за проблем с графиците на доставка до секционните комисии, като твърдяха, че това е по вина на органите на МВР.    Директорът на Главна дирекция \"Полиция\" главен комисар Христо Терзийски беше категоричен, че полицията изпълнява ангажимента да охранява доставката на машините до помещенията, където се монтират, като се съобразява с графиците на районните комисии, които предават машините на секционните:  \"На много от местата вашите техници не знаеха, че сутринта като отидат в 6.00 часа и си получат машините, те смятаха, че едва ли не ще отидат в СИК-овете и изборните места, ще ги монтират и ще си заминат. Няма как да стане, при условие че не са отворени самите секции\".   Директорът на фирмата, която е доставчик на машините (\"Сиела Норма\") Веселин Тодоров, подчерта, че фирмата не разполага с графика, по който районните комисии предават машините на секционните. На места се налага техниците да изчакват с часове, което е притеснението: \"Този график, за който ние не знаем, никой не ни е уведомил, може би е идеален. Просто ни притеснява това, че до 12, 13, 14, 15 и 16 часа дори, на много от местата хората трябва да седят и да чакат\".   В края на срещата секретарят на Централната избирателна комисия Севин Солакова обобщи: \"В крайна сметка оценката е, че тръгва сравнително добре днешният ден, с една добра стиковка. Ако имаме желание и воля нещата да се случат, то ще се случи\".   Председателят на ЦИК Стефка Стоева по-рано каза: \"Продължават проблемите с полицията. Почти всички техници са \"арестувани\" и чакат. Ще пропадне инсталирането. Това ми пишат, така че тук нашите успокоителни разговори как всичко е добре, това е съобщение на моя телефон. Второ съобщение от Тодоров, аз сега ще помоля да ни пишат писма, както се общува, а не да ни пращат съобщения. Това не е начин на кореспонденция. Ние не си пишем поздравления\".   В община Костенец няма да бъдат доставени 2 от машините за гласуване, стана ясно от заседанието на ЦИК. От фирмата доставчик \"Сиела Норма\" са отговорили на Районната комисия, че причината за това е липсата на техник. В 24-ти РИК София е доставена една машина по-малко, съобщиха от комисията.      ", "date": "2019.05.25", "title": "ЦИК: Проблемите по доставка и монтаж на машините за гласуване са единични, процесът върви нормално"}
{"url": "http://epicenter.bg/article/MVnR--Sektsiite-v-chuzhbina-sa-gotovi-da-posreshtnat-izbiratelite/183996/2/0", "text": "Всички секции в чужбина за изборите за членове на Европейския парламент от Република България са готови да посрещнат избирателите, съобщиха от Министерството на външните работи.   МВнР организира общо 191 избирателни секции зад граница. Изборните материали са пристигнали в 190 секции и пътуват към последната - в Техеран.   Дипломатическата ни централа припомня кои граждани може да гласуват в тези избори зад граница: Правото да упражнят своят глас в изборите за членове на Европейския парламент от Република България на 26 май 2019 г. имат българските граждани, които са навършили 18 години към изборния ден включително, живели са най-малко през последните три месеца в Република България или в друга държава – членка на Европейския съюз и имат там адресна регистрация по постоянен и настоящ адрес, не са поставени под запрещение и не изтърпяват наказание лишаване от свобода. Гласуването се провежда в избирателни секции в дипломатическите и консулските представителства на Република България, както и в избирателни секции извън тях, когато законодателството на приемащата държава го позволява.   Избиратели без настояща регистрация в Република България или друга страна в ЕС се премахват от избирателните списъци. Избирателят може да поиска да бъде включен от властите в избирателен списък преди изборите. Ако той не е включен в избирателен списък на секция извън България, може да бъде добавен в деня на изборите на място. В такъв случай трябва да се представи документ за самоличност и да се попълни стандартна декларация, че съответното лице отговаря на  критериите (например, че през последните три месеца лицето е  живяло в България или в друга страна в ЕС), че не е гласувало на същите избори и няма да гласува в друга секция. Българските граждани, командировани за попълване на съставите на  СИК на задграничните ни представителства, имат право да упражняват правото си на глас в съответната избирателна секция.  Това се отнася и за останалите командировани зад граница български служители.   Ако сте от България, но живеете постоянно в страна извън ЕС, не можете да гласувате, посочиха още от Външно. Изборният ден извън страната започва в 7,00 ч. местно време и приключва в 20,00 ч. местно време.   В изборния ден избирателят представя документ за самоличност (паспорт, лична карта или военна карта (само за военнослужещите).", "date": "2019.05.25", "title": "МВнР: Секциите в чужбина са готови да посрещнат избирателите"}
{"url": "http://epicenter.bg/article/Podaden-e-signal-do-Okrazhnata-prokuratura-i-ODMVR-za-kupuvane-na-glasove-vav-Vratsa/184001/2/0", "text": "Подаден е сигнал до Окръжната прокуратура и ОДМВР за нарушения в деня за размисъл. Това съобщиха от пресцентъра на една от политическите партии, които са автори на сигнала.   Жалбата е за купуване на гласове от двама души. Единият предлагал на граждани сумата от 30 лв. с уговорката на изборите за членове на Европейски парламент на 26 май 2019 г. да гласуват в полза на конкретна партия и преференция. Другият е предлагал 40 лв. на граждани, за да гласуват за същата партия и преференция. ", "date": "2019.05.25", "title": "Подаден е сигнал до Окръжната прокуратура и ОДМВР за купуване на гласове във Враца"}
