{"url": "http://epicenter.bg/article/Parvan-Simeonov--Upravlyavashtite-i-DPS-zasluzhavat-seriozno-poritsanie-za-igrata-s-partiynite-subsidii-/186104/2/48", "text": "Повечето играчи в казуса с драстичното орязване на партийните субсидии искат да си направят реклама, а не наистина да променят системата. Това каза в интервю за предаването „Това е България“ на Радио „Фокус“ социологът Първан Симеонов, изпълнителен директор на социологическа агенция „Галъп интернешънъл“.  Симеонов подчерта, че партиите са структури на гражданското общество, част от демокрацията, трябва да бъдат лекувани, а не постоянно бичувани. Той отбеляза, че самата идея за драстично намаляване на общественото е спорна и едва ли не това предложение съдържа презумпцията, че партиите са нещо лошо.  „Ние, гражданите, не сме експерти по финансиране на политически сили, за да решаваме този въпрос с референдум. Този въпрос е експертен и все пак трябва да се уважава волята на народа, но няма праг за задължителност на този референдум и сега политическата прослойка е призвана да реши размера, но вместо това си прави реклама са абсурдни ходове“, коментира социологът.  Първан Симеонов посочи, че партийните субсидии са нужни за най-малките партии и за навлизащите в системата.  „Ние искаме да ударим статуквото, но ще ударим най-малко виновните. Ние искаме да накажем големите, а ще накажем малките. Това решение е хазартно и моментално ДПС предлага няколко екзотични варианта, с един от които и ГЕРБ се съгласява. Но отпадането на тавана за финансиране от юридически и физически лица би могъл да носи и нещо добро – падането на маските. То може да означава прозрачност и изсветляване, но има и друг проблем – предложението на ДПС по-скоро цели да докаже дефекта на предложението на ГЕРБ и какво може да се случи, ако се отиде на този вариант на ГЕРБ“, каза още Първан Симеонов.  По думите му трябва да се намери оптимален вариант, тъй като субсидията е нужна най-вече на малките партии. Сред възможните варианти са диференциран подход и обезпечаване на медийните пакети, особено във време на кампания. Според Първан Симеонов по темата е необходим експертен дебат, защото не винаги това, в което мнозинството вярва, е добро за него.  „Не мога да се отърва от идеята, че повечето играчи в този казус просто искат да си направят реклама, а не наистина да променят нещата. Не мога да се отърва от усещането, че те сега помежду си ще търсят вариант да не направят драстична промяна, но да излязат от ситуацията с предполагаема чест“, каза още Симеонов.  Системата за финансиране на партиите трябва да бъде оптимизирана, а не радикално променяна заради някакви конюнктурни ползи, подчерта социологът.  Според Първан Симеонов българското общество заслужава по-подробен дебат по отношение на финансирането на партиите и не толкова резки движения в системата.  „Първоначално БСП постъпи по-скоро рекламно, стъпвайки на разкритията за повече взети от полагащите се пари. ГЕРБ в тази ситуация трябваше да отговори и го направи с радикален ход, който беше оправдан с резултата от референдума преди близо 3 години. На свой ред ДПС, в негодуванието си, подхвърли идеи за нула лева субсидия и настана популистка надпревара между трите основни партии, която завършва с глупост. Това е възможно най-нелепият начин да се обсъжда един толкова важен въпрос, какъвто е финансирането на партиите – с резки движения, с опити за рекламна изгода и позициониране, екзотични ходове, детински тропания с крак“, допълни социологът.  Първан Симеонов каза още, че финансирането на политическите партии е важна за обществото ни тема и политическият елит заслужава сериозно порицание за това, което прави, особено управляващите и ДПС, които са двигатели на този разговор.  ", "date": "2019.06.19", "title": "Първан Симеонов: Управляващите и ДПС заслужават сериозно порицание за играта с партийните субсидии "}
{"url": "http://epicenter.bg/article/Donchev-dade-edin-mesets-za-prilagane-na-administrativnite-oblekcheniya-za-biznesa-i-grazhdanite/186063/2/0", "text": "След постъпили сигнали за проблеми при административното обслужване на гражданите и бизнеса, бяха изпратени тайни клиенти в отделни институции, които да осъществят обективен външен контрол върху начина, по който се предоставят услугите. Това съобщиха от правителствената информационна служба.  В обхвата на наблюдението бяха включени общо 13 централни и местни администрации и 15 конкретни услуги, по които са предвидени мерки за намаляване на регулаторната тежест.  Представените доклади след проверката показват, че на много места все още не са изпълнени законови задължения на администрацията, не са променени процедурите и образците на документите и не са приложени приетите облекчения за гражданите и бизнеса.  “Вчера изпратих писма до проверените администрации, в които им давам срок до един месец за да отстранят всички констатирани проблеми и да ми докладват какво е свършено. Предстоят нови проверки“, заяви заместник министър- председателят Томислав Дончев.  Повече детайли от наблюденията ще бъдат представени на конференция, която ще се проведе на 20 юни в Министерския съвет.   На нея ще бъдат представени и нови, хармонизирани с европейската практика, задължителни стандарти за качествено административно обслужване на гражданите и бизнеса, които се разработват в рамките на проект с европейско финансиране от администрацията на Министерския съвет.  Те включват местоположение на звеното за административно обслужване, осигуряване на паркинг за достъп, система за управление на чакащи клиенти, задължителен брой на гишетата, дистанционно обслужване на потребители със специфични нужди, стандарт за предоставяне на указателна информация за предоставяните услуги и за намаляване на броя на изискваните от потребителите документи.  Сред целите на проекта е модернизирането на каналите за изследване на удовлетвореността на потребителите и пилотно създаване на актуализирана Харта на клиента.  На конференция на 20 юни, четвъртък, от 10.00 ч. в Гранитна зала на Министерския съвет ще бъдат представени резултатите от проведеното до момента наблюдение по метода „таен клиент“ за предоставянето на 15 услуги в 13 общини, областни и общински администрации. Фокусът е върху често предоставяни услуги, за които в решенията на правителството са предвидени действия за намаляване на административната тежест – издаване на шофьорско свидетелство, винетни стикери, отпускане на еднократна помощ при раждане на дете, издаване на картографски и кадастрални скици, удостоверения за характеристиката на земеделската земя, на виза за проектиране, заверка с APOSTILLE на документи, издадени от кметове и общински администрации.  Проектът „По-високо качество на административното обслужване чрез въвеждане на по-високи стандарти и подобряване на системата за обратна връзка от потребителите“ BG05SFOP001-2.007-0001 се финансира по Оперативна програма „Добро управление“, съфинансирана от Европейския съюз чрез Европейския социален фонд.   ", "date": "2019.06.19", "title": "Дончев даде един месец на адинистрацията за прилагане на облекченията за бизнеса и гражданите"}
{"url": "http://epicenter.bg/article/Radev--Pravitelstvoto-da-garantira--che-nyama-oryazvane-na-boynite-vazmozhnosti-v-dogovora-za-F-16/186066/2/0", "text": "Очаквам правителството да гарантира, че няма орязване на бойните възможности според заявеното от нас и българските данъкоплатци няма да дават парите си на хаос. Това каза пред журналисти президентът Румен Радев за договора със САЩ за закупуване на изтребителите F-16 след като присъства на Националното тактическо учение „Ответен удар 2019“ на полевия учебен полигон „Ново село“, предаде Радио „Фокус“- Сливен.   „Всяко едно „мърдане“ надолу и орязване на този пакет вече води до невъзможност за реализация на оперативните възможности на самолета“, коментира президентът. „Всеки момент очаквам параметрите на предложението на американската страна“, съобщи Радев.   „Правителството многократно декларира, че ще постигне разумна цена, близка до определената от Народното събрание, че ще има разсрочено плащане и офсет и индустриално сътрудничество, и високи бойни способности“, посочи държавният глава.   „Най-важното в този проект, което често се пропуска, и не се разбира докрай е че не самият самолет е най-важното в проекта, а цялостният хомогенен пакет е важен“, обърна внимание Румен Радев. „Той се състои от самолета, оборудването, въоръжението, допълнителното оборудване към самолета, наземното оборудване, което е огромно и обучението на личния състав“, уточни той.   „Българските ВВС и Министерството на отбраната разработиха един много добър хомогенен пакет, максимално „изстискан“, на минимум, но гарантиращ надеждни способности и оползотворяване на бойните възможности на самолета“, заяви президентът.   Военната професия иска изключително голямо внимание, оборудване, подготовка, мотивация на военнослужещите. Политиците никога не трябва да го забравят, каза още Румен Радев по повод инцидента край Пловдив, при който загина чуждестранен военнослужещ.   „Много неприятен инцидент. Съболезнования за близките на загиналия. Това е учение без участието на нашите Въоръжени сили“, посочи той.   „Води се разследване. При такива тежки инциденти и произшествия разследването трае дълго време“, коментира държавният глава. „Не мога да кажа нищо за причината, но военната професия е високо рискова дейност“, обърна внимание Румен Радев.   „Много е важно в тази обстановка да се отчитат всички неблагоприятни фактори. Една такава професия винаги е съпътствана с много такива неблагоприятни рискови фактори“, каза президентът и допълни, че се прави всичко възможно те да бъдат минимизирани, не винаги се успява.   Имам уверението, че до седмица ще бъде внесен в Министерски съвет и проектът за искане на оферта за модернизация на Сухопътни войски за бронираната бойна машина, каза още президентът.  „Тук е много важно да бъде направен добър пакет за индустриално сътрудничество“, обърна внимание той.  „Надявам се Министерски съвет по-бързо да прокара проекта за искане на оферта и то да бъде изпратено. Оттук нататък трябва да бъдем много гъвкави. Искам да подчертая, че трябва да се изпълнят добрите намерения, които бяха многократно обявявани и тиражирани за силно индустриално сътрудничество“, заяви президентът.  „Всеки проект трябва да води до полза не само за Въоръжените сили, а и за цялото общество“, изтъкна държавният глава.  „С началника на отбраната и командира на Сухопътни войски обсъждахме хода на проектите за модернизация на армията. Движат се, но закъсняхме много“, коментира Радев.  „Имахме няколко заседания на КСНС със съответните решения проектите да вървят заедно. Това беше изключително важно решение, което се наруши“, поясни президентът.  „Ясно е защо - защото парите са ограничени. Трябва да се търси най-доброто възможно във финансово отношение и за трите вида въоръжени сили“, обяви той.  „Все пак е добре, че най-сетне проектът за корабите тръгна. Беше изпратено искане за оферта. Вече има отговори. Чака се решението на определената комисия“, каза още Радев.  ", "date": "2019.06.19", "title": "Радев: Правителството да гарантира, че няма орязване на бойните възможности в договора за F-16"}
{"url": "http://epicenter.bg/article/NZOK--Spekulatsiite-sas-sadbite-na-bolni-detsa-se-prevrashtat-v-losha-praktika/186074/2/0", "text": "Във връзка с масирани публикации в медиите и дискусии на неправителствени организации в социалните мрежи за онкоболно дете, което се лекуваше в Университетската болница \"Царица Йоанна - ИСУЛ\", Националната здравноосигурителна каса (НЗОК) заявява следното:   Изнасянето на невярна информация води до публичното заклеймяване на една институция, която професионално и стриктно изпълнява законовите си ангажименти към здравноосигурените лица, не е в полза на пациентите. Удовлетворяването на нечии лични амбиции на лица, пряко свързани със схеми за източване на публични средства от бившия Център „Фонд за лечение на деца“ нямат нищо общо с грижата за живота и здравето на болните. Това съобщиха от пресцентъра на Националната здравноосигурителна каса (НЗОК).   НЗОК поднася своите искрени съболезнования на семейството на починалото дете и отправя апел да се прекрати злоупотребата с мъката на близките.   Заявлението от майката на починалото детенце за заплащането на два лекарствени продукта, неразрешени за употреба на територията на Р България, необходими за лечението на детето й, е подадено на 25.април т.г. в НЗОК. Към заявлението липсва задължителна медицинска документация от страна на Университетската болница \"Царица Йоанна - ИСУЛ\". НЗОК е изискала липсващите документи.   До 30.май 2019 г., когато Специализираната комисия разглежда случая за втори път, не е постъпила изисканата медицинска документация от лечебното заведение. Комисията констатира, че все още от ИСУЛ няма предоставен протокол от лекарско-контролна комисия на лечебното заведение. Въпреки това, поради кратките нормативни срокове, Комисията предлага на управителя на НЗОК наличната медицинска документация, макар и непълна, да бъде изпратена за становище на двама външни експерти - задължително изискване на Наредба №2 от 2019 г. Писмата към консултантите са изпратени на 31. май т.г. по куриер и на електронна поща.   Университетската болница \"Царица Йоанна - ИСУЛ\" е представила последния изискуем медицински документ на 6. юни т.г., като отново не е предоставила информация за цените на двата неразрешени за употреба на територията на Р България медикамента.   На същия ден – 6. юни т.г., е проведена среща за уточняване на начина на процедиране по подадените заявления за заплащането на двата продукта между Специализираната комисия за разглеждане на заявленията в НЗОК и проф. Добрин Константинов от Университетската болница \"Царица Йоанна - ИСУЛ\", и доц. д-р Валерия Калева - от УМБАЛ „Св. Марина“ – Варна. Постигнати са договорености по всички неясни въпроси по процедурата за отпускане на лекарствените средства, като това е отразено в писмен документ.   На 13. юни т.г. са получени задължителните по процедурата становища от външни консултанти, но към момента лечебното заведение все още не е представило на НЗОК документ за цените на двата продукта. Документът е постъпил в институцията на 18. юни т.г., след като е специално изискан от НЗОК. Управителят на НЗОК още същият ден, 18. юни 2019 г., е издал заповед за одобряване на заплащането на цялата сума в размер на 23 377,40лв., по цени, официално заявени от Университетската болница \"Царица Йоанна - ИСУЛ\".   Междувременно от майката на болното дете са поискани около 14 000 лв. от страна на лечебното заведение за заплащане на извършеното вече лечение. Видно от посочените суми, налице е неяснота за несъвпадението в цените, поради което, към настоящия момент, НЗОК е сезирала Изпълнителна агенция „Медицински надзор“ към Министерството на здравеопазването за цялостна съвместна проверка по случая.   Гореописаната процедура по никакъв начин не е възпрепятствала провеждането на лечението на детето и то е приложено в определените от лечебното заведение срокове и терапевтична схема.   Обръщаме се към родителите, които кандидатстват за лечение в НЗОК, при възникнали проблеми, неясноти и всякакви въпроси, да се обръщат към Националната здравноосигурителна каса:   Телефоните за връзка с комисиите са : 02 9659 116 и 02/ 9656 193.   Приемна за гражданите - ул. „Кричим“1, с приемно време всеки работен ден, в интервала от 09.00 ч. до 12.00 ч. и от 14.00 ч. до 15.30 ч.   На сайта на институцията –  , линк „Услуги за граждани“, подрубрика „Лечение в България и чужбина“ е публикувана информация за документите, които задължително се представят от заявителя при кандидатстване за лечение.   Подрубриката „Лечение в България и чужбина“ може да се намери директно най-горе, над логото на институцията, на заглавната страница на портала.   В подрубриката може да проследите и статуса на Вашето заявление или това на Вашето дете.", "date": "2019.06.19", "title": "НЗОК: Спекулациите със съдбите на болни деца се превръщат в лоша практика"}
{"url": "http://epicenter.bg/article/Yordanka-Fandakova--Ne-moga-da-dopusna-hora--sasipali-Sofiya--da-mi-davat-falshivi-otsenki--/186075/2/0", "text": "Не мога да допусна хора, които са замесени в далавери, сега да ми дават фалшиви оценки. Това каза пред журналисти кметът на София Йорданка Фандъкова при проверка на реконструкция на ул. „Каменоделска“, предаде репортер на Агенция „Фокус“. Така тя коментира обвиненията от страна на представители на т.нар. \"градска десница\", че в Борисовата градина е предвидено мащабно застрояване.  „Аз не мога да приема, слушам всички специалисти, хора, участвали в управлението преди години и оставиха София в състояние, в което ни се налага абсолютно навсякъде да влизаме, да изграждаме канализация, да реконструираме улици и паркове, сега да спекулират и коментират“, посочи тя. Фандъкова отбеляза, че има абсолютно неверни твърдения за устройствения план на Борисовата градина.  „Заявила съм, че в Борисовата градина няма да допусна строителство. Няма да допуснем разширение, независимо, че политическите сили, които коментират въпроса, са раздавали на „калпак“ имоти“. Правим всичко възможно да я защитим“, поясни тя. Йорданка Фандъкова отбеляза, че единствено може да бъде възстановена къпалнята „Мария Луиза“.  „Не мога да допусна хора, които са замесени в тези далавери, сега да ми дават фалшиви оценки. Проектът все още е този на архитект Ковачев. Знаете, че днес изтича срокът за подаване на становища и предложения от страна на гражданите. Предстои те да бъдат обобщени и представени“, обясни кметът. „Проектът, който ще бъде одобрен от Столичния общински съвет, това ще бъде подробният устройствен план на Борисовата градина“, поясни тя.  Заместник-кметът Дончо Барбалов коментира, че при ремонта бул. „Искърско шосе“, който започва на 22 юни, ще се работи и по бул. „Асен Йорданов“. „Пътят има нужда от сериозен ремонт. Всеки, който мине оттам, ще се убеди, че това е крайно наложително. Започваме работа в събота“, добави той.  По думите му в най-топлите месеци ще се работи и по бул. „Монтевидео“, а по бул. „Линкълн“ ремонтите текат.  „По бул. „Житница“ също се работи, защото знаете, че есента трябва да стартира третият лъч на метрото. Там имаше известно забавяне, но към момента то е отстранено“, уточни зам.-кметът. Барбалов каза още, че на места, където се сменя подземна инфраструктура, е нормално да възникват проблеми ситуации.  До 15 септември ремонтът на ул. „Каменоделска“ ще бъде приключен, увери Йорданка Фандъкова.  „Изпълнението върви в срок. Проблемите, които възникват се решават на място. В момента има един проблем с ЧЕЗ, който ще бъде изчистен. НКЖИ започна едновременно ремонта на моста“, отбеляза тя. „Има добра координация. Днес ще се направи оперативка, за да може да се приключи в срок“, обясни тя.  „Аз очаквам най-късно за 15 септември да бъде изцяло приключен и приет проектът, за да може за новата учебна година хората да нямат затруднения“, посочи Фандъкова. Столичният кмет благодари на всички граждани за проявеното търпение, докато текат ремонтните дейности.  „Около половината от работата е напълно изпълнена. Трамвайният релсов път също върви в график. Това е 1,6 км., изцяло нов булевард, заедно с трамвайните релси“, поясни Фандъкова.  Кметът на София припомни, че тази година Столична община работи върху близо 15 големи проекта.  „От дълго време говорим за район „Сердика“ и кв. „Орландовци“. Очаквам да приключи процедурата за избор на изпълнител всеки момент“, обясни тя. По думите й с реконструкцията на ул. „Първа българска армия“ основните улици и булеварди в района ще се приведат в добър вид.  „В момента работим в кв. „Овча купел“ по бул. „Президент Линкълн“. Очаквам в събота да започнат и в ж.к „Дружба“ с бул. „Искърско шосе“, след като се избраха изпълнителите с цялостен ремонт на този булевард“, заяви Фандъкова. „Ние извършваме сериозни реконструкции за хората, живеещи в кварталите. Ще продължим да го правим. Плановете са ни ясни“, допълни тя.  ", "date": "2019.06.19", "title": "Йорданка Фандъкова: Не мога да допусна хора, съсипали София, да ми дават фалшиви оценки! "}
{"url": "http://epicenter.bg/article/Orden--Stara-planina----parva-stepen-za-biznesmena-Tsolo-Vutov-/186076/2/0", "text": "  Правителството предлага на Президента на Република България да издаде указ за награждаване на акад. Ангел Гълъбов и на акад. Чавдар Руменин с орден „Св. Св. Кирил и Методий“ – първа степен, за големите им заслуги в областта на науката.  Акад. Ангел Гълъбов е водещ български учен в областта на вирусологията, доктор на медицинските науки. Бил е преподавател и ръководител на лаборатория в катедрата по вирусология на Института за специализация и усъвършенстване на лекари и Института по заразни и паразитни болести, а от 1995 до 2011 г. е директор на Института по микробиология при БАН (ИМ -БАН). От 2004 г. е член-кореспондент, а  от 2008 г. академик по вирусология на БАН.  Научната дейност на акад. Гълъбов е обобщена в над 300 научни статии, повечето от които са публикувани в чужбина. Публикациите му са цитирани над 1500 пъти в специализираната литература. Главен редактор е на списанието „Acta Microbiologica Bulgarica“, което отразява развитието на българската микробиологична наука през последните 50 години.  Научните изследвания на акад. Гълъбов са насочени към биологичния скрининг на различни органични вещества, част от които имат противовирусно действие. В резултат на труда му могат да се посочат редица препарати, внедрени в нашите химикофармацевтични предприятия със значителен икономически ефект и широко приложение в лечебната практика. Акад. Гълъбов се отличава с мащабна научно-организационна дейност. Той е основоположник на първата в Европа симпозиумна верига по антивирусни вещества. Негова е и заслугата за обединяването на 9 дружества по микробиология от балканските страни в Балканското микробиологично дружество, на което става пръв председател.  Като директор на ИМ-БАН има съществен принос за динамичното му развитие. Институтът се присъединява към международната мрежа на Пастьоровите институти, избран е за член на изпълнителното бюро на тези институти и координатор на институтите от зона Европа.  През годините акад. Гълъбов осъществява активна преподавателска дейност в редица висши училища и ръководи десетки докторанти. От 1983 г. е експерт по вирусни инфекции към Световната здравна организация. Член е на Международната организация за изследване на клетката, Международната организация за антивирусни изследвания и др. Участвал е като лектор в многобройни международни конгреси. През 2003 г. е вписан в Златната книга на изобретателите в България за 39 изобретения в областта на антивирусните средства и модификатори на биологичния отговор.  Акад. Чавдар Руменин е избран през 2004 г за член-кореспондент на БАН., а през 2012 г. за академик в областта на инженерните науки. Бил е научен секретар на Института по системно инженерство, а от 1999 г. до 2018 г. е директор на настоящия Институт по роботика. С активното съдействие на акад. Руменин институтът се превръща в съвременна и високотехнологична организация, чиято мисия и приоритети са хипертехнологиите на 21 век, а именно роботиката и изкуственият интелект. Академикът е организирал и изградил с помощта на проекти 4 модерни лаборатории в института за целите на сензориката, роботиката и магнитните измервания.  Чавдар Руменин е автор на три монографични труда и има над 390 публикации в престижни списания и издания, включително в списание „Science“. Той е един от най-цитираните български учени, бил е ръководител и консултант на повече от 20 докторанти и има над 160 изобретения, значителна част от които са трансферирани като технологии в националната индустрия с огромно икономическо въздействие.  Акад. Чавдар Руменин участва в международния екип от изследователи и инженери в ЦЕРН и е разработил апаратурата, доказваща съществуването на Х-бозона. Името му е вписано в „Златната книга на българските откриватели и изобретатели“, носител е на званията „Изобретател на годината“ и „Почетен изобретател на България“. Носител е на наградата „Питагор“ за утвърден учен през 2012 г. и много други чуждестранни и национални отличия. Има активно участие в дейността на Центъра за обучение на БАН с лекции по иновационни технологии за подготовката на докторанти и постдокторанти. Национален координатор е за България на Европейската мрежа по мултифункционални микросистеми Nexus.  Акад. Руменин е дългогодишен член на Висшата атестационна комисия и на международния управителен съвет на Европейската асоциация по сензори и микросистеми Eurosensors, на Комисията за сътрудничество с ЦЕРН и на Съвета на Фондация „Еврика“.    Правителството предлага на Президента на Република България да издаде указ за награждаване на проф. дтн инж. Цоло Вутов с орден „Стара планина“ без лента – първа степен, за приноса и заслугите му към икономическото развитие на страната и изграждането на съвременните индустриални отношения.  Проф. дтн инж. Цоло Вутов е ръководител на група ГЕОТЕХМИН, обединяваща повече от 20 дружества, предстaвители на отговорния бизнес в България. Дружествата реализират средногодишно оборот от приходи на продукция над 500 млн. лв. Създадена е заетост на над 3250 служители в десетки малки и средни български фирми. Най-голямото дружество в група ГЕОТЕХМИН - Елаците-Мед осигурява работа на жители от 8 общини, а за последните години е вложило 865 млн. лв. в инвестиции и разходи за опазване и възстановяване на околната среда.  Цоло Вутов е лично ангажиран с организирането и участието си в различни форуми за наука и иновации в минерално-суровинната индустрия и строителството, а дружествата му допринасят за развитието на науката. Вутов е от най-активните членове на Управителния съвет на Българската търговско-промишлена палата, Националния борд по туризъм, член е на Консултативния съвет на КРИБ и участва в ръководствата на редица международни организации, където през годините съдейства последователно за подобряване на бизнес средата в България, защитата на частната инициатива и научното новаторство и увеличаването на потенциала на тези организации.    Правителството предлага на Президента на Република България да издаде указ за награждаване на Христо Мирянов с медал „За заслуга“ за заслугите му към Република България в областта на спорта.  В над 35-годишния си стаж като треньор по борба в ЦСКА Христо Мирянов е подготвил цяла плеяда български борци, завоювали 29 златни, сребърни и бронзови медали на Летните олимпийските игри в Москва през 1980 г., световни, европейски и балкански първенства, и един златен пояс на Международния турнир „Никола Петров“, проведен в гр. Плевен през 1989 г.  Сред неговите възпитаници са десетки борци, сред които олимпийският шампион Георги Райков и медалистите Нено Ненчев, Цеко Попов, Стефан Лазаров, Петър Славчев и много други.  В периода 1985-1986 г. е старши треньор на националния представителен отбор по борба на Република Ирак, с който завоюва отборно първо място на Арабските игри в Мароко с 2 златни, 4 сребърни и 2 бронзови медала.  През 1995 г. е избран за почетен председател на столичния спортен съюз по борба под егидата на Софийска голяма община. Участвал е в организирането и провеждането на „Празника на борбата“ с над 500 участника - деца и юноши, от столични спортни дружества, клубове и училища по класическа и свободна борба.    Правителството освободи Александър Йоловски от длъжността заместник-председател на Държавна агенция „Електронно управление“, считано от 11 юли 2019 г. Йоловски заема поста от октомври 2016 г. Със заявление от 11 юни 2019 г. той е поискал да бъде освободен.  Правителството определи нов член на Надзорния съвет на Националния осигурителен институт (НОИ). Промяната е продиктувана от обстоятелството, че досегашният представител на Националната агенция за приходите Александър Георгиев е освободен от длъжност. За нов представител на НАП в Надзорния съвет на НОИ е определен заместник-изпълнителният директор Пламен Димитров.  По закон надзорът се състои от по един представител на всяка от национално представителните организации на работодателите и синдикатите и равен на тях брой членове, определени от правителството, един от които задължително е заместник-изпълнителен директор на Националната агенция за приходите.    Правителството прие Годишен доклад за дейността на Съвета за намаляване на риска от бедствия към Министерския съвет за подпомагане формирането и осъществяване на държавната политика в областта на защитата при бедствия за 2017 г. и 2018 г. В доклада са отчетени съответните предизвикателства по отношение работата на Съвета, както и постигнатите резултати по осъществяваните от него дейности.  Съветът за намаляване на риска от бедствия е създаден през 2016 г., като организира и осъществява дейността си в изпълнение на чл. 62, ал. 3 от Закона за защита при бедствия. Като постоянно действащ орган на Министерския съвет за осигуряване на координация и сътрудничество при провеждането на държавната политика в областта на защитата при бедствия, Съветът изпълнява функциите на национална платформа за намаляване на риска от бедствия в изпълнение на Рамката за действие от Хього 2005 - 2015 и Рамката за намаляване на риска от бедствия от Сендай 2015 - 2030. При реализиране на дейността си Съветът разработва и предлага на Министерския съвет стратегически документи в областта на защитата от бедствия, с което подпомага формирането и изпълнението на секторните политики, имащи отношение към намаляването на риска от бедствия.  С решение на Министерския съвет Министерството на културата получава за управление имот с площ 10 035 кв. м в град Ахтопол, заедно с построените в него пет сгради. До момента имотът е бил предоставен на Министерството на вътрешните работи, Главна дирекция „Гранична полиция“, за нуждите на Регионална дирекция „Гранична полиция“ - Бургас, но е с отпаднала необходимост за ведомството. Той ще се управлява от Министерството на културата с цел опазването на имота като археологическа недвижима културна ценност с категория „национално значение“.  Правителството разреши също продажба на активи, представляващи енергийни съоръжения, собственост на „Напоителни системи“ ЕАД, които са на територията на клон „Бургас“. Клон „Бургас“ стопанисва високоволтов електропровод (BEЛ) 20kV „Урожай“ и ВЕЛ 20 kV „Полевъд“. Правото на изключване и обезопасяване на съоръженията при настъпили аварии е само и единствено на „EVN България“ ЕАД, което е свързано със значителни разходи по заплащането на съответните такси. Продажбата на активите ще се осъществи чрез пряко договаряне с „Електроразпределение Юг“ ЕАД (EVN) при начални цени не по-ниски от пазарната стойност, определена от независим оценител.  С друго правителствено решение имоти - публична държавна собственост се обявяват за имоти - частна държавна собственост и се апортират в капитала на „Сердика спортни имоти“ ЕАД. Имотите се намират в гр. София, представляват значим актив и притежават потенциал за осъществяване на държавната политика в областта на спорта. За да придобият тези имоти функционалност, съотносима с и приложима към реално задоволяване на нуждите в областта на спорта, е необходимо да се предприемат действия за подобряване на тяхното състояние. Апортирането на имотите в капитала на „Сердика спортни имоти“ ЕАД ще доведе до повишаване на ефективността при управлението им и ще позволи реализирането на инвестиционни проекти.    Министерският съвет реши на свое заседание днес да даде съгласие за прекратяване на функциите на почетния консул на Франция в България Теофана Брадинска - Ангелова и за закриване на ръководеното от нея почетно консулство в Пловдив. Искането е постъпило от френска страна като причината е изтичането на мандата на Теофана Брадинска – Ангелова.    Правителството одобри резултатите от Деветнадесетата сесия на смесената междуправителствена българо-иранска комисия за икономическо, промишлено, търговско и техническо сътрудничество, която се проведе в периода 16-19 април в София.  В рамките на заседанието бяха набелязани целите за задълбочаване на търговско-икономическите отношения между България и Иран. Също така бяха обсъдени възможностите за разширяване на двустранното сътрудничество в автомобилната, химическата, фармацевтичната и хранително-вкусовата промишленост, както и в областите на информационните технологии и транспорта. По време на сесията бяха подписани няколко меморандума за взаимно сътрудничество и беше проведен бизнес форум с участието на повече oт 60 български и 40 ирански компании.    Правителството одобри позицията на България за участие в заседанието на Европейския съвет, което ще се проведе на 20 и 21 юни. Ще бъде разгледан въпросът за Многогодишната финансова рамка за периода 2021-2027 г. Сред останалите теми, които ще бъдат обсъдени на заседанието в Брюксел, са новият Стратегически дневен ред на ЕС за периода 2019—2024 г., разширяването на Съюза, климатичните промени и проблеми, свързани с дезинформацията.  Европейския съвет ще заседава неформално по чл. 50 на 21 юни 2019 г. в Брюксел. В изпълнение на заключенията от 10 април, лидерите от ЕС ще направят преглед на актуалното състояние на процеса по оттеглянето на Обединеното кралство от Европейския съюз.   Министерският съвет прие също така българската позиция за предстоящи заседания на Съвета на ЕС.  Съветът на министрите по околна среда на ЕС ще заседава на 26 юни в Люксембург. Ще бъде обсъдено законодателното Предложение за Регламент на Европейския парламент и на Съвета относно минималните изисквания за повторното използване на водата с цел постигане на общ подход. В частта относно незаконодателните дейности министрите ще обменят мнения по Прегледа на изпълнението на политиките на ЕС в областта на околната среда за 2019 г. и възможностите за адресиране на пропуските в правоприлагането и повишаване ефективността на администрацията. В дневния ред е предвидено приемане на Заключения по темата „Към стратегия на Съюза за устойчива политика в областта на химикалите“, като част от мерките на Съюза за защита на гражданите от свързани с околната среда въздействия и рискове за здравето и благосъстоянието, по-специално по отношение използването на химикали и свързаните с тях опасения за безопасността.  Съветът по общи въпроси на ЕС ще проведе заседание на 25 юни в гр. Люксембург във формат „Кохезионна политика“. Министрите от държавите-членки ще обсъдят предизвикателствата пред програмирането и изпълнението на фондовете за сближаване, служещи като инструменти за растеж, подпомагане на реформи и изпълнение на препоръките, направени от Европейската комисия към отделните държави, по отношение на координация на икономическите и социалните им политики в рамките на т.нар. Европейски семестър.  На 25 юни в Люксембург ще заседава Съветът на ЕС „Транспорт, телекомуникации и енергетика“ в част „Енергетика“. Предвижда се министрите да приемат заключения относно бъдещето на енергийните системи. Текстът разглежда пътищата за постигане на целите в областта на енергетиката и климата до 2030 г., както и след това. В рамките на заседанието Европейската комисия ще информира за актуалното състояние на външните отношения на ЕС в областта на енергетиката.  Одобрени са и резултатите от състояли се заседания на Съвета на ЕС.  Съвета на ЕС по конкурентоспособност заседава на 27 и 28 май в Брюксел. Министрите изтъкнаха необходимостта от ефективно използване на механизмите на търговската политика на ЕС, както и от адаптиране на правилата за защита на конкуренцията към променящите се глобални условия, така че европейските фирми да могат да се конкурират с компаниите от САЩ и Китай. Министрите призоваха също за амбициозна политика в подкрепа на индустрията и задълбочаване на единния пазар с премахване на оставащите бариери, особено в сектора на услугите. Бяха приети и заключения за конкурентоспособността на туристическия сектор като двигател за устойчив растеж, работни места и социално сближаване в ЕС през следващото десетилетие.  На 17 май в Брюксел се проведе заседание на Съвета на ЕС по икономически и финансови въпроси (ЕКОФИН). Министрите не постигнаха съгласие по проекта за изменение на директивата за структурата на акциза върху алкохола и алкохолните напитки, по Директивата относно общия режим на облагане с акциз (преработена) и по Регламента относно административното сътрудничество по отношение на съдържанието на електронните регистри. В контекста на Европейския семестър Съветът прие заключения за задълбочените прегледи от 2019 г. и изпълнението на специфичните за отделните държави препоръки от 2018 г. Министрите бяха информирани за актуалното състояние на законодателните предложения в областта на финансовите услуги и обмениха мнения за данъчното облагане на цифровата икономика в международен контекст. Съветът ЕКОФИН възложи на Икономическия и финансов комитет да финализира мандата за срещата на финансовите министри и управителите на централните банки от Г-20 на 8 и 9 юни във Фукуока, Япония.  Съветът на ЕС по земеделие и рибарство проведе заседание на 14 май в Брюксел. На срещата е обсъден новият модел на прилагане на ОСП след 2020 г. от Регламента за стратегическите планове. Министрите обсъдиха и селскостопанските аспекти на съобщението на ЕК „Чиста планета за всички: стратегическа дългосрочна визия за неутрална по отношение на климата икономика“.    Министерският съвет реши да допълни списъка на общинските пътища на територията на община Стара Загора с пътно трасе с номер и наименование: SZR1225 /II-66, Ст.Загора - Чирпан / - Яворово, и да го заличи от списъка на общинските пътища на територията на община Чирпан, поради присъединяване на с. Яворово към административно-териториалните граници на община Стара Загора.  В резултат на утвърдения нов списък на републиканските пътища са одобрени изменения на наименованията на повече от 300 пътни общински трасета. Общата дължина на общинските пътища на територията на страната не се променя.  С предлаганите промени в списъка на общинските пътища ще бъде постигната в достатъчна степен коректност и актуалност на информацията на общинската пътна мрежа на територията на страната и ще се осигури точност на данните по отношение на утвърдените категории общински пътища.    Кабинетът ще предложи на Народното събрание проект на Закон за изменение на Закона за железопътния транспорт. С него се предлагат изменения и в Закона за гражданското въздухоплаване и Кодекса на търговското корабоплаване като по този начин ще се гарантира независимостта на органа за разследване на произшествия и инциденти в железопътния, въздушния и водния транспорт.  С промените се изпълняват задълженията на България по чл. 21, ал. 1 и ал. 2 от Директива 2004/49/ЕО на Европейския парламент и съвета от 29 април 2004 г. относно безопасността на железопътния транспорт в Общността и за изменение на Директива 95/18/ЕО относно лицензирането на железопътните предприятия и Директива 2001/14/EО относно разпределяне на капацитета на железопътната инфраструктура и събиране на такси за ползване на железопътната инфраструктура и за сертифициране за безопасност (OB, L 264, от 30.4.2014, стр. 44).    Правителството одобри изменения на Правилника за прилагане на Закона за отбраната и въоръжените сили на Република България (ЗОВСРБ), с което се променят чл. 7, ал. 1 и ал. 2, чл. 8, чл. 28, ал. 6 и ал. 7, чл. 77, ал. 1 и се запазва непрекъснатостта на кариерно развитие на военнослужещите.  С измененията в чл. 7, ал. 1 и ал. 2 и чл. 8 от правилника се цели да се създадат условия класираните кандидати веднага да бъдат приемани на военна служба. Анализът на проведените конкурси за вакантни войнишки длъжности показва, че класираните за приемане на военна служба кандидати се налага да чакат повече от четири месеца издаването на разрешение за достъп до класифицирана информация преди да сключат договор за военна служба. Някои от тях в този период приемат други предложения за работа. С промяната ще се създаде възможност кандидатите, които не притежават изискващо се разрешение за достъп до класифицирана информация, след като сключат договори за военна служба, да бъдат приети на длъжностите, за които са класирани. След това биват взети в разпореждане на министъра на отбраната по специален щат, докато получат изискващото се разрешение или отказ за достъп до класифицирана информация. Остава и възможността там, където службата го изисква, приемането да става след получаване на изискващия се достъп до класифицирана информация.  Измененията в чл. 28, ал. 6 и ал. 7 от правилника обезпечават възможността за кариерно развитие на военнослужещите от академичния състав. В разпоредбата на чл. 28, ал. 6 се предвижда кариерно поле „професионално“ да обхваща не само длъжностите, изискващи старши офицерски звания и придобита образователно-квалификационна степен „магистър“ по гражданска специалност от висши граждански училища, но и тези с придобита образователно-квалификационна степен „магистър“ по гражданска специалност от военни академии или висши военни училища и образователна и научна степен „доктор“.  Изменения се правят и в чл. 77, ал. 1 от правилника, където в действащата редакция е предвидено, че прекратяване на договора за военна служба и освобождаване от военна служба на основание чл. 162, т. 3 от ЗОВСРБ (при настъпила негодност за военна служба или психологична непригодност) се извършва въз основа на експертно решение на военномедицинските органи или заключение на органите по чл. 141, ал. 3 от ЗОВСРБ, което е окончателно и не подлежи на обжалване. Единствено със закон обаче може да се изключи обжалване, и тъй като такава възможност в ЗОВСРБ не е предвидена, е необходима промяна. По този начин разпоредбата ще съответства на конституционния принцип за правото на гражданите да обжалват всички административни актове, които ги засягат, след като не е предвидено друго в закон.  Министерският съвет прие промени в Правилника за издаване на българските лични документи.  Правителственото постановление, с което се правят промените, е изготвено в съответствие с чл. 59, ал.7 от Закона за българските лични документи, съгласно който редът за издаване на карта на служител в структура на НАТО или на зависимо лице се определя с акт на Министерския съвет. Това ще спомогне за създаването на бърз и лесен механизъм за уреждане на пребиваването на чуждестранните военнослужещи от НАТО, цивилния компонент и техните зависими лица, работещи в структури на НАТО на територията на Република България.  Правителството прие промени в ПМС № 277 от 2013 г. за създаване на Център за развитие на човешките ресурси (ЦРЧР) и Правилник за устройството и дейността му.  С Регламент на ЕС от октомври 2018 г. официално беше създадена Програма „Европейски корпус за солидарност“. Дейностите на новата програма подкрепят целите на настоящата Младежка стратегия на ЕС, която насърчава трансграничното доброволчество сред младите хора, както и предложението на Комисията за нова стратегия на ЕС за младежта за 2019-2027 г., която има за цел да насърчи младите хора да станат активни граждани.  В тази връзка за периода 2018-2020 г. Програмата „Европейски корпус за солидарност“ следва да се администрира от националните агенции в сектор „Младеж“ на Програма „Еразъм+“. В България това е Центърът за развитие на човешките ресурси и затова са предприети действия за актуализиране на всички актове за устройството и дейността му.  Предвижда се оптимизиране на структурата на ЦРЧР - увеличаване на оперативния състав за сметка на ръководните кадри, повишаване ефективността на работа на административните звена и засилване на контролните функции, както се регламентира и дейността на Центъра като Национална агенция, администрираща Програма „Европейски корпус за солидарност“.  Създава се Звено „Вътрешен одит“ с ръководител и вътрешен одитор, на пряко подчинение на изпълнителния директор, за осъществяване на вътрешен одит на всички структури, програми, дейности и процеси в Центъра. Също така се създава и дирекция „Проверки и мониторинг“ за изпълнение на функции по разработване на оперативни планове за мониторингови проверки и проверка на бенефициенти за правилното и целесъобразното изпълнение на проектите и програмите, администрирани от Центъра.  Тъй като общата численост на административната структура е 51 щатни бройки, е предвидено обединяване на дирекция „Бюджет и финанси“ и дирекция „Административно-правни дейности и управление на собствеността“. По този начин в общата администрация ще се обособи само една дирекция с наименование „Административно-правни и финансово-счетоводни дейности“, което ще доведе до оптимизиране на структурата чрез намаляване броя на звената и - до подобряване на тяхната функционалност.  Специализираната администрация ще бъде структурирана в една дирекция „Селекция, договориране и отчитане“, ангажирана с извършването на дейности по организация, изпълнение, оценяване, договориране, отчитане и контрол по програмите „Еразъм +“ и „Европейски корпус за солидарност“.  Постановлението няма да доведе до въздействие върху държавния бюджет, тъй като необходимите средства за изпълнението му са предвидени в бюджета на МОН и на ЦРЧР за съответната година.    Министерският съвет одобри списък с действия, срокове и отговорни институции за изпълнение на хоризонталните и тематични отключващи условия за програмен период 2021-2027 г. Навременното изпълнение на изискванията, е предпоставка за получаване на междинните плащания по програмите, финансирани от фондовете на Европейския съюз, като по-голяма част от тях има вероятност да бъдат изпълнени до края на 2020 г.  С въвеждането на хоризонталните и тематични отключващи условия за периода 2021-2027 г. на ниво Европейски съюз, се цели осигуряване на необходимите предпоставки за ефективното и ефикасно използване на средствата от фондовете на ЕС. В сравнение с настоящия програмен период, броят на условията е намален до 19, като тяхното изпълнение и прилагане ще се наблюдава през целия период.  На национално ниво хоризонталните и тематични условия за бъдещия програмен период представляват двигател за извършването на реформи в хоризонталните и секторните политики в страната ни и повишаване на ефективността им.    Правителството прие решение, с което 29 юни се обявява за ден на безопасността на движението по пътищата. Този акт е насочен към популяризирането на темата чрез провеждане на различни мероприятия, информационни и образователни кампании.  С решение на Министерски съвет, 2019 година бе определена за година на активна работа по опазване живота и здравето на участниците в движението под мотото „Пази семейството си на пътя“. В продължение на тази практика, обявяването на 29 юни за ден на безопасността на движението по пътищата ще създаде възможност за ежегодно отчитане на постигнатите резултати, за споделяне на опита на различните ведомства и организации, работещи в тази област, както и за вземане на нови решения за предприемане на превантивни мерки, насочени към безопасност на транспортните системи.    Министерският съвет одобри Споразумение за защита на инвестициите между Европейския съюз и Социалистическа република Виетнам.  Споразумението ще гарантира, че инвеститорите от ЕС ще се ползват със справедливо и обективно третиране и няма да са дискриминирани в сравнение с виетнамските инвестиции при сходни ситуации. То ще осигури високо ниво на защита на инвестициите, като се гарантират правата на ЕС и Виетнам да уреждат отношенията и да преследват легитимните цели на обществените политики, като защита на общественото здраве, безопасност и опазване на околната среда.  Очаква се Споразумението за защита на инвестициите между Европейския съюз и Социалистическа република Виетнам да бъде подписано през месец юли 2019 г.    Правителството прие Пътна карта за изпълнение на препоръките относно рамката за несъстоятелност и стабилизация в България.  Целта на Пътна карта е да очертае подробен план за действие във връзка с изпълнението на специфичните препоръки за подобряване на ефективността на рамката за несъстоятелност и стабилизация в България и за въвеждане на нова процедура за събиране и публикуване на данни за производствата по несъстоятелност и стабилизация.  Документът обхваща следните препоръки: законодателни и организационни промени; обучителни програми за синдици, доверени лица и съдии; специализирани електронни средства за комуникация в рамките на производството по несъстоятелност; разработване и представяне на наръчници, кодекси, образци и насоки; събиране и публикуване на данни.  Сред плануваните законодателни промени са въвеждането на системи за ранно предупреждение на бизнеси за риск от изпадане в неплатежоспособност, въвеждане на процедури за опрощаване на дълговете за предприемачи, лесен и бърз достъп до производства по несъстоятелност и процедури по стабилизация за юридически лица и предприемачи, ускорени процедури за малки предприятия, съкратени процесуални срокове в рамките на производството по несъстоятелност.  Пътната карта е изготвена от Министерството на правосъдието в рамките на проект „Реформи в областта на несъстоятелността в България“, съфинансиран от Службата за подкрепа на структурните реформи на Европейската комисия.    Правителството одобри допълнителни разходи по бюджета на Министерството на здравеопазването за 2019 г. във връзка със заложените цели в Концепцията за развитие на системата за спешна медицинска помощ.  С одобрените допълнителни разходи в размер на 15 438 600 лева се предвижда увеличаване на възнагражденията на персонала в Центровете за спешна медицинска помощ и осигуряване на финансови средства за спешните отделения в лечебните заведения за болнична помощ, субсидирани по реда на Наредба № 3 за медицинските дейности извън обхвата на задължителното здравно осигуряване, за които Министерството на здравеопазването субсидира лечебни заведения и за критериите и реда за субсидиране на лечебни заведения.  В Концепцията за развитие на системата за спешна помощ е заложена като стратегическа цел подобряване структурата на системата чрез интеграция на двете основни части на системата - извънболнична и болнична спешна медицинска помощ, което да позволи непрекъсваемост на обслужването на спешния пациент и да гарантира своевременност и качество на оказваната спешна медицинска помощ. Изграждането на интегрирания модел за развитие на спешната медицинска помощ представлява структурна промяна, която налага и промяна на разходите за персонал, и е в съответствие с изискванията на чл.77, ал.2 от Закона за държавния бюджет на Република България за 2019 г.    Министерският съвет одобри Закон за изменение и допълнение на Закона за концесиите, който създава режим процедурите за концесиониране на морски плажове да се извършват по реда на Закона за устройството на Черноморското крайбрежие (ЗУЧК).  Обстоятелството, че от 1 януари 2019 г. морските плажове се отдават по Закона за концесиите, затруднява процедурата и създава риск голяма част от морските ивици да останат неохраняеми.  Морските плажове са изключителна държавна собственост и към тях има много висок обществен интерес, поради което е необходимо да бъдат уредени в специален закон.  В Директива 2014/23/ЕС на Европейския парламент и на Съвета, транспонирана в Закона за концесиите, се предвижда правилата и процедурите да бъдат ясни и прости, да не водят до прекомерна бюрокрация и да отразяват особеностите на концесиите.  Директивата обаче се прилага само за трансграничните концесии, които са със стойност, равна или по-голяма от 5 548 000 евро. По-малко от 3 % от концесиите за услуга на морските плажове в България биха надхвърлили този праг и попадат в обхвата на директивата.   Към настоящия момент има голям брой неохраняеми морски плажове, изтичат и сроковете на много концесионни договори.  Държавният интерес е морските плажове да бъдат отдадени на концесия, за да се гарантират водно спасяване, медицинско обслужване и почистване на ивиците. Очаква се предлаганата промяна в нормативната уредба да създаде трайна бизнес среда и да е предпоставка за увеличаване на инвестициите в туризма.  Правителството прие допълнение на ПМС № 91 от 9.04.2001 г. за утвърждаване на Списък на държавите и организациите, спрямо които Република България прилага забрана или ограничения върху продажбата и доставките на въоръжение и свързаното с него оборудване, в съответствие с резолюции на Съвета за сигурност на ООН и решения на Европейския съюз и на Организацията за сигурност и сътрудничество в Европа.  Допълнението засяга Приложение № 2 от Постановлението, като в т. 11 по отношение на Беларус се създава нов абзац със следното съдържание: „Забележка: Забраните по т. 1 не засягат задълженията, произтичащи от договор или споразумение и/или предоставянето на помощ, необходима за поддръжката и безопасността на наличния капацитет в рамките на ЕС“.  ", "date": "2019.06.19", "title": "Орден „Стара планина“ - първа степен за бизнесмена Цоло Вутов "}
{"url": "http://epicenter.bg/article/Valeri-Simeonov--Ne-otgovaryame-za-deystviyata--bezdeystviyata--originalnite-idei-ili-bezumiyata-na-GERB/186081/2/48", "text": "Подписали сме споразумение, в което няма дума за субсидията – не отговаряме за действията, бездействията, оригиналните идеи или безумията на ГЕРБ. Това каза лидерът на НФСБ Валери Симеонов по време на брифинг в Народното събрание във връзка с размера на субсидиите, предаде репортер на Агенция „Фокус“.  Валери Симеонов посочи, че НСФСБ е подкрепило това, което смята, за субсидиите на първо четене.  „Това, че съм коалиционен партньор, не означава, че сме сиамски близнаци. Ние сме отделна политическа сила. Повтарям не сме сиамски близнаци. НФСБ си има програма, има си коалиционно споразумение, което сме подписали, в което няма нито дума за субсидията. Ако имате въпроси към ГЕРБ, ги отнесете към представителите на ГЕРБ. Ние не можем да отговаряме за техните действия, бездействия, оригинални идеи или безумия“, каза още Симеонов.  ", "date": "2019.06.19", "title": "Валери Симеонов: Не отговаряме за действията, бездействията, оригиналните идеи или безумията на ГЕРБ"}
{"url": "http://epicenter.bg/article/Vitsepremierat-Nikolova-se-sreshtna-s-poslanika-na-Indiya-u-nas-Pudzha-Kapur-/186084/2/0", "text": "Заместник министър-председателят по икономическата и демографска политика Марияна Николова и Н. Пр. Пуджа Капур, посланик на Индия за България обсъдиха развитието на българо-индийските отношения. Това съобщиха от правителствената информационна служба.  Те дискутираха широк кръг от теми, свързани с двустранното сътрудничество, включително отличния потенциал за развитие на туризма и бизнеса между двете държави.  Акцент в разговорите бе предстоящия през ноември бизнес форум „Индия – Европа 29”, който ще се проведе в град Ню Делхи.  По време на срещата, която бе по инициатива на индийската страна, вицепремиерът Николова благодари за отправената покана за участие на България във форума и изрази подкрепа за засилване на икономическите връзки между двете страни.  ", "date": "2019.06.19", "title": "Вицепремиерът Николова се срещна с посланика на Индия у нас Пуджа Капур "}
{"url": "http://epicenter.bg/article/16-godishno-momche-izchezna-vav-vodite-na-Dunav-kray-Silistra/186020/3/0", "text": "16-годишно момче е изчезнало във водите на Дунав край Силистра. Боян отишъл да се разхожда край реката с още трима свои приятели - едно момче и две момичета. Компанията стигнала до т.нар. Рибарска стоянка и решила да се изкъпе. Течението обаче постепенно отнесло Боян и той изчезнал от погледите на останалите тийнейджъри. Те потърсили помощ от хора в района, а по-късно са дошли екипи на бърза помощ и на пожарната, както и родителите на изчезналото момче. Започна издирване на 16-годишния Боян.   Инцидентът е станал около 20 часа. От полицията припомнят, че на същото място преди три седмици жена решила да сложи край на живота си.    Още снощи всички служби са вдигнати на крак и започва издирвателна операция. От момчето обаче няма и следа. Издирването продължава и се извършва съвместно с гранична полиция от румънска и българска страна, заяви в сутрешния блок на Нова телевизия зам.-кметът на Силистра Денка Михайлова. Тя потвърди, че има заповед, която забранява плажуването и къпането по цялото поречие на Дунав на територията на общината.   През март тази година, със заповед на кмета Юлиян Найденов, се забранява къпането в река Дунав, езера и блата, язовири, напоителни канали и други водни площи в община Силистра, освен на определените съоръжения и специално обособени за това места.   Забраните за плажуване на реката обаче никога не са се спазвали и освен деца, възрастни хора също нарушават забраната, давайки \"пример\" на малките. \r\n \r\n \r\n \r\n", "date": "2019.06.19", "title": "16-годишно момче изчезна във водите на Дунав край Силистра"}
{"url": "http://epicenter.bg/article/Ministerstvoto-na-finansite-emitira-nov-dalg-ot-400-mln-leva--vrashtame-go-sled-20-godini/186024/4/0", "text": "Министерството на финансите емитира нов дълг от 400 млн лева. В сряда БНБ ще проведе аукциони за две емисии дългосрочни облигации (ДЦК) с матуритет съответно 10.5 и 20 години. Всяка ще е с номинал по 200 млн. лв., а лихвените проценти по тях са 0.5 и 1.5, става ясно от съобщение на централната банка. Решението е изненадващо - защо има нужда от нов дълг в момента при такова голямо преизпълнение на бюджета. Решението на МФ идва, без да е обявено в емисионния календар за месеца. Освен това обичайно обявленията за предстоящ аукцион се публикуваха от БНБ седмица по-рано, докато сега поканата е от понеделник следобед за сряда. Донякъде изненадващ е и фактът, че на вътрешния пазар рядко се е случвало да се емитират две емисии в един ден, и то в толкова големи обеми, още повече да се прави в слабия летен сезон. Последно такова струпване имаше през 2014 г., когато имаше дефицит и трябваше да се оказва подкрепа на Фонда за гарантиране на влоговете след фалита на КТБ. От Министерството на финансите засега отказаха коментар за целта на емисиите. Огромният фискален резерв и отличното изпълнение на бюджета към момента не предполагаха, че МФ ще прибегне до нови емисии през 2019 г. Лихвата по новите облигации за 10.5 години е значително по-ниска от тези, които бяха емитирани за последно преди две години – тогава купонът беше 1.95%, а сега е 0.5%. По отношение на 20-годишните няма аналогична база за сравнение на вътрешния пазар, но 25-годишните, които държавата предложи през януари 2018 г. бяха с лихва 2%. Книжа с 20-годишен матуритет има по външния дълг, но те са емитирани през 2015 г. и реално срочността им вече е по-кратка. Обявеният годишен лихвен процент е само индикативен показател, като реалната доходност по книжата ще се определи в зависимост от търсенето на аукциона. България може да си позволи да поеме нов дълг, тъй като има едно от най-ниските съотношения спрямо БВП – 19.7% към края на април. Това е едно от най-ниските нива в ЕС, но с новите емисии темпът, с който намалява, ще се забави.   Общо размерът на държавния дълг е 11.6 млрд. евро, като от него 2.53 млрд. са вътрешен, а 9.08 млрд. евро външен. Около 3.9 млрд. евро от външния – емитирани на глобалните пазари облигации, обаче реално също се държи от местни банки, пенсионни фондове и застрахователи. Намалението на държавния дълг за първите 4 месеца на 2019 г. е с около 600 млн. евро, като се дължи почти изцяло на падежиране на емисии и изплащане на заеми на вътрешния пазар.", "date": "2019.06.19", "title": "Министерството на финансите емитира нов дълг от 400 млн лева, връщаме го след 20 години"}
{"url": "http://epicenter.bg/article/Prof-Tasev--Protsedurite-na-NEK-za-prodazhba-na-el-energiya-sa-detaylno-izpipani-za-da-nyama-manipulatsii/186090/11/34", "text": "    - За да ви дам отговор, внимателно се запознах с писмото на АОБР  , адресирано до директора на НЕК Петър Илиев, както и с подробния, базиран на действащото законодателство, писмен отговор на НЕК и смятам, че писмото, разбираемо, отразяващо едностранно интересите на големите консуматори на електроенергия, предоставя на вниманието на обществеността определени „тези“ като истини от последна инстанция, и изключва правото на другата страна за защита. Като се отчете авторитета на такава голяма работодателска организация, каквато е АОБР, всичко това поражда необосновано напрежение в обществото.  В предишен коментар по повод високата волатилност на цените на електроенергия на Българската независима енергийна борса (БНЕБ), коментирах, че причината за това явление не е в ниската ликвидност на борсата, а в неадекватната пазарна политика на потребителите, които не използват европейските борсови практики да играят на пазара с портфейл, базиран основно на двустранни договори (около 80% от обема) и с коректив на база платформите „ден напред“ ( около15% от обема) и „час напред“ (около 5% от обема), а се „втурнаха“ изключително в сектора на платформата „Ден напред“, което доведе до изкривяване на нормалната борсова практика и естествено – до вдигане на цената на електроенергията за определени интервали от време..  И сега твърденията за опит за изкуствено генериране на хроничен недостиг на електроенергия и последващата по-лесна манипулируемост на цените на електрическата енергия са \"софистични“ (бел. ред. Формално правилно умозаключение, основано на специално търсени неправилни положения.  ) На пръв поглед изглежда логично, че при тези условия може да „играе“ само силен във финансово отношение играч, който след търга ще фрагментира пазара и ще реализира висока печалба, изваждайки малките играчи от пазара. В най-общия случай това е вярно, но не в този.  В отговорът на НЕК ясно е казано, че в коментирания случай се търгуват тези количества енергия, които се генерират от ВЕИ в диапазона от 1 до 4 Мвт. Профилът на доставяната енергия от този тип производители, както е отразено в писмото на НЕК , е непостоянен и доста рисков. Реализацията на този тип енергия на платформа „Ден напред“ носи високи финансови рискове за НЕК, особено в почивни и празнични дни.   Допълнителни рискове за НЕК при този вид енергия възниква и от действието на новия механизъм за заплащане – тип „премия“ вместо действащия до сега инструмент, базиран на „разлики“. Фондът за гарантиране стабилността на енергийната система (ФСЕС) , при новия метод, заплаща премия над прогнозната пазарна цена за съответната група ВЕИ и не компенсира разликата под прогнозната пазарна. При висока ликвидност на платформата „Ден напред“ и възможността да се получи премия само при продадена енергия, независимо от цената, ще доведе до намаляване на цената за реализацията, което ще доведе до ползи за крайните потребители, но ще увеличи загубите за НЕК, за същото количество енергия, което е недопустимо, отчитайки натрупаните огромни дефицити в баланса на Дружеството.  В тази връзка за конкретния случай считам, че процедурата е организирана от НЕК така, че да бъде спечелена от „голям“ играч, който може да поеме рисковете на този вид специфична енергия и това не се крие от организаторите на търга.  Все пак Националната електрическа компания е представител на Държавата в търговските сделки и задачата на ръководството е да максимизира печалбата и минимизира рисковете . С тази задача, в този специфичен случай, НЕК се е справил успешно. Компромисът, който се налага да направи „под натиск“, за диференциране на пакета не може да се отнесе към оптималните, от позицията на стратегиите за минимизация на финансовия риск за компанията.    - Всеки един търг се провежда централизирано на т.нар. централизиран пазар за двустранни договори, чиито правила са утвърдени и са еднакви за всички участници на пазара на електрическа енергия. Всяка една сделка в рамките на страната се провежда единствено на специализираната платформа на Българска Независима енергийна борса.  Информацията за всеки един търг, който се провежда, е напълно прозрачна и леснодостъпна за всички заинтересовани лица. Условията се обявяват публично. Не допускам институция като НЕК да се опитва да прави манипулации.  За да се избегнат допълнително съмненията за манипулиране, подробната информация за всички търгове, провеждащи се на платформата на БНЕБ, се обявява достатъчно време (но не безкрайно) преди неговото провеждане, в който всички потенциални заинтересовани компании, могат да се подготвят за участие.   Още повече, както НЕК обявиха, търгът се организира, за да може да бъде изпълнено законовото задължение на обществения доставчик да реализира енергията от ВЕИ производители, които притежават инсталирана мощност от 1 до 4 мв.    - От самото начало на въвеждане в експлоатация на ВЕИ в страната, НЕК като обществен доставчик беше в режим на задължително изкупуване на цялата произведена електроенергия от ВЕИ на преференциална цена, различна за различните видове. Поради стохастичния характер   на производството на този вид енергия балансирането   на електроенергийната система се поддържаше от НЕК и подчинения й Електроенергиен системен оператор (ЕСО). Системата „производство-потребление“ като инструмент за гарантиране доставките на електроенергия при спазване на европейски стандарти за качество, функционираше устойчиво.   Поради традиционно продължителната рестриктивна ценова политика на енергийният регулатор при този режим на функциониране на електроенергийната система, се породи огромен текущ ценови дефицит в НЕК, средногодишно около 700 млн. лв. Ако Законодателят оперативно не беше въвел в структурата на енергийната система ФСЕС, то до края на преференциалния период на функциониране на ВЕИ щеше да се натрупа дефицит в НЕК, около 14 милиарда лева. С помощта на няколко последователни изменения на Закона за енергетиката, НЕК ограничи диапазона на задължителното изкупуване на енергия от ВЕИ с мощност до 5 Мвт. С последното изменение на Закона за енергетиката диапазонът на задължителното изкупуване за НЕК се сведе до ВЕИ с мощност до 1 Мвт. Пак по решение на Парламента на НЕК като обществен доставчик се вмени да търгува на свободния пазар енергията от ВЕИ в диапазона от 1 до 4 Мвт. Не коментирам дали това решение е правилно, но то породи нови проблеми в НЕК . В стремежа си НЕК да ги реши оптимално в съответствие с нормативната уредба и с оглед чисто икономически критерии , насочени към минимизация на пазарния риск и подобряване на икономическото си състояние, се стигна закономерно до сблъсък с интересите на големите енергийни потребители, за което коментирахме по-горе. От години в енергетиката се води битка кой да не плати по-голямата сметка. Както се вижда, тази битка навлиза в доста остра фаза, при която, като че ли, всички методи са допустими.   Реализирането на произведената от ВЕИ от 1 мв до 4мв електрическа енергия на пазарния сегмент „Ден напред“, както подчертах по-горе, носи огромен риск от финансови загуби за НЕК , поради трудностите в точното прогнозиране и поради тази причина законодателството е конструирано по начин, чрез който произведената от тях енергия да се продава на търгове, организирани от НЕК, в чиито условия фигурират количества с по-големи отклонения в сравнение с обичайните, когато се продава енергия, произведена от АЕЦ или ТЕЦ. Благодарение на това условие производителите са защитени и до известна степен се хеджира рискът при сключваните от тях сделки.   В случая НЕК поема целия търговски риск от въпросните сделки, явявайки се в ролята на посредник, именно поради факта, че по закон е задължен да продава чрез организиране на търгове енергията на всички малки ВЕИ с инсталирана мощност от 1 мв до 4 мв. Истината е, че благодарение на въвеждането на този законов ангажимент на НЕК към енергията на малките ВЕИ, се намалява риска за тези малки играчи на пазара на електрическа енергия, които благодарение на участието на НЕК ще получат максималния си паричен поток .    - Предполагам, че условията на търга вече са изменени именно поради изостреното обществено внимание към обявената процедура. Благодарение на тази стъпка се предостави възможност за участие на по-голям брой по-малки търговски компании, които притежават по-малки финансови възможности за покупка на електрическа енергия ,с което се увеличава рискът за НЕК и малките производители на енергия.   Това последващо действие от страна на НЕК е било продиктувано от стремежа на Компанията да осъществява винаги прозрачни сделки и процедури, които да отговарят на законодателството и да не бъдат създавани абсолютно никакви предпоставки за обществено напрежение и недоволство по повод действията на Компанията. Все пак следва да се напомни, че намеса в пазарните политики на НЕК „под натиск“ не води до оптимални решения. Разделянето на търга на лотове не гарантира по-доброто изпълнение на задачата за минимизация на риска пред НЕК и максимизация на печалбата.    - Всеки има право на различно мнение по темата. Организациите от типа на АОБР са създадени да защитават интересите на своите учредители. Това, обаче не означава, че в Държавата следва да се въведе правилото на играта с критерий „нулева сума“. Ще поясня – равновесие в играта с нулева сума означава –„аз печеля, а ти губиш, или обратно“.   Цивилизационната норма на поведение е, когато се търси равновесие на база на консенсус. Научно е доказано, че ако в некоалиционните игри се играе едностранно от позиция „егоист“, то теоретически равновесие се постига при по-лоши за егоиста резултати, отколкото, в игра, при която се отчитат интересите на другата страна.  Когато се правят подобни предложения от иначе авторитетни организации, подчертано защитаващи едностранно интересите на своите асоциирани членове, а не се разглежда проблема комплексно, резултатът ще бъде – повишено напрежение в обществото. В заключение, да не забравяме, че НЕК е част от Държавата и е част от Български енергиен холдинг. Време е да започнем да уважаваме държавата си и нейните институции. Още повече , че Обществения доставчик, е един от „играчите“, който съблюдава в най-пълна степен действащото законодателството.  ", "date": "2019.06.19", "title": "Проф.Тасев: Процедурите на НЕК за продажба на ел.енергия са детайлно изпипани,за да няма манипулации"}
{"url": "http://epicenter.bg/article/-Prekrasniyat-zhivot-na-Artar-Les--ot-Andryu-Shon-Griar--iskryashta-satira-na-patuvashtiya-po-sveta-amerikanets/186051/6/0", "text": "На 21 юни излиза „Прекрасният живот на Артър Лес” – искряща сатира на пътуващия по света американец, пътешествие във времето и в човешките сърца, горчиво-сладка романтика на изгубените възможности.   „ ” (превод: Паулина Мичева, 272 стр., цена: 18 лв.) ще ви срещне с един неуспял писател на прага на петдесетте. Представете си, че сте канени на сватба, на която няма как да отидете. На бюрото ви има купчина покани за абсурдни литературни събития из целия свят. Как ще се измъкнете? Нашият герой ще приеме всички предложения. Да, Артър Лес почти ще се влюби в Париж, почти ще умре в Берлин, едва ще успее да избяга от пясъчна буря в Сахара, случайно ще постъпи в християнски ритрийт център в Южна Индия, на пустинен остров в Арабско море ще се озове лице в лице с последния човек, когото би искал да срещне на този свят, а в Япония ще му се наложи да яде много, много боб, див пелин и морска лястовица. По някое време ще навърши петдесет години. Въпреки всички тези злополуки, погрешни стъпки, недоразумения и провали, „Прекрасният живот на Артър Лес“ е най-вече любовна история. История, към която неминуемо ще се пристрастите…   Американският романист и автор на разкази  е роден във Вашингтон, окръг Колумбия. Негови произведения са излизали на страниците на списания като    ,   и др. Първият му роман  , публикуван през 2001 г., е посрещнат с бурно одобрение, но световна известност му носи бестселърът „Изповедите на Макс Тиволи” (2004). Печели „Пулицър” за литература за 2018 г. с романа си „Прекрасният живот на Артър Лес”. Живее в Сан Франциско и Тоскана.     *** “   ЛЕС В НАЧАЛОТО   ОТ МЯСТОТО, където стоя, историята на Артър Лес не изглежда чак толкова зле. Погледнете го: седнал е на кръглия плюшен диван в хотелското лоби, позата му е стегната, син костюм и бяла риза, кръстосал е така крака, че единият лъскав мокасин виси и петата му се показва. Поза на млад мъж. Тънката му сянка наистина все още е сянката на по-младото му аз, но на почти петдесет той е като онези бронзови статуи в обществените паркове, които – въпреки че учениците все търкат едно от колената си за късмет и то изглежда по-лъскаво от другото – губят цвета си красиво, докато се слеят напълно с околните дървета. Така бе станало и с Артър Лес, някога розоволик и златнорус в младостта си, сега повехнал като дивана, на който седи, потупва с пръсти по коляното си и се взира във високия часовник, опрян до стената. Издълженият патрициански нос е постоянно изгорял от слънцето (дори в мрачния Ню Йорк през октомври). Изтощената руса коса е прекалено дълга отгоре, прекалено къса отстрани – портрет на дядо му. Същите онези воднисто сини очи. Вслушайте се: можете да чуете как притеснението му тиктака, тиктака, тиктака, докато се взира в този часовник, а за съжаление, той самият не тиктака. Спрял е преди петнайсет години. Артър Лес не го знае; все още вярва, на тази зряла възраст, че придружителите за литературните събития пристигат навреме и пиколата изпълнително навиват редовно часовниците в хотелските фоайета. Самият той не носи часовници; вярата му е силна. Чисто съвпадение е, че часовникът е спрял на шест и половина, почти същия час, в който би трябвало Артър да бъде взет, за да бъде отведен на тазвечерното събитие. Клетият човек не знае, но вече е седем без петнайсет.   Докато той чака, из стаята обикаля млада жена в кафява вълнена рокля с десен на колибрита, спуска се към една група туристи, после към друга. Навежда се над настанила се на столове компания, задава конкретен въпрос, а после, очевидно недоволна от отговора, се спуска към други хора. Лес не я забелязва, въпреки че тя не спира да обикаля. Прекалено фокусиран е в счупения часовник. Младата жена отива до рецепциониста, после се насочва към асансьора, стряскайки група доста официално облечени дами, запътили се на театър. Обувката на Лес се полюшва нагоре и надолу. Ако бе обърнал внимание, може би щеше да чуе припрения въпрос на жената, който обяснява защо, макар да бе разпитала почти всички във фоайето, тя така и не се бе приближила до него: „Извинете, вие ли сте госпожица Артър?“.   Проблемът – който няма да бъде решен в това фоайе – е, че според придружителката Артър Лес е жена.   В нейна защита тя бе чела само един негов роман, в електронен формат, където нямаше снимка на автора, и жената разказвач ѝ се бе сторила толкова завладяваща, толкова убедителна, че бе напълно сигурна: само жена би могла да напише този текст; предполагаше, че името е просто една от онези американски полови особености (самата тя е японка). За Артър Лес това е рядко възторжено мнение. Не че му е от голяма помощ в момента, докато седи на кръглия диван, повдигайки изпотени длани от коничния му център. Защото вече е седем без десет.   Артър Лес е тук за три дни; дошъл е в Ню Йорк, за да направи интервю с прочутия писател фантаст Х. Х. Х. Мандерн по повод новия му роман; в него той възкресява своя ужасно популярен робот Пийбоди, двойник на Шерлок Холмс. В книжния свят това е сензационна новина и зад сцената се разиграват много големи пари. Пари звучаха в гласа, който се обади изневиделица на Лес и го попита дали е запознат с творчеството на Х. Х. Х. Мандерн и дали е на разположение, за да направи интервю с него. Пари се долавяха в съобщенията от пиара, който даде указания на Лес кои въпроси са абсолютно забранени (за съпругата на Х. Х. Х. Мандерн, за дъщеря му, за поетичната му книга, която бе получила лоши отзиви). Парите си личаха в избора на мястото на събитието, в пръснатите из целия Вилидж рекламни афиши. Имаше пари и в надуваемия Пийбоди, борещ се с вятъра пред театъра. И дори в хотела, в който бе настанен Артър, където му показаха купа с ябълки, комплимент за специалния гост, от които той имаше право да си взема по всяко време, денем и нощем, моля, заповядайте. В свят, в който хората четат по една книга годишно, бяха заложени много пари, че това ще бъде въпросната книга и че тази нощ ще бъде славното начало, което щеше да го разтръби на света. И разчитаха на Артър Лес за това.   И ето го, той изпълнително седи там и гледа спрелия часовник. Не забелязва печално стоящата до него придружителка. Не я вижда как оправя шала си, нито как после излиза от фоайето през въртящите се като в автомивка врати. Ей, погледни към изтънялата коса, венеца на темето му, виж как бързо премигват очите му. Виж как излъчва невинна момчешка вяра.   Веднъж, когато бе на двайсетина години, една поетеса, с която разговаряше, загаси цигарата си в някаква саксия и му каза: „Ти си като човек без кожа“. Това бяха думите на поетеса. Жена, която изкарваше прехраната си, разголвайки душата си пред публика, бе казала, че той, високият, млад и изпълнен с надежда Артър Лес е без кожа. Но беше вярно. „Трябва да намериш в себе си повече острота“, така повтаряше постоянно в добрите стари дни вечният му съперник Карлос, но Лес не знаеше какво означава това. Да бъде по-зъл? Не, да бъде защитен, да се въоръжи срещу света, но човек може ли да „намери“ в себе си острота? Все едно да „намери“ в себе си чувство за хумор. Или пък можеш да го наподобиш, както скучноват бизнесмен наизустява вицове и всички го смятат за голям шегаджия, защото напуска купоните, преди да му свърши арсенала от шегички?   Каквото и да означаваше, Лес никога не го научи. Към четиресетте си години единственото, което бе успял да развие, бе едно фино чувство за самия себе си, подобно на прозрачната обвивка на омарите с мека черупка. Средно доброто ревю или пренебрежителната обида вече не можеха да му навредят, но сърдечната болка, истинската, реална сърдечна болка можеше да прободе тънкото му ядро и да изкара кръв в същия нюанс, както винаги. Как е възможно толкова много неща да ти станат безразлични, достигнеш ли средна възраст – философия, радикализъм и други ежедневни „дъвки“, – но сърдечната болка да продължава да те наранява? Може би защото той все си намираше нови източници за нея. Дори глупавите стари страхове никога не могат да бъдат преодолени, само можеш да се научиш да ги избягваш: телефонните обаждания (все набираше бясно като човек, който обезврежда бомба), такситата (тършуваше непохватно за бакшиш и изскачаше навън, като че ли се спасяваше от ситуация със заложници) и разговорите с привлекателни мъже или знаменитости на партита (мислено репетираше началните си реплики само за да осъзнае, че другите казват своите прощални). Все още изпитва тези страхове, но времето разреши проблемите му с тях. Благодарение на есемесите и имейлите вече не му се налага да се обажда по телефона. В такситата вече може да се плаща с кредитна карта. Ако пропуснеш възможност за среща, можеш да се свържеш с човека онлайн. Но сърдечната болка – как можеш да я избегнеш, освен ако не се отречеш напълно от любовта? В крайна сметка това е единственото решение, което Артър Лес успява да намери.   Може би това обяснява защо отдели девет години на един определен млад мъж. Забравих да спомена, че в скута си има шлем на руски космонавт.   Но в този миг късметът му проработва: от света извън фоайето се разнася камбанен звън – едно, две, три, четири, пет, шест, седем – и това подтиква Артър да скочи от мястото си. Вижте го само: поглежда възмутено този предател, часовника, после се втурва към рецепцията и задава – най-накрая – съществения въпрос за часа.   – Не разбирам как е възможно да сте си помислили, че съм жена. – Вие сте толкова талантлив писател, господин Лес. Подведохте ме! А какво носите? – Това ли? От книжарницата ме помолиха да... – Харесах вашата „Тъмна материя“. Има една част, която ми напомни на Кавабата. – Той е от любимите ми писатели! Старата столица. Киото. – Аз съм от Киото, господин Лес. – Наистина ли? Ще ходя там след няколко месеца... – Господин Лес. Имаме проблем... Този разговор се провежда, докато жената с кафявата вълнена рокля го води по коридора на театъра. Коридорът е украсен с едно-единствено дърво от декора, от онези, зад които героят се крие в комедиите; останалата част е покрита с тухли, боядисани в лъскавочерно. Лес и придружителката му са тичали от хотела до мястото на събитието и той вече усеща как потта превръща бялата му риза в прозрачна.   Защо той? Защо бяха поискали Артър Лес? Дребен автор, чиято най-голяма слава бе следствие от младежката му връзка с школата за писатели и художници „Рашън Ривър“; автор, твърде стар, за да бъде нова, свежа вълна, и твърде млад, за да бъде преоткрит; автор, който никога не бе седял в самолета до случаен пътник, чел или поне чувал за някоя от книгите му. Е, Лес знае защо. Не е голяма загадка. Някъде някой бе направил нужните изчисления: кой писател ще се съгласи да се подготви за интервю, без да му бъде платено? Трябва да е някой много отчаян. Колко ли други от познатите му писатели бяха казали: „Няма начин“?. Колко ли надолу бяха минали по списъка, преди някой да възкликне: „А какво мислите за Артър Лес?“. Той наистина е отчаян човек.", "date": "2019.06.19", "title": "„Прекрасният живот на Артър Лес” от Андрю Шон Гриър: искряща сатира на пътуващия по света американец"}
{"url": "http://epicenter.bg/article/V-SASht-zaloviha-korab-s-16-5-tona-kokain-na-stoynost-nad-1-miliarda-dolara/186022/7/0", "text": "Властите на САЩ заловиха 16,5 тона кокаин на стойност над 1 милиарда долара на борда на кораб в пристанището на Филаделфия, щата Пенсилвания, съобщиха световните агенции.  ,,Това е едно от най-големите залавяния на дрога в историята на САЩ\", заяви главният прокурор на Филаделфия Уилям Максуейн, цитиран от Франс прес и Асошиейтед прес.  ,,Такова количество кокаин би могло да убие милион - МИЛИОНИ - хора'', написа той в ''Туитър''.  Дрогата била открита в седем контейнера в транспортен кораб, закотвен в пристанището на Филаделфия. Корабът се готвел да отплава за Европа, след като минал през Чили, Панама и Бахамските острови.  Всички членове на екипажа били арестувани.", "date": "2019.06.19", "title": "В САЩ заловиха кораб с 16,5 тона кокаин на стойност над 1 милиарда долара"}
{"url": "http://epicenter.bg/article/Pusnaha-Mishel-Platini-na-svoboda/186027/8/0", "text": "Арестуваният бивш президент на УЕФА Мишел Платини - на свобода. Футболната легенда беше освободен, след задържането му по подозрение за корупция във връзка с избора на Катар за домакин на Световното първенство през 2022-ра година, информира Нова телевизия.   Изборът на арабската страна предизвика доста критики от експерти и медии, заради високите температури и предложението първенството да се проведе зимата. Това не е първо обвинение срещу французина. Той изтърпява 4-ри годишна забрана за участие и посещение на всякакви футболни дейности, след като беше обявен за виновен за получаването на нерегламентиран хонорар на стойност 2 милиона швейцарски франка.   „Беше дълго, но като се има предвид въпросите, които ми задаваха няма как да не продължи дълго. Питаха ме за Евро 2016, за Световното първенство в Русия, за Световното първенство в Катар, за Пари Сен-Жермен, ФИФА, за много много теми и аз отговорих на всичко това. Не знам защо съм тук, но отговорих на всички въпроси”, заяви Платини.  ", "date": "2019.06.19", "title": "Пуснаха Мишел Платини на свобода"}
{"url": "http://epicenter.bg/article/Pusnaha-Mishel-Platini-na-svoboda/186031/10/99", "text": "В неприятен инцидент са били замесени британският принц Уилям и съпругата му Кейт Мидълтън, написа лондонският в. Дейли мейл, цитиран от Новини.бг Мотоциклетист от конвоя на херцогинята и херцога на Кеймбридж е ударил възрастна жена в понеделник. Тогава вторият в престолонаследието на короната на Обединеното кралство и съпругата му са пътували за тържествена церемония в двореца на Елизабет II Уиндзър.  Пострадалата 83-годишна вдовица е била хоспитализирана с фрактури по крайниците. \"Нейното състояние е стабилно\", са съобщили от лондонска болница.  Аристократичното семейство се е извинило на бабата. То е изпратило са цветя и заявило, че поема разходите по лечението на жената.", "date": "2019.06.19", "title": "Моторист от конвоя на Уилям и Кейт потроши баба в Лондон"}
{"url": "http://epicenter.bg/article/Brad-Pit-ne-mozhe-da-spre-tsigarite--Detsata-mu-se-trevozhat/186032/10/100", "text": "Брад Пит не може да се пребори с вредния навик да пуши и този факт много тревожи децата му. Така е, защото наследниците на Пит и Джоли са много загрижени за здравето на баща си и от ранна детска възраст са учени, че пушенето е ужасен навик, макар че и двамата им родители са пушили и спирали цигарите през различни периоди от живота си.   , казва близък на актьора пред RadarOnline.   55-годишният Брад Пит е под постоянен стрес през последните няколко години. Особено заради преговорите по развода му с Анджелина Джоли и попечителството над децата им Мадокс, Пакс, Захара, Шайло, Нокс и Вивиан.   Източник: Дир.бг", "date": "2019.06.19", "title": "Брад Пит не може да спре цигарите. Децата му се тревожат"}
{"url": "http://epicenter.bg/article/Keyt-izbra-Ellie-Saab-za-traditsionniya-panair-na-suetata-Royal-Ascot--Snimki-/186052/10/84", "text": "Херцогинята на Кембридж отново поведе модния парад на кралското семейство, появявайки се в първия ден на традиционните конни състезания Royal Ascot.  Елегантна в син тоалет от тюл и дантела на Ellie Saab Катрин показа блясък в компанията на Зара Тидал и принцеса Юджени на пистата в Бъркшир.  40-годишният съпруг на една от внучките на кралица Елизабет II - Майк Тиндал, бе в особено добро настроение, докато си разменяше шеги с принц Уилям, Софи Уесекс и дори с кралицата по време на семейното събиране.  Принц Чарлз и Камила също бяха усмихнати и се забавляваха, докато разговаряха с един от жокеите, а принцовете Андрю и Едуард запазиха по-сериозно изражение.  На голямото събитие присъстваха холандската кралица Максима и крал Вилем-Александър след вчерашната церемония на Ордена на жартиерата.  Кралската процесия отбеляза официалния старт на годишния 5-дневен състезателен фестивал, който започва днес и ще продължи до петък.  От много време насам това е поантата на кралския календар, като хиляди се събират, за да покажат най-хубавите си дневни тоалети и екстравагантни шапки. Тази година не е изключение, тъй като лейди Кити Спенсър, Кристи Галахър, Джоди Кид и виконтеса Уеймаут дефилираха в страхотни тоалети.   Източник: Дир.бг", "date": "2019.06.19", "title": "Кейт избра Ellie Saab за традиционния панаир на суетата Royal Ascot (Снимки)"}
{"url": "http://epicenter.bg/article/Nad-61-000-sedmoklasnitsi-se-yavyavat-dnes-na-matura-po-matematika/186019/2/0", "text": "Над 61 000 седмокласници се явяват днес на национално външно оценяване по математика. Заради изпита денят е обявен за неучебен в цялата страна.  Изпитът започва в 9 часа и е с продължителност 150 минути. Учениците го полагат в учебните заведения, където са учили до момента. Там те трябва да носят черен химикал, документ за самоличност и служебна бележка с входящ номер. Всеки изпитен материал ще съдържа уникален баркод.  За първи път проверката на работите на учениците и кандидатстването за гимназии след това ще стават електронно. За външното оценяване са осигурени 16 хиляди квестори и видеонаблюдение.  Резултатите от изпита трябва да станат ясни до 27 юни.  Вече е утвърден и държавният план-прием след 7 клас. Според него учениците ще кандидатстват за 2500 паралелки. Над половината от тях са професионални.  В понеделник се проведе националното външно оценяване след 7 клас по български език и литература. В петък предстои нов изпит, който ще бъде по чужд език. Той обаче се полага при предварително заявено желание от страна на седмокласниците.", "date": "2019.06.19", "title": "Над 61 000 седмокласници се явяват днес на матура по математика"}
{"url": "http://epicenter.bg/article/Mustafa-Karadaya--Ot-GERB-se-saglasiha-za-otvoreno-finansirane-na-politicheskite-partii/186028/2/0", "text": "От ГЕРБ се съгласиха за отворено финансиране на политическите партии. И те са съгласни, че с 1 лв. субсидия няма как партиите да финансират дейността и кампаниите си.   Това заяви в кулоарите на парламента лидерът на ДПС Мустафа Карадайъ след среща с ГЕРБ за партийните субсидии. Отвореното финансиране предполага дарения от бизнеса и физически лица без таван на сумата.      „Внесохме нашите предложения за субсидиране на политическите партии. ГЕРБ ни поканиха на среща, която се проведе тази сутрин тук в Народното събрание“, обясни Карадайъ.   „   Втората тема, която направихме в нашите предложения, е да се . Като първата вноска във фонда да бъдат спестените средства от субсидиите на политическите партии и както премиерът г-н Бойко Борисов предложи между 0, 5 млрд. и 1 млрд. лв. да има във фонда за изграждане на детски градини, останалата част да се внесе с постановление на Министерски съвет“, посочи Карадайъ.   Председателят на ДПС поясни, че т   На въпрос дали така партиите няма да станат зависими от бизнеса Карадайъ каза: \"Партиите по някакъв начин ще финансират дейността си. Нашето предложение е да бъде публично, да няма анонимни дарения. Мисля, че е коректно нашето предложение - все пак да има публичност при финансирането на партиите и да се знае от кои юридически и физически лица се получават дарения\".   Карадайъ уточни, че вчера са внесли своите предложения за промените на субсидирането на политическите партии.   Пред журналисти по-късно Менда Стоянова уточни, че за отворено финансиране трябва да се направят промени, защото един лев е ниска субсидия и няма как партиите едновременно да бъдат с това ограничение да получават каквито и да било дарения, както е в момента. Така че - ако говорим за американския модел, трябва да се направят промени, които да дадат възможност физически и юридически лица да даряват на партиите при пълна прозрачност, при попълване на декларация за произход и качване на въпросните декларации в регистър в Сметната палата, както и с одит.\"  ГЕРБ предлага партиите да ползват офиси държавна и общинска собственост, без да заплащат за тях, т.е. безвъзмездно. Според Стоянова за други разходи, в т.ч. и за избори, партиите трябва да си търсят спонсори - физически и юридически лица. На въпрос за тавана за даренията тя отвърна: \"Не виждам причина да има таван за такава подкрепа.\" После уточни, че ще се подават декларации за произход на средствата.  \"Това би било една стъпка към изсветляване на финансирането на партиите. Не е тайна, че и сега може би получават неофициални дарения\", каза още Стоянова. На реплика, че хората не са искали отворено финансиране, тя каза, че просто няма как партиите да съществуват в юридическия мир с един лев субсидия само.  Окончателното гласуване на предложенията ще бъде в петък. На първо четене намаляването на субсидията бе подкрепено от ГЕРБ, \"Обединени патриоти\" и \"Воля\". Сега изглежда, че то няма да получи неодобрението на ДПС след договорената подкрепа за отворено финансиране на партиите между управляващите и движението.", "date": "2019.06.19", "title": "Мустафа Карадайъ: От ГЕРБ се съгласиха за отворено финансиране на политическите партии"}
{"url": "http://epicenter.bg/article/F--Popov--BSP--1-lv--subsidiya-veshtae-diktatura--D--Atanasova--GERB--Stranno-chuvstvo-za-humor/186029/2/0", "text": "Субсидия от 1 лев за партиите касае бъдещето на партиите, вещае диктатура и връщане на член Първи от Конституцията (за Българската комунистическа партия като ръководната сила в обществото и държавата в Конституцията до 1989 г. - бел. ред.). Спомняте си мутренските времена, това ще доведе до криминализиране на политиката отново. Това заяви за предложената от ГЕРБ и МС субсидия от 1 лв. на глас депутатът от БСП Филип Попов пред Канал 3 в НС днес.   \"Странно чувство за хумор тази сутрин - точно г-н Попов от БСП да говори за член първи е проява на хумор. Още през 2016 г. ГЕРБ бе последователна и внесе проект за решение именно и по повод за партийната субсидия от 1 лв., след проведения референдум \"за\" отговориха 2,5 млн. българи. За мутренски времена и член първи ще му припомня за \"глас народен, глас божий\", бе отговорът на колежката му от ГЕРБ Десислава Атанасова.   Според Филип Попов \"очевидно с внасянето на този законопроект ГЕРБ признава и легализира политическата корупция и купуването на цели партии\". \"Сега на практика партиите ще бъдат зависими не от интерените са народа, а от интересите на един или друг бизнесмен, които ще ги финансират щедро. Очевидно това ще бъде насочено към управляващите, защото в тях са всички лостове\", обяви още социалистът.   \"По-нелепи аргументи не съм чувала. Не знам откъде колегата Попов събира повод за това, което говори. Ще кажа ясно и категорично: ГЕРБ има решение не само от ПГ на ГЕРБ, но и на МС. Странно защо темата за пазаруването и продаването е ехо от конгреса, за това говореше тяхната председателка - че БСП не е за продан. Не знам дали има политическа партия, обявена за продан, но колегите от БСП имаха щедри дарители, например като Бенчо Бенчев (бургаски общински съветник). Нека БСП да подходят рационално, с подобни клишета няма как да убедят нас с някакви аргументи, какво остава за хората, поискали тази промяна\", изтъкна още тя.", "date": "2019.06.19", "title": "Ф. Попов (БСП): 1 лв. субсидия вещае диктатура; Д. Атанасова (ГЕРБ): Странно чувство за хумор"}
{"url": "http://epicenter.bg/article/Kiril-Dobrev--Kongresat-podkrepi-politikite-na-Ninova--BSP-nyama-pat-nazad-/186036/2/0", "text": "Конгресът подкрепи реформите и политиките, водени от Корнелия Нинова. БСП няма път назад. Желанието на редовите членове е тя да бъде модерна, демократична лява партия.  Това заяви зам.-председателят на БСП Кирил Добрев пред БСТВ. По думите му две групи са се обединили и са смятали, че Конгресът ще бъде решаващ, за да се промени линията на БСП. „За разцепление говореха наши колеги и другари, които дори са имали честта да управляват партията, водили са БСП през трудни моменти. Заради нереализирани амбиции бяха решили, че е дошъл краят на БСП. Това беше единият кръг от хора“, обясни Добрев.  Той подчерта, че другата група е бизнес-олигархичният кръг, като акцентира, че БСП е единствената партия, която принадлежи на поколения членове и симпатизанти. „Всяка една обществена поръчка в България е направена за някого. Всеки от някого печели. Партия, която разкрива този модел на управление – тя не е нужна на никого. Тези две групи решиха, че могат да пробият БСП, да я купят – но това не се случи“, отбеляза още зам.-председателят на БСП.   Той коментира, че с промените в партията тези хора не могат вече да бъдат народни представители, нямат влияние в партията или са им спрени каналите за финансов ресурс и констатира, че явно трудно се свиква с идеята, че вече има приемственост и път за младите хора в БСП.  Имаше смислени изказвания и Конгресът не беше излишен – той ясно потвърди линията, по която БСП върви през последните години“, каза още той. По повод прекия избор на председател, Добрев коментира, че има все по-голяма разлика между елита и редовите членове на БСП. Последните имат едно мнение и то се разминава съществено с това на делегатите или членовете на Националния съвет, които ги представляват и по думите му няма нищо по-демократично от това - всеки един член да има глас в избора на председател.  „Наближават местни избори - ако досега партията работеше за нас, сега елитът трябва да работи за общинските организации”, категоричен бе Добрев.  „Аз съм компромисен човек, винаги протягам ръка. Мислех, че каузата за промяната на системата, каузата за БСП е по–силна от личния интерес на определени членове. Различията в Националния съвет проличаха преди година-година и половина. Там идеята не е да стигнем до общо решение, а персонално да се отмъсти на определен човек. Много ми е мъчно, аз ги познавам вече 40 години“, коментира още той.   Добрев отбеляза, че в БСП нямат подготвени млади хора, липсва едно цяло поколение в партията, защото някои хората са считали, че могат да управляват до края на живота си и не са подготвили свои заместници\", заяви още той.  „БСП е единствената алтернатива, но обществото още не може да ни припознае като такава. Трябва да преборим страха си. На тези Европейски избори вратата леко се отвори. В големите градове имаме добри резултати - там, където хората са по-скоро анонимни. В малките градове – обратно“, коментира Добрев и припомни за случай, в който на семейство след изборите му е бил спрян токът, т.е. кметът на селото е знаел кой за кого гласува.  „БСП е модерна лява партия, демократична – това го показаха нейните членове и делегати на Конгреса. Те предпочетоха прекия избор на председател, вместо да се върнат назад. Идейният разговор на опозицията стана безпочвен”, каза още той.  По повод намаляването на партийната субсидия на един лев, Кирил Добрев заяви: „Това е краят на демокрацията. Начинът, по който се финансират партиите днес, е най-честен и прозрачен. Ние искаме изсветляване на икономиките, а хвърляме партиите в сивия сектор“.   По думите му по този начин бизнес групи и олигархични кръгове ще могат да си пазаруват партии и да ги издържат. Той попита още кой би финансирал официално опозиционна партия „Това не е сериозно. Добре е да се проведе разговор върху нивата на субсидиите, но демокрацията няма цена“, изрази мнение Добрев.  „Войната срещу БСП е чрез много механизми. Да им спрем парите и да видим какво ще правят на местните избори. След като не можаха да превземат БСП отвътре и отвън – решиха да ни спрат парите. Ще си направим Бузлуджа - тя ще бъде силна, ще си направим и местните избори“, категоричен бе Кирил Добрев.", "date": "2019.06.19", "title": "Кирил Добрев: Конгресът подкрепи политиките на Нинова. БСП няма път назад!"}
{"url": "http://epicenter.bg/article/Mnogo-slantse-i-malko-dazhd-v-nay-dalgiya-den-ot-godinata/186040/2/0", "text": "  Днес времето ще е слънчево, след обяд отново ще се развива купеста и купесто-дъждовна облачност и на места, главно в западните и северните райони, ще има краткотрайни валежи, придружени с гръмотевици и временно усилване на вятъра.   По Черноморието ще е предимно слънчево. След обяд ще има временни увеличения на облачността и на отделни места със слаби превалявания. Ще духа слаб до умерен североизточен вятър. Максимални температури на въздуха между 28° и 30°. Температурата на морската вода е от 21 градуса на север от нос Калиакра, до 25-26 в южните райони. Вълнението на морето ще е 2-3 бала.     Атмосферното налягане бавно ще се понижава и ще е близко до средното за месеца.   Източник: Канал 3", "date": "2019.06.19", "title": "Много слънце и малко дъжд в най-дългия ден от годината"}
{"url": "http://epicenter.bg/article/Siderov--Vnasyame-proekt-za-aneks-kam-dogovora-sas-Severna-Makedoniya/186041/2/0", "text": "Внасяме проект за анекс към договора със Северна Македония - да запазим достойнството, паметта и историята си и да не позволяваме с тях да се спекулира. Това каза лидерът на Атака Волен Сидеров по време на брифинг в Народното събрание, предаде Агенция „Фокус“.   Волен Сидеров обясни, че проектът предвижда Народното събрание да възложи на правителството да изготви анекс и да го предложи към договора със Северна Македония.   „Необходимостта от този анекс е ясна за всички. Само последният пример със спора около Гоце Делчев, преди това за Илинденско-Преображенското въстание, имаше други поводи, които внасят напрежение между двете страни“, допълни още Сидеров.   „Какво казваме с този анекс. Той е изготвен от сътрудници и юристи на партия \"Атака“. Най-важното е, че историческите събития и личности се обявяват за общи само с решение на комисията. След което се внася една забрана тези личности и събития да бъдат употребявани от която и да е от двете страни без общо съгласие. Изброено е кои личности и събития, свързани с Първата българска империя до Крумовата династия и след това всичко свързано с националноосвободителната борба, борбата за обединение на българския народ. По този начин ние предотвратяваме бъдещи недоразумение или поводи за напрежение от употреба на исторически личности, събития, като започнем от цар Самуил до Гоце Делчев“, каза Сидеров. Според него така се показва, че нещата трябва да се вършат на дело, а не с приказки и изявления.   С анекса към договора със Северна Македония ще предотвратим кражбата на история, те не могат да откажат, защото очакват одобрението ни за ЕС, заяви още лидерът на Атака.   Сидеров посочи, че всички парламентарни групи трябва да изразят мнението си, защото става дума за българското национално достойнство. „Очакваме подкрепата на коалиционни партньори от малката, средната и най-голямата коалиция“, каза Сидеров.   Според него много дразни спекулацията с български исторически личности от страна на македонски историци и политици. „Единственият начин това да се предотврати е да им предложим този анекс и сега имаме условията те да не могат да откажат. Очакват нашето одобрение за ЕС“, каза още Сидеров.", "date": "2019.06.19", "title": "Сидеров: Внасяме проект за анекс към договора със Северна Македония"}
{"url": "http://epicenter.bg/article/Prezidentat-pozdravi-uchastnitsite-v-Natsionalnoto-taktichesko-uchenie--Otveten-udar-2019--/186043/2/0", "text": "Динамичен показ на съвместни действия на многонационалния усилен батальон представят пред президента и върховен главнокомандващ на Въоръжените сили Румен Радев участниците в Националното тактическо учение „Ответен удар 2019“ на полевия учебен полигон „Ново село“, предаде репортер на Радио \"Фокус\" - Сливен. Президентът Радев прие строя и поздрави участниците в учението.  Демонстрацията включва отработването на различни тактически бойни действия от усилен механизиран батальон от три механизирани роти от военнослужещи от България, Северна Македония и Албания с осигурена авиационна поддръжка от щурмови самолети СУ-25К и двойка въртолети Апачи.  Ще бъде представена и авиомедицинска евакуация с въртолет Кугър. След демонстрацията ще бъде представен статичен показ на бойна техника, а накрая на участниците ще бъдат връчени сертификати.  За заключителния етап на учението на полигона присъства и началникът на отбраната генерал Андрей Боцев.  В него участват над 600 военнослужещи от Сухопътните войски и Военновъздушните сили на Българската армия. Те са от състава на 2-ра механизирана бригада, танкова рота от Центъра за подготовка на специалисти и авиобаза „Крумово“. В учението са включени също една механизирана рота от Сухопътните сили на САЩ, един пехотен взвод от Албания, един пехотен взвод от Северна Македония и танков взвод и вертолети за непосредствена авиационна поддръжка от Гърция.  Учението е планирано под ръководството на командира на Сухопътните войски генерал-майор Михаил Попов. Офицер, провеждащ учението, е командирът на 2-ра механизирана бригада бригаден генерал Костадин Кузмов, а директор на учението е заместник-командирът на 2-ра механизирана бригада полковник Недялко Ников.  Взаимодействието на участващите военни формирования в изпълнението на задачи, характерни за съвместна отбранителна операция, ще наблюдават също генерал-адютантът на Националната гвардия на щата Масачузетс генерал-майор Гари Кииф, началникът на Генералния щаб на армията на Северна Македония генерал-лейтенант Васко Гурчиновски и началникът на Главния щаб на Сухопътните войски на Гърция генерал-лейтенант Георгиос Камбас.  В деня за високопоставени гости на учението освен президента Румен Радев, са поканени да присъстват и народни представители, посланици, военни аташета и висши офицери от армиите на страните-участнички.  ", "date": "2019.06.19", "title": "Президентът поздрави участниците в Националното тактическо учение „Ответен удар 2019“ "}
{"url": "http://epicenter.bg/article/Zapochna-remont-na-Pametnika-na-svobodata-na-vrah-Shipka/186044/2/0", "text": "Започна реставрацията на лъва на Паметника на свободата на връх Шипка. Преди две години специалисти установиха, че вътрешната конструкция на осемметровия монумент, която е от метал, е силно компрометирана и трябва да бъдат взети навременни мерки, съобщава БНТ.   Лъвът е отлят в Софийския военен арсенал от група майстори, по проект на скулптора Кирил Шиваров, през 1929 г., поставен е на Шипка през 1934 г., а последният ремонт е направен в началото на 80-те години на миналия век.   Проектът се реализира със средства, набрани чрез дарения в рамките на кампания на голяма хранителна верига, в която се включиха много родолюбиви българи. Укрепването на монумента и реставрационните дейности трябва да приключат до 1 септември тази година.", "date": "2019.06.19", "title": "Започна ремонт на Паметника на свободата на връх Шипка"}
{"url": "http://epicenter.bg/article/Volen-Siderov--Ako-nyakoy-iska-da-zabrani-partiite--tryabva-da-promeni-Konstitutsiyata--/186046/2/48", "text": "Харчовете на партиите не са най-вредното нещо - ако субсидията е 0 лв., то нека отразяването на партиите да не бъде платено. Това каза лидерът на „Атака“ Волен Сидеров по време на брифинг в Народното събрание, предаде репортер на Агенция „Фокус“.  Според Волен Сидеров, премахването на субсидиите на партиите няма да облекчи живота на хората.  „Произнесли сме се по този въпрос преди може би години. Преди 4-5 години беше внесено нашето предложение субсидията да бъде 0 лв.“, каза още Сидеров.  По думите му, по време на кампания трябват пари.  „Ако субсидията е 0 лв., както предложихме преди 5-6 години, то тогава нека отразяването и пропагандирането на идеите на партиите да не бъде платено“, допълни Сидеров. Според него това е справедливо.  „Само тогава има логика, иначе по какъв начин партиите ще предлагат своите идеи. Има една дребна подробност, че в Конституцията пише, че гражданите изразяват своите политически идеи през партии, не през каре за бридж-белот, или някакви клубове за интереси. Това е конституционно. Ако някой иска да промени Конституцията, защото партиите са „лоши“, да се забранят партиите, да няма политици въобще. Кой каквото предлага, трябва да бъде аргументирано“, каза още Сидеров.  Той попита защо точно 1 лв. на глас и отчете, че никой не обяснява.  „Имаше една шоупрограма, която наложи един популистки вариант. Сега всички в парламента се състезават кой да го подкрепи“, допълни още лидерът на „Атака“.  По отношение на американския модел за финансиране, Сидеров обясни, че има разлика в икономическото състояние на САЩ и България.  „Чудесно, ако това искаме – да се каже ясно: „Искаме всеки един богат човек, да има своя партия“, допълни той и призова да се говори откровено.   ", "date": "2019.06.19", "title": "Волен Сидеров: Ако някой иска да забрани партиите, трябва да промени Конституцията! "}
{"url": "http://epicenter.bg/article/Prouchvane--Edva-40-na-sto-ot-balgarite-smyatat-vaksinite-za-bezopasni-/186047/2/0", "text": "Публичното недоверие към ваксините означава, че светът прави крачка назад в борбата срещу смъртоносни, но предотвратими заболявания, предупреждават експерти, цитирани от Би Би Си и БНР.  Най-голямото глобално проучване на нагласите към имунизацията сочи, че доверието към нея е ниско в някои региони.  Анализът „Wellcome Trust“ включва отговорите на над 140 000 души в над 140 страни.  Резултатите от него за България сочат, че едва 40 на сто от анкетираните смятат ваксините за безопасни. На противоположното мнение са 15 на сто, а 35% не ги смятат нито за безопасни, нито за опасни. Без мнение са 10 процента.  57% от допитаните българи са съгласни с мнението, че ваксините са ефективни, срещу 7% против. 71% смятат, че ваксините са важни за децата, а 7% не смятат така. В България 96% от анкетираните родители са заявили, че децата им са ваксинирани.  Като цяло доверието в България към ваксините е по-ниско от средното за Източна Европа.  Според Световната здравна организация нежеланието за ваксинация е в топ 10 на заплахите за глобалното здраве.  В глобален мащаб 7 на сто не са съгласни с мнението, че ваксините са безопасни, а 5% не смятат, че те са ефективни.  Най-голямо доверие в безопасността на ваксините има в Южна Азия и Източна Африка, най-малко е то в Западна и Източна Европа.  В Украйна, където миналата година бяха регистрирани най-много случаи на морбили в Европа (общо 53 218), едва 50 на сто от запитаните са съгласни, че ваксините са ефективни.  ", "date": "2019.06.19", "title": "Проучване: Едва 40 на сто от българите смятат ваксините за безопасни "}
{"url": "http://epicenter.bg/article/Krum-Zarkov--GERB-i-DPS-se-opitvat-da-privatizirat-politicheskiya-zhivot-na-stranata--/186048/2/48", "text": "ГЕРБ и ДПС се опитват да приватизират политическия живот на страната - не става дума за намаляване на субсидиите, а за допускане на частно финансиране на политическите субекти. Това каза пред журналисти зам.-председателят на ПГ на \"БСП за България\" Крум Зарков във връзка с размера на партийните субсидии, предаде репортер на Агенция \"Фокус\".  \"Днес стана ясно какво се крие зад изненадващото предложение за 1 лв. субсидия. Въобще не е ставало дума за намаляване на парите на партиите. Ставало е дума за координирана акция, която цели да допусне частно финансиране на политическите субекти. В тази координирана акция ГЕРБ и ДПС се опитват да приватизират политическия живот на страната\", обяви той.  \"Кого оттук нататък мислите, че ще обслужват партиите - своите избиратели или своите партии? Кой утре ще определя листите с общински съветници и кандидат-кметовете - партиите или контролиращите ги олигарси?\", попита Зарков.  \"Това е истински атентат срещу базисните постижения на българската демокрация\", заяви депутатът.  \"БСП е единствената партия срещу него. Призоваваме българските граждани също да не остават безучастни. Призоваваме за открит и честен дебат, за това как да се намали субсидията, без да се намали независимостта на политическите субекти\", каза още Крум Зарков.  Той посочи, че за всичко това БСП започва разговори, които ще субективизира в законови предложения.  Противопоставяме се на всеки опит легално да се вкарат частни интереси в политиката - заслужава си да информираме европейските ни партньори за това, заяви още Зарков.  \"Това означава, че от утре партиите ще зависят от тези, които им плащат\", допълни Зарков. Той отбеляза още, че ГЕРБ са отказали да се срещнат с БСП.  \"Но притичаха веднага, когато бяха повикани от ДПС, което си заслужава да бъде отбелязано. ДПС са внесли своето предложение в деловодството на Народното събрание и то цели именно това - отпушване на частното финансиране. Това е неприемливо. Още повече, разбираме, че това не е случайно в средата на годината и то преди важни местни избори. Това е целенасочен опит да се затрудни работата на всеки, който дръзне да се противопостави на това статукво. Ще противодействаме по всякакъв метод, включително, ако се наложи да сезираме други институции\", подчерта Зарков.  Зам.-председателят на ПГ на \"БСП за България\" посочи, че вчера е получено писмо от организации, които са противопоставят срещу този начин на действие и от БСП ще ги потърсят за разговор.  \"Мисля, че си заслужава да информираме европейските партньори за случващото се в България\", допълни още Зарков. По думите му всички доклади за борба с корупцията касаят публичното финансиране на политическите сили. \"На това публично финансиране, днес се слага кръст\", подчерта още Зарков.  ", "date": "2019.06.19", "title": "Крум Зарков за частното финансиране на партиите: Това е атентат срещу българската демокрация!"}
{"url": "http://epicenter.bg/article/Deputatite-zabraniha-shuma-na-otkrito-ot-14-00-do-16-00-ch--i-ot-23-00-ch--do-8-00-ch-/186049/2/0", "text": "От 14.00 до 16.00 ч. и от 23.00 ч. до 8.00 ч. депутатите забраниха шума на открити площи, предаде Агенция „Фокус“. Това се случи след като депутатите приеха текстове от Закона за защита от шума в околната среда на второ четене. Предвижда се забрана за озвучаване на открити площи и зони в територии, предназначени за жилищно строителство, рекреационни зони и територии и зони със смесено предназначение за времето от 14.00 до 16.00 ч. и от 23.00 до 8.00 ч. За същия период ще се забранява и шума при строителство. Изключение ще правят железопътните гари, автогарите, аерогарите, морските гари и използването на системи за оповестяване на населението при бедствия.   В рамките на разискванията зам.-председателят на ПГ на ДПС Йордан Цонев предложи изключение да правят и религиозните храмове. „Няма как да забраним на християнските ни камбани да бият на Великден в 0.00 ч. вечерта, нито на утренята сутринта преди 8.00 ч. За другите религии също има начини за озвучаване“, каза Цонев.   От своя страна председателят на ПГ на ГЕРБ д-р Даниела Дариткова направи друго редакционно предложение- забраната да важи за територията на религиозни храмове, за да бъде коректно изписано в законопроекта. Предложението на д-р Дариткова бе прието със 103 гласа \"за\", 1 \"против\" и 35 \"въздържали се\".   Лидерът на НФСБ Валери Симеонов също предложи редакционна поправка на предложението на Йордан Цонев от ДПС. „Има хора, които в определен район не изповядват съответното вероизповедание, има хора, които не изповядват никакво вероизповедание. Лично аз не възразявам срещу една такава поправка, но все пак нека да добавим текст, който да задължава това озвучаване да бъде съобразно нормите на съответната наредба на Министерство на здравеопазването“, каза Валери Симеонов.   Народното събрание прие окончателни промени в Закона за защита от шума в околната среда. За нарушение на разпоредбите се предвижда физическите лица да се наказват с глоба от 500 до 1000 лв., а на юридическите лица и на едноличните търговци да се налага имуществена санкция в размер от 3000 до 6 000 лв.   При повторно нарушение физическите лица ще се наказват с глоби от 2000 лв. до 6000 лв., а на юридическите лица и на едноличните търговци ще се налага имуществена санкция в размер от 5000 лв. до 12 000 лв  ", "date": "2019.06.19", "title": "Депутатите забраниха шума на открито от 14.00 до 16.00 ч. и от 23.00 ч. до 8.00 ч."}
{"url": "http://epicenter.bg/article/Simeonov--Gordeya-se--che-Zakonat-za-shuma-e-edin-ot-malkoto-takiva-zakoni-v-ES/186053/2/0", "text": "Гордея се, че Законът за шума е един от малкото закони в ЕС, България е държава флагман в борбата с вредното явление. Това каза лидерът на НФСБ Валери Симеонов по време на брифинг в Народното събрание, предаде Агенция „Фокус“.   „Мисля, че можем спокойно да започнем с една добра констатация, че днес е един добър ден за българската нация. Днес беше приет Законът за защита от шума в околната среда\", обяви той.   \"От днес вече законът е приет и предстои публикуването му в Държавен вестник. Този закон е изключително необходим и актуален с оглед докладите на Световната здравна организация и завишените изисквания на ЕК за допустими нива на шума, с оглед на тежките поражения, които той нанася на хората при условията на съвременната цивилизация“, каза още Симеонов.   Според него с тези промени се допринася за превръщането на България в една държава, флагман в борбата с това вредно явление.   Със Закона за шума не ограничаваме обществени събрания, митинги и прочее, а слагаме край на вакханалията на шума в България, каза още Симеонов.   Той уточни, че приетите текстове ограничават от 22.00 ч. възможността за зареждане на търговски обекти. По думите му в късните часове се ограничават и надутите уредби на лимузини с отворени прозорци, тонколони на мотори и велосипеди.   „Забранява се озвучаването от плаващи транспортни средства, кораби, плаващи дискотеки, и прочее нововъведения на туристическия бизнес. Изрична забрана се въвежда за строителни дейности. Определят се в последната алинея изключенията, а те могат да бъдат тези, които конкретните общински съвети са регламентирали със специална наредба“, допълни Симеонов.   Той подчерта, че не всички заведения се подлагат на проверки и измервания. „Само при промяна на предназначението и откриването на нови заведения се прилага нов режим“, уточни Валери Симеонов.   „Другият нов момент бих го определил като доста оригинален е подходът при регламентирането на контрола върху нарушенията. Контролът в периода 23.00 – 8.00 ч. на Закона за шума се възлага само и единствено върху органите на МВР. Това прави законът действащ, опростен и ефективен. Към момента контролът на нивата на шума се възлагаше на 6 министерства плюс общините. Както е казано – много баби, хилаво дете“, каза още Симеонов.   Честито на всички български граждани и на всички, които желаят да почиват на българските курорти, каза още лидерът на НФСБ.   Валери Симеонов обясни, че със законопроекта се оправя безумие, в което се е определяло кой има право да извършва констатации на нарушението, констативни актове и наказателно постановление.   „От тази група бяха изключени общината и кмета. Поправяме тази неволна грешка на законодателя и си даваме правомощията и на общината да не си измива ръцете и когато има сигнали за силен шум. Най-накрая както предполагам, че знаете завишаваме всички финансови санкции. Санкциите стигат до размер 12 хил. лв. Те не са свързани и са независими от другите административни мерки, които ви изброих преди малко – това са затварянето на обекта и изземването на веществени доказателства“, коментира още Симеонов.   „Искам да благодаря за много сериозната работа, усилия, труд, време и професионализъм, които бяха вложени при подготовката на този закон от правната дирекция на Министерство на здравеопазването и на МВР. Искам да благодаря на специалистите, сътрудниците от Здравна комисия, които само до преди няколко дена успяхме да създадем един действащ, опростен и ефективен закон“, коментира още Симеонов.   Според него МВР също са доволни от промените в закона. „Досега тяхната дейност не беше ефективна“, допълни още Симеонов. „Законът за шума ще облекчи работата на МВР“, добави Симеонов. По думите му „пиесата става едноактова“. \"Няма фигаро-тук – фигаро –там\", каза още той.   Според него с този закон ще се сложи край на вакханалията на шума в България. „Органите на МВР са тези, които ще осъществяват контрола първо върху обектите, които шумят и създават шум в околната среда, второ върху озвучителните средства, които са изкарани на улиците на платформи и ремаркета. Те също ще бъдат контролирани от МВР и на трето място пътните превозни средства“, каза още лидерът на НФСБ.   По думите му друга промяна е отреагирането на жалби по отношение на шум от заведения в жилищни сгради. „Ние предлагаме и беше прието, че заведенията, които са в многофамилни сгради при подаване на жалби се подлагат на същия режим на измерване от лабораториите към РЗИ и съответно на тях могат да им бъдат отнети разрешенията за съответствие“, допълни още Симеонов.   Според него заведенията, които в момента съществуват и работят и за които няма да се прилага режим за ново освидетелстване, са обект на жалби и към тях се прилага цялата строгост на закона.  ", "date": "2019.06.19", "title": "Симеонов: Гордея се със Закона за шума! България е държава флагман в борбата с вредното явление"}
{"url": "http://epicenter.bg/article/Kralev--Stroim-nov-natsionalen-stadion---quot-Balgarska-armiya-quot--samo-shte-se-renovira/186065/2/0", "text": "  Министърът на младежта и спорта - Красен Кралев, заяви в предаването \"Тази сутрин\" на  bTV , че нов национален стадион ще бъде построен, независимо дали България, заедно с Гърция, Румъния и Сърбия, ще бъде домакин на европейското първенство през 2028 или световното през 2030 г.   \"Заявили сме твърдо намерение да изградим нов национален стадион. Това не е свързано само с кандидатурата, която обсъждаме с Гърция, Сърбия и Румъния за кандидатурата за европейско или световно първенство. През юни месец трябваше да има среща в Букурещ, но след европейските избори в две от държавите - Гърция и Румъния, има предсрочни избори. Изчакваме те да се проведат и срещата е отложена за септември. Възможно е някоя от държавите да се оттегли след изборите. Независимо от това, планираме изграждането на нов национален стадион.   Има няколко терена, които са предложени от Столична община. Всичките са добри, всичките са комуникативни. Не мога да коментирам къде са. Обсъждаме 3 терена, всеки от тях си има плюсове и минуси, ще ги подложим на публично обсъждане. Яснота какъв ще е капацитетът може да получим в края на годината, когато стане ясно дали ще кандидатстваме за европейско или световно първенство.   Не сме водили дискусия за съдбата на настоящия национален стадион. Съоръжението не е в добро състояние, трябва да му се правят текущи ремонти, поддръжката му е скъпа. Ясно е, че такъв голям стадион в центъра на столицата не може да има. \"Васил Левски\" ще изпълнява ролята на национален стадион, докато не се построи нов\", каза министърът.   Той разкри и плановете за обновяване на стадиона на ЦСКА - \"Българска армия\", който влиза в обхвата на Борисовата градина. Според Кралев, капацитетът му ще бъде увеличен, след като се премахне лекоатлетическата писта, а не чрез разширяване, което не влиза в новия устройствен план на парка.   \"Там има проблем. Архитектите, които са спечелили конкурса, не са обърнали внимание, че има страшно много спортна инфраструктура, която е построена преди 50 години, но не може цялата да бъде разрушена и преместена на ново място.   Най-големият проблем е, че спортните имоти, които са държавна собственост, са включени в парцели заедно с други, частни парцели, което ще е проблем за реконструкцията. Имаме разбирателство с главния архитект, че това може да се промени. Ще подадем възражения.   За да може стадионът на ЦСКА да се ползва като съоръжение, трябва да бъде основно реновиран. Проектът е да бъде премахната пистата, което означава повече място, за да се разположат трибуните. Капацитетът на новото съоръжение няма да е много по-голям от сегашния, което означава, че ще имаме възможност да направим едно модерно европейско съоръжение, влизайки в рамките на чашата. Няма да има строителство извън рамките на сега съществуващото съоръжение.   Паркингите могат да бъдат подземни или извън Борисовата градина. Имаме съвместен проект с ЦСКА за този стадион и ще си отстояваме идеите за развитие на спортната инфраструктура докрай. Мястото на тези съоръжения си е там. Не може да заложиш цялата инфраструктура\", разясни Кралев.   Той не скри и критиките си към националния отбор, който в последните си мачове записа две загуби - от Чехия и Косово.   \"За да не играем добре, всички имаме отговорност, държавата включително. Мога да коментирам нашата част от цялото уравнение.   Дълги години държавата не участваше с финансова подкрепа за футбола. Това нещо се коригира през последните години, защото няма как да очакваш колективните спортове да са във възход, при положение, че отношението към тях не е било адекватно.   Проблемът тук е в клубовете. Бил съм 10 години президент на \"Черно море\", знам как се работеше с школите. Имаме дефицит на качествени треньори, които да работят в школите. В последите години място на футболната сцена в България намериха едно много силно младо поколение, които чакаме да се развият.   Фактът, че нямаме български играчи в големите първенства в Европа, показва, че нещо сме сбъркали в подготовката на футболистите. Най-вече тези футболисти се готвят в клубовете.   Футболните президенти трябва да разберат, че, ако искат футболът да е бизнес, а не безкрайно наливане на пари, трябва да произвеждат футболисти. От 4 години започнахме да отделяме пари за детско-юношески футбол. Всяка година се правят лагери на всички юношески гарнитури от топ отборите. На базата на тези данни, БФС трябва да направи дългосрочна стратегия за развитие на детско-юношеския футбол. Не мога да коментирам работата на президента на БФС в детайли.   Факт е, че тези промени, които се направиха в първенството, дават резултат. Има все по-интересни срещи. Що е касае до националния отбор, всички не можем да се справим\", критикува министърът.   След поражението от Косово президентът на Българския футболен съюз Борислав Михайлов избегна среща с журналистите, като се качи в джипа си направо на лекоатлетическата писта. Ден след това беше уволнен директорът на стадиона - Георги Кузев.   \"Не можа да коментирам защо го е направил. Казах, че нямаме наредба да регулираме кой може да влиза на пистата и кой - не. Подразбира се, че това са само МПС-та със специален режим на действие -линейки, пожарни, полицейски коли. Не е редно. Този, който носи известна отговорност - директорът на стадиона, си понесе отговорността. 48 часа преди събитието ние отдаваме стадиона под наем и нямаме абсолютно никакъв контрол по време и след събитието. Ако директорът се беше намесил адекватно, можеше бъде предотвратено. Джипът не е влязъл с негово разрешение, но той беше там и можеше да се опита да го предотврати. Това не се е случило. Неприятен е казусът. Пистата не е повредена, прегледали сме я. Клауза в договора подчертава, че, ако има някакви нанесени щети, то те се възстановяват от наемателя. Интересите на държавата са защитени\", разкри Кралев.  ", "date": "2019.06.19", "title": "Кралев: Строим нов национален стадион. \"Българска армия\" само ще се реновира"}
{"url": "http://epicenter.bg/article/Iskra-Mihaylova-e-izbrana-za-zam-predsedatel-na-liberalite-v-EP/186067/2/0", "text": "Евродепутатът Искра Михайлова е избрана за един от заместник-ръководителите на либералната група в Европарламента „Обнови Европа“, съобщи БНР. За председател очаквано беше избран бившият еврокомисар по земеделието и експремиер на Румъния Дачиан Чолош. За първи път председателят и на европейските либерали са от страни от Източна Европа.   Лидерът на досегашната либерална група АЛДЕ Ги Верхофстат се надява да бъде избран за председател на Европейския парламент. Гласуването за това е през първата седмица на юли, когато ЕП се събира за първата си пленарна сесия.   Вчера групата на социалистите и демократите избра за свой водач испанката Ираче Гарсия.   Очаквано на поста си беше преизбран и досегашният лидер на групата на Европейската народна партия в ЕП Манфред Вебер.   Искра Михайлова посочи основния си приоритет: „В полза на България е преди всичко, че в платформата на групата „Обнови Европа“, новата група, ние си поставяме за цел ефективни реформи за по-гъвкава и ефективна работа на ЕС, на всички европейски институции“.   На въпрос дали скандалите около къщите за гости могат да доведат до спиране на еврофондовете за България, Михайлова, председател на Комисията по регионално развитие в предишния Европарламент, отговори:   „Ако българските органи и институциите, които отговарят, реагират по адекватен начин, наложат санкции, докажат, че те владеят ситуацията и могат да осъществяват контрол, няма да има спиране на фондове. Ако обаче те не могат да докажат това, това е възможен сценарий“. ", "date": "2019.06.19", "title": "Искра Михайлова е избрана за зам.-председател на либералите в ЕП"}
{"url": "http://epicenter.bg/article/Radev--Uvazhavam-medii--no-mislya--che-te-tryabva-da-pechelyat-doverie-s-obektivnost--a-ne-s-/186068/2/0", "text": "„  така президентът Румен Радев отговори на въпрос - как ще коментира критики в медии, че блокира инфраструктурни проекти, предаде Агенция „Фокус“.     Последователните манипулативни внушения от определена медия, че президентът „атакува магистрала „Хемус“ с вето, което няма никакво отношение към този проект, както и че е сложил „втора тапа на околовръстното“, са в разрез с истината. , подчертаха вчера от офиса на Радев.   Днес президентът Радев внесе уточнения. \"Моят екип работи по всички обстоятелства, свързани със Закона за устройството на Черноморското крайбрежие. Тогава мога да кажа повече информация\", подчерта  той по повод искания на еколози за налагане на вето върху последните промени в Закона за устройството на Черноморското крайбрежие.   „Застрояването, бетонирането на плажната ивица продължава да бъде голям проблем. Волята на законодателя да бъде изключително строг към гражданите, а в същото време да наблюдаваме как има варварско наливане на бетон по плажната ивица, далеч от погледа на всички институции, не е в интерес на гражданите и общество“, заяви държавният глава.   Попитан как ще коментира критики в медии, че блокира инфраструктурни проекти, Радев посочи: „Уважавам всички медии, но мисля, че медиите трябва да печелят доверие с обективност, а не със системни кампании, тиражиращи най-малкото невярна, манипулативна и анонимна информация, която няма нищо общо с истината“.   „Чувам някакви покани за диалог и в диалога да се решава истината. Според мен диалогът трябва да върви преди упоритата манипулация. Обратното е оправдание“, каза още президентът.    \"В публикацията, озаглавена „Радев събирал съсловни организации за нов главен прокурор, защото процедурата е затворена във Висшия съдебен съвет“, вестник „24 часа“ съчинява несъстоял се диалог и приписва думи на държавния глава, които той не е изрекъл\", написаха в свое право на отговор от прессекретариата на президента.   С подзаглавието на материала „Неправителственият сектор поиска, когато президентът отказва назначение, да е с мотиви. Той: Няма да го направя!“, вестник „24 часа“ създава и тиражира измислена новина, свързана с президента Румен Радев. Публикацията няма автор, а е подписана от „24 часа“, подчертаха от \"Дондуков\" 2.   В отговор на въпрос колко трябва да бъдат партийните субсидии, днес Румен Радев каза: „Партийните субсидии са въпрос на партийно строителство. Дебатът между самите партии е в парламента и не е изчерпан“.  ", "date": "2019.06.19", "title": "Президентът: Уважавам медиите, но те трябва да печелят доверие с обективност, а не с манипулации!"}
{"url": "http://epicenter.bg/article/-Rumen-Hristov--Zaradi-zloupotrebite-s-kashti-za-gosti-mozhe-da-posledva-spirane-na-evrosredstva-/186021/2/0", "text": "Вероятно административният капацитет, с който разполагат в Държавен фонд \"Земеделие\", не е голям, за да се стига до такива злоупотреби. Това каза в сутрешния блок на Нова телевизия председателят на СДС и бивш министър на земеделието Румен Христов по повод скандала с къщите за гости. Очевидно е, че виновни са не само тези, които са се възползвали от средствата, а и тези, които са им позволили да се възползват, добави той. Лошото е, че една добра програма беше опорочена. Смислът на тази програма беше да задържим хората в малките населени места, а всъщност се ползват за лични нужди. Може да последва спиране на евросредства, което е много лошо, подчерта Румен Христов.", "date": "2019.06.19", "title": " Румен Христов: Заради злоупотребите с къщи за гости може да последва спиране на евросредства"}
{"url": "http://epicenter.bg/article/Ognyan-Minchev--Namalyavaneto-na-partiynite-subsidii-vodi-do-vse-po-platna-oligarhizatsiya-/186025/2/0", "text": "„С поправката, която се прави в Закона за политическите партии, в частност за финансирането, се отваря много широко „кутията на Пандора“ за пряка зависимост между политическа дейност и олигархични задкулисни интереси. Политиката все повече ще се превръща във функция на частни интереси, насочени против обществения интерес“.  Това заяви пред БНР доц. Огнян Минчев от Управителния съвет на „Прозрачност без граници“ в коментар за партийната субсидия от 1 лев.  „Политическите партии, които са на власт, и политическите партии, които са пряка функция на олигархичния капитал в България, няма да изпитат големи сътресения, тъй като ще превключат, ако изобщо е необходимо, от държавната субсидия към субсидии, които идват от страна на корпоративни и олигархични интереси и субсидии, които в крайна сметка задължават политическите партии, които ги получават, да правят определени услуги в парламента на донорите, да прокарват закони, да пропускат лобистки натиск върху законите, които разработват и приемат и т.н. Това е една стъпка към една все по-пълна олигархизация на българското общество“, обясни Минчев в интервю за предаването „Нещо повече“.  Тук не става въпрос само за предстоящите общински избори, подчерта той и добави: „Става дума за драматична фундаментална промяна в условията на съществуване и функциониране на българската демократична политическа система“.  По думите му държавното финансиране е вид буфер, който да дава възможност на партии и движения да функционират автономно и ако имат желание, да правят политика в интерес на избирателите си, без да се съобразяват с този тип корпоративен нелегитимен натиск. Намаляването на субсидията на 1 лев ще премахне този буфер, категоричен е Огнян Минчев. Той подчерта, че със субсидия от 1 лев не е възможно една партия да функционира нормално.  Важно е не само да се дава субсидия, а да има ясни правила за изразходването й, заяви Минчев.  „В България без да имаме процес на избелване на икономиката, процес на ясна визия за това кой от кого получава пари и по какъв начин, без да имаме ясни правила и за кешово разплащане и по друг начин, няма как да заобиколим или разрешим всички тези проблеми“, коментира той и добави, че политическият процес не трябва да бъде оставен изцяло на милостта на олигархията.  Всичко това показва, че демократичният политически процес в България е под заплаха, каза политологът и добави мнението си: „Не може толкова важни решения да се взимат и да се претупват по толкова бърз начин, с едно бързо решение без дебат на Министерския съвет и бързото му отразяване в работата на парламента. Това не е начинът, по който работи една демократична система. Демократичната система трябва да бъде охранявана всеки ден. Ако ние не я пазим, ние ще се озовем в политическа и обществена ситуация, в която нямаме нито права, нито право на гражданска инициатива“.", "date": "2019.06.19", "title": "Огнян Минчев: Намаляването на партийните субсидии води до все по-плътна олигархизация "}
{"url": "http://epicenter.bg/article/Polk--Sirmov--Nespazvane-na-pravilata-pri-skok-s-parashut-sa-veroyatnata-prichina-za-intsidenta/186026/2/0", "text": "„Според мен причината за инцидента може би е недостатъчната подготовка и малкото опит на пострадалите парашутисти, както и нарушаване на някои от правилата във въздуха и при приземяване”. Това коментира председателят на Съюза на парашутистите в България о.р. полк. Сирмо Сирмов относно инцидента с парашут, при който загина канадски военен.   Инцидентът се случи в нощта на понеделник срещу вторник близо до пловдивското село Чешнегирово. Един човек загина, а други трима пострадаха. Води се разследване какво е довело до инцидента.   Според Сирмов има предпоставки, които при неспазване на изискванията могат да доведат до произшествието. „Те са два вида – предпоставки за произшествия след напускане на самолета и при приземяване. Парашутистите трябва стриктно да спазват установената дистанция при напускане на машината. При нарушаване на дистанцията се получават сближения, които водят до неприятни последствия. От друга страна, след напускане на машината може да настъпи пълен или частичен отказ за разтваряне на парашута”, коментира още той.   „Научих от ваши колеги за случилото се. Аз нямам достъп до самото поделение и не знаем какви задачи се изпълняват там. Бяхме уведомени за това обучение. Американски военни офицери, придружавани от наши офицери, дойдоха в кметството с информационни материали. Раздадоха на жителите на селото дипляни, друга част разлепихме на видни места. Никой от селото не се е оплакал от провеждането на учението”, коментира кметът на село Чешнегирово Христо Атанасов.  ", "date": "2019.06.19", "title": "Полк. Сирмов: Неспазване на правилата при скок с парашут e вероятната причина за инцидeнта"}
{"url": "http://epicenter.bg/article/Menda-Stoyanova--Shte-predlozhim-obshtinite-da-predostavyat-bezvazmezdno-ofisi-na-partiite/186030/2/0", "text": "Ще предложим общините да предоставят безвъзмездно офиси на партиите. Това каза председателят на Бюджетна комисия и депутат от ГЕРБ Менда Стоянова пред журналисти в Народното събрание, предаде Агенция „Фокус“.   „Сутринта имахме среща с ДПС по повод на това, че те вчера са внесли своето официално предложение между първо и второ четене за изменението на Закона за държавния бюджет. Тяхното предложение е за 0 лв. субсидия и възможност партиите да се финансират от други източници като дарения от физически и юридически лица\", обясни тя.   \"Говорихме с тях, но си ставаме на нашата позиция. 1 лв. е това, което ние сме внесли и ще защитаваме в зала“, категорична бе Стоянова. Тя посочи, че по отношение на отвореното финансиране, трябва да се направят промени. „1 лв. е наистина ниска субсидия, няма как партиите едновременно да бъдат ограничени и да получават, каквито и да е дарения, както е в момента\", коментира тя.   \"Ако говорим за американския модел, трябва да се направят промени, които да дадат възможност физически и юридически лица да даряват на партиите при пълна прозрачност, попълване на декларации за произход, качване на въпросните декларации в Сметната палата и всичко останало, което тя прави като одит на разходите на политическите партии. Освен това ние оставаме на нашата позиция“, допълни още Стоянова.   Председателят на Бюджетна комисия посочи, че за да се даде възможност на партиите да поддържат своите структури, ГЕРБ ще направи предложение общините и държавата да предоставят офиси на партиите безвъзмездно.   „Това означава, че партиите ще имат възможност да имат офиси без да заплащат за тях, ще имат субсидия от 1 лв., с която биха поели разходите за административния персонал в тези офиси. Колкото до другите им разходи по отношение на избори и т.н. ще си търсят подкрепа от различни видове спонсори, физически и юридически лица“, поясни Менда Стоянова.   На въпрос дали се обмисля таван за такава подкрепа, тя отговори, че не вижда причина да има такъв таван.   Правим стъпка към изсветляване на финансирането на партиите, каза още председателят на Бюджетна комисия. Не е тайна, че и сега получават неофициални дарения.   На въпрос дали с отворено финансиране няма риск да станат политическите сили зависими, Менда Стоянова посочи, че има всякакъв риск. „Когато се провеждаше референдума преди 2 години, се говореше и разясняваше, но тогава 2, 5 млн. души казаха, че искат 1 лв. за политическите партии.   Попитана дали хората са искали американски тип модел на финансиране, Стоянова отговори: „Няма как по друг начин политическите партии да съществуват въобще в правния мир, с единствено и само субсидията от 1 лв. То и досега има възможности за финансиране на политическите партии, просто даваме възможност сега на юридически лица да го правят официално.  ", "date": "2019.06.19", "title": "Менда Стоянова: Ще предложим общините да предоставят безвъзмездно офиси на партиите"}
{"url": "http://epicenter.bg/article/BSP-otbelyazva-128-ta-si-godishnina-na-Buzludzha/186033/2/0", "text": "На 27.07.2019 г. Българската социалистическа партия ще отбележи 128-та годишнина от организираното социалистическо движение с традиционния събор на \"Историческа поляна\" под връх Бузлуджа. Това съобщиха от пресцентъра на БСП.   По традиция предишния ден, на 26.07.2019г., социалистите ще положат цветя на паметната плоча на Бузлуджанския конгрес, на паметника на Васил Априлов и Костницата на загиналите за свободата в гр. Габрово. Оттам ще започне и колоездачното състезание за Купа \"Бузлуджа\" до връх Шипка.   На Паметника на свободата на върха ще бъдат поднесени цветя и венци и ще бъдат наградени победители в състезанието. В честването ще се включат членове и симпатизанти на БСП, гости, младежки организации от Балканите и граждани от цялата страна.", "date": "2019.06.19", "title": "БСП отбелязва 128-та си годишнина на Бузлуджа"}
{"url": "http://epicenter.bg/article/Ombudsmanat-do-Karayancheva-i-Borisov--Svalete-lihvata-za-prosrocheni-zadalzheniya-na-grazhdanite/186034/2/0", "text": "Омбудсманът Мая Манолова изпрати препоръка до председателя на Народното събрание Цвета Караянчева и премиера Бойко Борисов, в която настоява за намаляване на законната лихва, която гражданите плащат при просрочване на парично задължение. Това съобщиха от пресофиса на омбудсмана.  От 1994 г. насам тя е 10 (процентни) пункта над основния лихвен процент, въпреки различната икономическа и финансова обстановка в страната и съответното намаление на основната лихва от 72% при въвеждането на законовата лихва до нива, близки до нула в последните години.   Омбудсманът се позовава на многобройни жалби на граждани, изпаднали в много тежко положение, заради непосилните лихви, които дължат на банки, фирми за бързи кредити, колекторски фирми, доставчици на обществени услуги, монополни дружества, като топлофикациите, електроразпределителните дружества, ВиК операторите, мобилни оператори и др. „Тези лихви нарастват още повече след съдебни процедури“, пише омбудсманът до Караянчева и Борисов.   За сравнение Манолова дава страни като Австрия, Литва, Германия, Латвия, където законната лихва за забава на физически лица се движи средно около 5%. Тя посочва, че и спрямо преобладаваща част от останалите страни-членки законовата лихва у нас е забележимо по-висока.   Друг проблем, поставен от омбудсмана в препоръката, е липсата у нас на диференциация на законната лихва, чийто размер е еднакъв за граждани и търговци. Тя отново дава пример с Германия, Латвия и Литва, където това е направено и работи.   „Смятам, че тази практика с различен и по-нисък лихвен процент следва да се приложи и у нас, тъй като е по-справедлива за гражданите и ще им даде възможност да изплуват от финансовото блато, в което се намират повечето от тях“, категорична е Мая Манолова.   Препоръката е публикувана   ", "date": "2019.06.19", "title": "Омбудсманът до Караянчева и Борисов: Свалете лихвата за просрочени задължения на гражданите"}
{"url": "http://epicenter.bg/article/Vladislav-Goranov--Hlyabat-nyama-da-poevtinee--ako-se-namali-DDS-/186069/2/0", "text": "Хлябът няма да поевтинее, ако се намали данък добавена стойност. Това каза министърът на финансите Владислав Горанов по време на заседание на Националния съвет за тристранно сътрудничество във връзка с предложението на БСП за намаляване на ДДС на хляба и лекарствата, предаде репортер на Агенция „Фокус“.  „Сегашната данъчна система е достигнала един баланс на съотношение, който хората възприемат, и се е получило относително добре“, заяви Горанов.  Той посочи, че хлябът няма да поевтинее, ако се намали ДДС.  „Идете в Гърция и вижте какво стана там след намаляване на ДДС – нищо не стана, цените се запазиха“, заяви финансовият министър. Той заяви, че е готов да води дебат с всеки представител на бизнеса или партиите за преструктурирането на данъчната система.  „Но ако намалим с 1 лв. цената на хляб, който струва 10 лв., ние ще направим услуга на по-богатите хора, отколкото на тези, които си купуват хляб за 1 лв. и цената му ще им се намали с няколко стотинки. По-добре е да насочим усилия към действително нуждаещите се. През данъци никой не си е оправил икономиката“, заяви Горанов.   Синдикати и работодатели също се обявиха против предложението на БСП за намаляване на ДДС на брашното и изделията от брашно, мляко, яйца и сирене от 20% на 5% и на лекарствата - на 9%.  По време на заседание на Националния съвет за тристранно сътрудничество председателят на УС на АИКБ Васил Велев обясни, че асоциацията няма да подкрепи проекта. Той посочи, че ДДС е основният стълб в бюджетните приходи и подчерта, че има добра събираемост на този приход. Велев коментира още, че ако промените се приемат, няма да се намали крайната цена, а ще се увеличат единствено приходите на търговците.  Димитър Бранков – зам.-председател Българската стопанска камара, също изрази становище против промените, като посочи, че те трябва да се обсъждат по-дълго време.  От Търговската палата, КРИБ и КНСБ също се обявиха против законопроекта. От КНСБ заявиха, че трябва да има преструктуриране на цялата данъчна система с оглед доходите на хората.  ", "date": "2019.06.19", "title": "Владислав Горанов: Хлябът няма да поевтинее, ако се намали ДДС "}
{"url": "http://epicenter.bg/article/Milka-Hristova-pita-Fandakova-za-konstatatsiite-ot-proverkata-na--quot-Chistota-Iskar-quot--EOOD/186070/2/0", "text": "Заместник-председателят на Столичния общински съвет от БСП Милка Христова внесе официално питане, свързано с констатациите от проверката на \"Чистота Искър\" ЕООД. Това съобщиха от пресцентъра на БСП-София. Както е известно, на сесията на СОС на 13-и юни бяха приети годишните финансови отчети на общинските търговски тружества.   В коментара си по тях Милка Христова засегна редица проблеми, които наложиха тенденцията към прогресивно влошаване на икономическите резултати от дейността на \"Чистота Искър\" ЕООД в последните години. Данните показват, че от 2,7 млн. лв. през 2014 г., печалбата за 2018-а е намаляла до едва 18 000 лв.   \"Насочих вниманието на колегите общински съветници и върху следния факт - Столична община възлага пряко, без ЗОП, на \"Чистота Искър\" ЕООД дейностите по сметопочистване на районите \"Люлин\", \"Красна поляна\" и \"Красно село\", както и зимното почистване на Природен парк \"Витоша\", територията на район \"Панчарево\" и район \"Витоша\" на стойност около 12 млн. лв., пише в питането си Милка Христова. - От тази сума дружеството изразходва около 11,3 млн. лв. - 94% за \"външни услуги\" под формата на договори за наем на техника, които по същество представляват договори за осъществяване на дейностите от подизпълнител. По този начин грубо се заобикаля и се нарушава ЗОП\".   По време на сесията миналия четвъртък Милка Христова постави въпроса и за извършената проверка от отдел \"Вътрешен контрол\" на Столична община по повод сигнал за наличие на редица нарушения, извършвани от ръководството на \"Чистота Искър\" ЕООД. \"Тази проверка би трябвало да е проверявала и законосъобразността на посочените по-горе \"външни услуги\", реализирани чрез договори за наем на техника\", пише още тя и в тази връзка задава редица въпроси на кмета Йорданка Фандъкова:   1. Изготвен ли е и кога докладът на отдел \"Вътрешен контрол\" на Столична община по извършената проверка по сигнал на дейността на \"Чистота Искър\" ЕООД?   2. Ще предоставите ли и кога същия на общинските съветници?   3. При проверката установени ли са нарушения съответно:   - на ЗОП чрез сключване по същество на договори с подизпълнители, без правно основание и конкурс, под формата на наем на техника.   - чрез назначения в дружеството на роднини на лица от управляващия персонал.   - закупуване на материали, в т.ч. геотекстилни материали без конкурс и на каква стойност.   - конфликти на интереси и какви.   - сключване на граждански договори в нарушение на закона и за какви дейности.   - злоупотреби от страна на управителя на дружеството и други длъжностни лица.   - неправилно водено счетоводство дружеството и манипулирани данни.  ", "date": "2019.06.19", "title": "Милка Христова пита Фандъкова за констатациите от проверката на \"Чистота Искър\" ЕООД"}
{"url": "http://epicenter.bg/article/Madona-zhelae-da-diskutira-pravata-na-zhenite-s-papata/186078/10/100", "text": "Вчера бе излъчено интервюто на поп кралицата Мадона пред Андрю Дентън, в което тя говори за новия си албум Madame X, но повдигна много други въпроси. Певицата дори заяви, че би желала да се срещне с папата, за да дискутират теми, свързани с правата на жените, абортите и какво ли мисли Исус за това. \r\n \r\n Мадона никога не е била любимка на църквата, особено след излъчването на клипа на \"Like A Prayer\", където Исус е чернокож и публично се изгарят кръстове. Но тя е сигурна, че настоящият папа Франциск би се срещнал с нея, тъй като е по-широкоскроен.   Ако има шанса да разговаря с главата на Римокатолическата църква, Мадона би му казала:   Източник: Дир.бг", "date": "2019.06.19", "title": "Мадона желае да дискутира правата на жените с папата"}
{"url": "http://epicenter.bg/article/Proizvoditeli-na-alkohol-napraviha-polezna-instalatsiya-ot-butilki/186099/10/0", "text": "Десетки служители от българския филиал на един от най-големите алкохолни производители не само в България, но и в света – Перно Рикар, оставиха настрана ежедневните си задължения, за да преобразят част от пространството в Бизнес Парк – София. Инициативата им е част от Деня за отговорност и устойчивост на Перно Рикар - Responsib'all Day, който се провежда за девети пореден път.   Творческото предизвикателство, в което екипът се впусна, е създаването на „външна всекидневна“ с помощта на бутилки като основен материал за строителство. Инсталацията ще служи като кът за сядане, място за почивка и удобна работна зона. Тя съчетава качествен дизайн и функционалност, а в допълнение служи и за нагледен пример за ползите от рециклирането и повторното използване на материали за по-чиста околна среда и устойчиво бъдеще.   Служителите на компанията партнират със студенти и доказани архитекти от EASA България и Студио ПроЖектиране, дизайнери и инженери, които стоят зад някои впечатляващи градски проекти през последните години.   „Създаваме пространство, в което хората могат да почиват, работят и взаимодействат - пространство, което всички можем да споделим. То ще послужи като напомняне, че отговорността е от ключово значение за нашето бъдеще и ще насърчава идеята за повторно използване и рециклиране като значимо усилие от името на човечеството. Нашият устойчив подход демонстрира ангажимента ни към опазването на природата и иновативните бизнес практики“, споделя Йелена Лалич, изпълнителен директор на Перно Рикар България.   Създаден през 2010 г., Responsib'all Day е посветен на устойчивостта и отговорността. Всяка година той засяга всеобхватна тема, в която компанията си сътрудничи с локални партньори по широк спектър от проекти. Това е възможност за всички служители на Перно Рикар от 86 държави да покажат, че са страстни домакини и уважителни гости, създавайки споделена стойност за всички.   През 2019 г. акцентът е върху насърчаване на служителите да преосмислят начина, по който използват, унищожават и минимизират отпадъците, като в крайна сметка се движат към затворен модел на потребление.   Александър Рикар, главен изпълнителен директор на Перно Рикар, заявява: „От 2010 г. Responsib'all Dayе една от най-важните дати за компанията и нашите 19 000 служители по цял свят. Като „créateurs de convivialité“ (създатели на споделени моменти) признаваме, че всички ние имаме отговорността да работим за изграждането на по-добър свят, който създава стойност за всички. Горди сме да се заемем с някои от най-големите проблеми, свързани с устойчивостта, пред които са изправени нашите потребители и общности”.   А ето и някои от инициативите на служителите на Перно Рикар по света тази година:   • Базираните в Париж филиали – създаване на \"Фабрика за рециклиране\". 15 асоциации водят сесии по кръгова трансформация в три основни категории: обекти, текстил и храни.   • Перно Рикар Франция: служителите изграждат устойчив бар от рециклирани материали, както и участват в различни работилници за създаване на коктейли с нула отпадъци.   • Великобритания: трансформиране на материали в продукти за обществено ползване, като превръщане на пластмасови бутилки в пейки, подпомагане на благотворителни организации, които удължават живота на даден продукт, почистване на плажове.   • Мозамбик: над 5 000 празни бутилки се преработват в пепелници, чаши за многократна употреба и сувенири. В партньорство с Фондация Карлос Серра, прочута с проактивните си инициативи около плажове и други дейности за почистване и рециклиране на обществени места, служителите използват рециклирано стъкло, за да създадат екологично действаща обществена инфраструктура.   • Полша: служителите на филиала, в партньорство с Zero Waste Association, почистват булевардите Vistula във Варшава. В това число влиза и събиране и разделяне на отпадъци, инсталиране на нови пейки, кошчета и знаци за рециклиране. Служителите участват и в семинари, посветени на нулеви отпадъци, за да научат за малките промени, които могат да имат огромно въздействие върху околната среда.  ", "date": "2019.06.19", "title": "Производители на алкохол направиха хол на открито от бутилки"}
{"url": "http://epicenter.bg/article/Sadbata-namigna-na-Ludogorets--Ako-otstranyat-Ferentsvarosh--shte-igrayat-s-Dyudelanzh-ili-Valeta/186071/8/16", "text": "Днес бе изтеглен жребият за втория квалификационен кръг в Шампионската лига. Ако Лудогорец отстрани унгарския Ференцварош, шампионите ще срещнат победителя от двойката Дюделанж (Люксембург) - Валета (Малта). Разградчани ще са домакини в първия двубой на 23/24 юли, а реваншът ще е на 30/31 юли. От УЕФА изтеглиха и жребий при евентуално отпадане на Орлите от Ференцварош. Тогава Лудогорец ще продължи в шампионския поток на Лига Европа. Евентуалният съперник там ще бъде загубилият от двойката Марибор (Словения) - Валур (Исландия).    Източник: Канал 3  ", "date": "2019.06.19", "title": "Съдбата намигна на Лудогорец: Ако отстранят Ференцварош, ще играят с Дюделанж или Валета"}
{"url": "http://epicenter.bg/article/Tramp-tragva-kam-nov-mandat---quot-Tsyal-svyat-zavizhda-na-ikonomikata-ni-quot---VIDEO--/186035/7/96", "text": "Президентът Доналд Тръмп стартира своята предизборна кампания за изборите през 2020 година с митинг пред около 20 000 поддръжници в зала в Орландо, щата Флорида, които бурно скандираха \"USA, USA!\".  Множеството в Орландо избухна в радостни възгласи, когато Тръмп влезе в залата, предаде Канал 3.  Дори и мрачните данни от социологическите проучвания да показват, че той е изправен пред трудна надпревара, Тръмп влиза в битката за преизбиране, подкрепен от силна икономика и увереност в яростната лоялност на своите десни привърженици.  Тръмп заяви пред множеството, че заедно са сформирали \"голямо политическо движение\", което \"е надделяло над счупена и корумпирана политическа ситуация\".  Президентът Доналд Тръмп незабавно критикува американските медии, като подтикна привържениците да се присъединят към него в осъждането на \"фалшивите новини“.  \"Там има много фалшиви новини“, каза той, сочейки с пръст към мястото, където бяха телевизионните камери на всички големи национални телевизии, което предизвика скандирания от страна на публиката.  Повтарящите се натяквания срещу американските медии в първите 10 минути на речта напомниха за неговата безмилостна атака срещу репортери и медии по време на президентската му кампания през 2016 година, коментира АФП.  Демократите искат да \"унищожат страната ни, такава, каквато я познаваме“, продължи Тръмп. Той обвини съперниците си, че сеят \"омраза\" и се стремят да \"унищожат\" САЩ.  \"Нашите радикални противници - демократи, са движени от омраза, предразсъдъци и ярост. Те искат да ви унищожат и искат да унищожат страната ни, каквато я познаваме. Демократите искат да ни разпаднат на фракции и племена. Това няма да се случи“, бяха думите на президента.  Той допълни, че целият свят завижда на американската икономика. \"Страната ни сега процъфтява, просперира и се издига до невероятни нови висоти\", каза Тръмп на радостните си привърженици.  \"Целият свят завижда на нашата икономика. Може би най-великата икономика, която имаме в историята на нашата страна,\" каза лидерът на САЩ, който залага, че силна икономика ще помогне да убеди страната да му даде втори мандат.  Президентските избори са насрочени за 3 ноември 2020 г.  ", "date": "2019.06.19", "title": "Тръмп тръгва към нов мандат: \"Цял свят завижда на икономиката ни!\" (ВИДЕО) "}
{"url": "http://epicenter.bg/article/Polyarna-mechka-se-poyavi-v-ruski-industrialen-grad--VIDEO--/186037/7/97", "text": "Полярна мечка се появи в руски индустриален град на 800 километра от нормалното й местообитание, предава Нова тв.  Кадрите с видимо изтощеното животно от няколко дни обиколят социалните мрежи в Русия.  Полярната мечка е била забелязана за първи път в неделя вечерта в района на град Норилск.  Оттогава тя се придвижва под наблюдението на полицаи.  Очаква се специалисти да прегледат животното и да преценят какво да предприемат за спасяването му.  ", "date": "2019.06.19", "title": "Полярна мечка се появи в руски индустриален град (ВИДЕО) "}
{"url": "http://epicenter.bg/article/OON--Broyat-na-bezhantsite-po-sveta-dostigna-rekordnite-70-8-miliona-dushi-/186039/7/0", "text": "Броят на хората, които са били принудени да напуснат домовете си и страните си, бягайки от войни и преследвания, е достигнал 70,8 милиона. Това е най-високо равнище от създаването през 1950 година на Върховния комисариат на ООН за бежанците, се казва в доклад на агенцията на световната организация, предава БТА.  От края на 2017 година и края на 2018 година вътрешно разселените хора и бежанците са се увеличили с 2,3 милиона.  Причините за рекордно големия брой бегълци са преследвания, конфликти, насилие и нарушаване на човешките права, казват авторите на доклада.  Сред страните, допринесли за тази тъжна статистика, са Етиопия, Сирия, Нигерия, Венецуела, Южен Судан и Конго.  ", "date": "2019.06.19", "title": "ООН: Броят на бежанците по света достигна рекордните 70,8 милиона души "}
{"url": "http://epicenter.bg/article/Pandite-v-zooparka-v-Moskva-slushat-glasa-na-Putin/186045/7/0", "text": "Новите обитатели на московския зоопарк – пандите Руи и Диндин ще слушат гласа на руския президент Владимир Путин през тонколони в рамките на процедурата за адаптация, съобщават \"Vesti.ru\" и БГНЕС. \r\n   \r\n Животните също ще слушат и гласа на китайския лидер Си Дзинпин, както и шум на много хора. Това е необходимо, за да не изпитват стрес, когато приемат посетители. Руи и Диндин пристигнаха в зоологическата градина в рамките на честването на 70-годишнината от установяването на дипломатически отношения между Русия и Китай. Те могат да прекарат в Москва 15 години в рамките на дългосрочен договор, като преговорите за прехвърляне на животните са продължили три години. За всяка една от тях Русия ще трябва да плаща по един милион долара годишно. За първи път панда е подарена на Москва от Мао Цзедун през 1957 година по повод 40-годишнината от Октомврийската революция, в знак на благодарност за факта, че СССР първи признават новия Китай. Мъжкият Пин-Пин умира през 1961 година на шестгодишна възраст.", "date": "2019.06.19", "title": "Пандите в зоопарка в Москва слушат гласа на Путин"}
{"url": "http://epicenter.bg/article/-quot-Tayms-quot--Dzheremi-Korbin-shte-podkrepi-vtori-referendum-za-Brekzit-/186050/7/0", "text": "Лидерът на британската опозиционна Лейбъристка партия Джереми Корбин ще изкаже подкрепата си в сряда за промяна на позицията на фракцията за Брекзит и ще подкрепи втори референдум при всички положения. Това пише авторитетното британско издание The Times, като се позовава на високопоставен източник от британското работническо движение, предава Агенция \"Фокус\".  Документ на главния политически съветник на Корбин, Андрю Фишър, препоръчва на лейбъристите да подкрепят втори референдум за всяка сделка, договорена с Брюксел, съобщава вестникът, добавяйки, че повечето членове на кабинета в сянка все още не са видели документа.  Кабинетът в сянка в сряда ще обсъди плана за новата позиция на вигите, която ще бъде твърдо за оставане в Европейския съюз, пише „Таймс“.  Лейбъристите, които претърпяха големи загуби на изборите за Европейски парламент в края на май, са разделени по въпроса дали категорично да поискат втори референдум за Брекзит.  Корбин досега каза само, че възможността за гласуване за Брекзит трябва да се запази на масата, заедно с национални избори.  Перспективата представлява дилема за лейбъристите, тъй като много от поддръжниците на партията подкрепиха излизането на Великобритания от Европейския съюз.  ", "date": "2019.06.19", "title": "\"Таймс\": Джереми Корбин ще подкрепи втори референдум за Брекзит "}
{"url": "http://epicenter.bg/article/Nad-1-mln--vaprosa-sa-postapili-za-direktnata-liniya-s-Vladimir-Putin-/186055/7/97", "text": "За директната линия с руския президент Владимир Путин са постъпили повече от един милион въпроси, предава РИА Новости, цитирана от Агенция \"Фокус\".  Както съобщава телевизионният канал „Россия 24“, към 09:00 часа в сряда те са били 1 053 326, като от тях 616 500 са зададени по телефона и 291 300 чрез СМС.  Мероприятието ще се проведе в конферентния център \"Гостиный двор\" в Москва в четвъртък. Излъчването ще започне в 12:00 часа по всички основни руски телевизии, а освен това директната линия ще може да се гледа и в социалните мрежи.  Приемането на въпросите започна в 8:00 часа на 9 юни и ще продължи до края на програмата.  „Директната линия с Владимир Путин“ е ежегоден „телемост“, в хода на който президентът отговаря на въпроси на гражданите. През тази година мероприятието ще се проведе за седемнадесети път.  Първият ефир се състоя през декември 2001 година и продължи 2 часа и 20 минути. След това средната продължителност нарасна до 3-4 часа.  Миналогодишната директна линия продължи 4 часа и 20 минути, като Путин успя да отговори на 73 въпроса.  ", "date": "2019.06.19", "title": "Над 1 млн. въпроса са постъпили за директната линия с Владимир Путин "}
{"url": "http://epicenter.bg/article/Tramp-smenya-rakovoditelya-na-Pentagona-/186056/7/96", "text": "На 24 юни временно изпълняващият длъжността министър на отбраната на САЩ Патрик Шанахан ще предаде своите пълномощия на Марк Еспер, предават ТАСС и Агенция \"Фокус\".  Това се съобщава в разпространена информация на Пентагона.  „Шанахан ще подаде оставка в полунощ на 23 юни 2019 г. и ще завърши своята работа в Министерството на отбраната. Командващият сухопътните войски на САЩ Марк Еспер ще започне да изпълнява отговорностите на министър на отбраната веднага след това, като пълномощията му на временно изпълняващ министър на отбраната ще започнат да текат в 00:01 ч на 24 юни 2019 г.“, се отбелязва в съобщението.  Президентът на САЩ Доналд Тръмп обяви преди това, че Шанахан ще подаде оставка и за длъжността министър на отбраната ще бъде издигната кандидатурата на Еспер.  Командващият сухопътните войски не е член на президентската администрация и е подчинен на министъра на отбраната.  Тръмп написа в своя Туитър, че Шанахан сам е решил да подаде оставка, за да се отдаде на семейството си.  Неотдавна обаче се появи информация, че президентът е недоволен от Шанахан и обмисля възможности да назначи друг за ръководител на Пентагона.  Това кадрово назначение подлежи да бъде утвърдено от Сената на американския Конгрес.  ", "date": "2019.06.19", "title": "Тръмп сменя ръководителя на Пентагона "}
{"url": "http://epicenter.bg/article/Sedem-strani-chlenki-na-ES-sa-bili-protiv-pregovori-s-Makedoniya--Gartsiya-i-Balgariya-sa-se-vazdarzhali-/186059/7/0", "text": "На проведения във вторник Съвет на Европейския съюз седем страни-членки са били против започване на присъединителни преговори с Македония и Албания. Това са Франция, Нидерландия, Германия, Дания, Люксембург, Белгия и Испания.  Дванадесет членки са били за започване на преговори със Скопие - Полша, Унгария, Словакия, Чешката република, Италия, Словения, Хърватия, Белгия, Румъния, Естония, Литва и Латвия. Въздържали са се България, Гърция и останалите. Това съобщи бившият външен министър на Македония и депутат от ВМРО-ДПМНЕ Антонио Милошовски в Туитър, предава скопското електронно издание „24 Инфо“, цитирано от Агенция \"Фокус\".  Страните-членки на ЕС ще се върнат на въпроса отново през октомври 2019 година.  “Потвърждавайки заключенията от 26 юни 2018 г., Съветът силно приветства безпрецедентното историческото Преспанско споразумение и отбелязва препоръката на Европейската комисия да започне преговори за присъединяване с Република Северна Македония въз основа на положителна оценка и постигнатия напредък в изпълнението на условията определени от Съвета. Като се има предвид ограниченото време и важността на въпроса, Съветът ще се върне, за да постигне ясно и критично решение възможно най-скоро, не по-късно от октомври 2019 г.“, се казва в последната версия на заключението за Северна Македония.   С изключение на Преспанския договор, заключението за Албания е точно същото.  ", "date": "2019.06.19", "title": "Седем страни-членки на ЕС са били против преговори с Македония, Гърция и България са се въздържали "}
{"url": "http://epicenter.bg/article/Naprezhenie-v-Tirana--Albanskiyat-prezident-se-zakani-da-izkara-voyskata-na-ulitsata/186062/7/51", "text": "Албанският президент Илир Мета на среща с посланиците на страните-членки на Европейския съюз заяви, че в длъжността си на върховен главнокомандващ ще изкара войската на улицата, ако има опит за провеждане на местните избори в страната на 30 юни, които той отложи с нарочен указ. Това предава скопското електронно издание „МКД“, цитирано от Агенция \"Фокус\".  Според албанския ежедневник Shqip, албанският държавен глава е казал, че е получил информация от чуждестранни служби, че ако се стигне до провеждане на вота, ще бъдат организирани размирици по улиците на градовете, а той, като президент, не може да допусне това.  Срещата, проведена с посланиците на страните-членки на ЕС, продължи два часа и бе посветена на политическата криза в страната, особено на решението му да отложи изборите.  Мета изпрати писмо до посланиците във вторник, в което обяснява причините за отлагането на изборите, като добави, че „албанците няма да гласуват на 30 юни“.  В писмото той оцени решението на управляващата Албанска социалистическа партия за импийчмънт като преврат.  Мета, наред с други неща, обеща да се опита да събере албанския премиер Еди Рама и лидера на основната опозиционна албанска Демократическа партия Лулзим Баша на масата за преговори, за да намерят решение.  Ако успее в това, както се съобщава, той ще помоли опозицията да се откаже от насрочения за 21 юни протест на „албанската обединена опозиция“.  ", "date": "2019.06.19", "title": "Напрежение в Тирана! Албанският президент се закани да изкара войската на улицата"}
{"url": "http://epicenter.bg/article/OON-otkri-dokazatelstva-za-vrazka-na-sauditskiya-prestolonaslednik-s-ubiystvoto-na-Dzhamal-Hashogi-/186073/7/0", "text": "Има достоверно доказателство, че саудитският престолонаследник принц Мохамед бин Салман и други високопоставени лица са индивидуално отговорни за убийството на Джамал Хашоги, заяви експерт на ООН, цитиран от Би Би Си и БНР.  Доклад на специалния докладчик Аниес Каламар посочва, че доказателството заслужава независимо международно разследване.  Властите отричат високопоставени лица да са знаели за планирано убийство на Хашоги, но признаха, че саудитски агенти са отговорни за смъртта му.  Саудитският журналист и дисидент Хашоги бе убит миналата есен в консулството на Рияд в Истанбул. Саудитска Арабия изправи пред съд 11 неидентифицирани лица и иска смъртно наказание за петима от тях.  Закритият процес обаче не отговаря на международните стандарти и трябва да бъде преустановен, смята Каламар.  ", "date": "2019.06.19", "title": "ООН откри доказателства за връзка на саудитския престолонаследник с убийството на Джамал Хашоги "}
{"url": "http://epicenter.bg/article/Trima-rusnatsi-i-ukrainski-grazhdanin-poluchiha-obvineniya-za-svalyaneto-na-malayziyskiya-Boing-/186087/7/0", "text": "Международният разследващ екип назова днес четирима заподозрени за свалянето над Украйна през 2014 г. на самолет на Малайзийските авиолинии, предават ДПА и БНР.  Смята се, че заподозрените са докарали зенитната ракетна установка \"Бук\" от Русия в конфликтната зона в Източна Украйна.  Ракетният комплекс е предоставен от въоръжените сили на Русия и е използван за свалянето на самолета над район под контрола на проруските бунтовници, каза разследващият екип пред репортери. Заподозрените са руските граждани Игор Гиркин, Сергей Дубински и Олег Пулатов и гражданинът на Украйна Леонид Харченко. Те са обявени за международно издирване.  Майката на един от 298-те загинали във взривения във въздуха \"Боинг-777\" в полет от Амстердам за Куала Лумпур съобщи днес, че четиримата ще бъдат подсъдими на процес, който ще започне на 9 март 2020 г., предаде АП.  Силене Фредрикс-Хохзанд, чийто син и приятелката му са сред жертвите, изрази облекчение, че пет години след трагичния за нея 17 юли 2014 г. някой ще бъде държан отговорен. Тя добави, че не очаква някои от обвиняемите да присъства на процеса.  Разследващият екип, съставен от детективи и прокурори от Холандия, Малайзия, Австралия, Белгия и Украйна, обяви миналата година, че без съмнение ракета от комплекса \"Бук\" е поразила \"Боинг\"-а от полет MH17 на Малайзийските авиолинии. Бе съобщено също, че зенитният комплекс произхожда от руската 53-та зенитна ракетна бригада с база в Курск, припомни Асошиейтед прес.  ТАСС припомни, че тогава Русия е отхвърлила тези твърдения и е декларирала, че нито един зенитноракетен комплекс не е прекосявал украинско-руската граница. Москва заяви, че ракетата, свалила самолета, е била на украинска територия от 1986 г. и оттогава не се е връщала в Русия.  ", "date": "2019.06.19", "title": "Трима руснаци и украински гражданин получиха обвинения за свалянето на малайзийския Боинг "}
{"url": "http://epicenter.bg/article/Srabski-ministar--Dzhukanovich-e-nay-golemiyat-prestapnik-v-Evropa--Cherna-gora-e-stara-srabska-darzhava/186092/7/51", "text": "Сръбският министър на иновациите и технологичното развитие Ненад Попович заяви, че президентът на Черна гора Мило Джуканович е най-големият престъпник в Европа, а Черна гора е стара сръбска държава, цитира думите му македонското електронно издание “МКД“. Агенция „Фокус“ представя материал без редакторска намеса и заявява, че не се ангажира с изразените в него позиции.  Сръбският министър заяви пред белградския телевизионен канал „Пинк ТВ“, че обявеното приемане на Закон за свободата на вероизповеданието в Черна гора, който също предвижда конфискация на имуществото на Сръбската православна църква (СПЦ), е акт на враждебност, нападение срещу СПЦ, сръбския народ и държавата Сърбия.  \"Това не са ни го причинявали дори най-големите ни врагове, а държавата Сърбия със сигурност, ако законът бъде приет в черногорското събрание, ще трябва да реагира най-яростно\", каза Попович.  Той добави, че ако законът бъде приет, той ще бъде \"най-тежката атака срещу Сърбия в историята на братския народ, живеещ в Черна гора\".  \"Черна гора е стара сръбска държава, създадена е от Неманич и Свети Сава\", каза Попович, като заяви, че Мило Джуканович и неговият \"престъпен режим\" лишават Сърбия от най-святото - история и име.  Попович обясни, че нарича режимът на Джуканович престъпен, защото църквата не е била изземана нито от турците за 500 години, нито усташите (хърватските фашисти – бел.ред.), нито нацистите.  „Те ни причняват това, което враговете никога не са правили, а Сърбия със сигурност ще се представи много силно. Някой иска да ни вземе манастира Острог, някой иска да ни вземе мощите на св. Василий Острогски, Петър Цетински, а това е нашата идентичност,” каза Попович.  Сръбският министър отбеляза, че Йован Йованович Змай и Десанка Максимович са извадени от учебниците от Черна гора и че сръбските граждани на Черна гора не могат да бъдат наети в държавни институции, ако се декларират като такива.  „Над нас се осъществява геноцид на идентичността. Усташите направиха чист геноцид, убиваха ни, а Мило Джуканович иска да изхвърли от Черна гора, стара сръбска държава, всичко, което е сръбско,\" каза Попович.  Той предупреди, че ако в Черна гора, като православна \"братска страна\", в която живеят сърби, може да се изгони сръбската църква и да се вземат светите мощи на Василий Острошки и сръбски манастири, нещо подобно след няколко дни може да се случи в Косово и Метохия.  „Шиптърите биха направили това с нашите храмове в Косово, вероятно същото би се случило в Хърватия. Това е моделът, който вече се случи в Украйна. Мило Джуканович не е идеологът на това, той е обикновен извършител“, каза Попович.  „Той е известен като най-големият престъпник в Европа. Той трябва да изпълнява всички задачи, наредени от Запада и от шиптърите, защото е известно, че е дълбоко свързан с тях. Това е съвместна шиптърско-джукановска акция, която е престъпна за сръбския народ и държава,\" каза сръбският министър.  ", "date": "2019.06.19", "title": "Сръбски министър: Джуканович е най-големият престъпник в Европа, Черна гора е стара сръбска държава"}
{"url": "http://epicenter.bg/article/Rusiya-nareche--goloslovni--obvineniyata-za-svalyaneto-na-malayziyskiya-samolet-/186101/7/0", "text": "Твърденията, изразени от Съвместната следствена група (ССГ) относно участието на руски военнослужещи в катастрофата на малайзийския самолет в Украйна през юли 2014 г., са неоснователни обвинения. Това се посочва в изявление, публикувано в сряда от Министерството на външните работи на Руската федерация, цитирано от TACC и Агенция \"Фокус\".  \"Изявленията, изразени от ССГ по време на пресконференция на 19 юни за предполагаемото участие на руски военнослужещи в катастрофата на малайзийския \"Боинг МН17\", не могат да причинят нищо друго, освен съжаление,“ подчертаха от руското МВнР. „За пореден път срещу руската страна се повдигат абсолютно голословни обвинения с цел да дискредитира Руската федерация в очите на международната общност.\"  Както и при предишните пресконференции на ССГ, подчертаха от министерството на външните работи, и този път \"не бяха демонстрирани конкретни доказателства в подкрепа на такива незаконни изявления\".  \"Очевидно е, че ССГ продължава да бъде ограничена до не съвсем разбираеми аргументи, формулирани включително с подкрепата на съмнителни източници на информация,\" се казва от Руското външно министерство. \"В същото време данните, предоставени на разследването от руската страна, все още са упорито игнорирани.\"  Министерството решително отхвърли обвиненията на групата, че Руската федерация отказва да сътрудничи напълно.  \"От първия ден на трагедията Руската федерация е във висша степен заинтересована от установяването на истината и е готова да окаже пълно съдействие на разследването\", подчертаха от Министерството на външните работи. \"Русия активно сътрудничи с Холандия и предостави цялата налична информация за катастрофата на MН17.\"  \"В рамките на тази работа, руските специализирани агенции са извършили огромно количество безпрецедентна работа\", обясниха от министерството.  \"От разсекретяване на данни за руската военна техника и провеждане на комплексен експеримент от страна на\" Алмаз-Антей \", за предаване на първични радарни данни и документация, удостоверяваща идентичността на украинската ракета, която свали малайзийския „Боинг“, както и високоточни прегледи, доказващи фалшифицираните видео материали, на които ССГ разчита в своите заключения.\"  В допълнение, припомнят от Министерството на външните работи, Русия първоначално предложи да работят заедно.  \"Вместо това, международните следователи отстраниха Москва от пълноправно участие в ССГ, като придадоха на руските усилия само малка роля\", се казва в изявлението.  \"Те направиха Украйна пълноправен член на ССГ, давайки й възможност да подбира доказателства и да свали от себе си отговорността да не затвори своето въздушно пространство. \"  При тези обстоятелства руската страна продължава да повдига справедливи въпроси относно качеството на работата на групата.  \"Всичко това потвърждава опасенията, които сме изразили и по-рано за пристрастието и едностранчивостта на провежданото разследване“, заявиха от отдела.  Независимо от това, Руската федерация \"ще продължи да съдейства на разследването, за да се установи истината за смъртта на пътниците от полет MН17, а истинските извършители на инцидента да бъдат справедливо наказани\", казват от Руското външно министерство.  ", "date": "2019.06.19", "title": "Русия нарече “голословни“ обвиненията за свалянето на малайзийския самолет "}
{"url": "http://epicenter.bg/article/Stolichna-biblioteka-s-planinsko-chetene-i-bibliobus-na-Enyovden/186057/6/0", "text": "  Традиционно празникът ще започне в 08:00 ч. от Княжево (градинката на посл. спирка на тр. № 5) с туристически поход по маркираната пътека „Aлея на билките” с мисли на Петър Димков.   Фолклорната програма ще стартира в 12:30 ч. на естрадата пред  хижа „Момина скала“, където всички посетители на планината ще могат да вземат участие и във възстановката на стари народни обичаи – провиране под арка от 77 и половина билки, „медена питка”, ръсене с „мълчана вода” и др. Ще бъде даден и стартът на конкурса за детска рисунка  „Нарисувай ми билка”.", "date": "2019.06.19", "title": "Столична библиотека с планинско четене и библиобус на Еньовден"}
{"url": "http://epicenter.bg/article/Kiril-Domuschiev-stana-pocheten-grazhdanin-na-Nebraska-/186079/4/0", "text": "Главният изпълнителен директор на българската фармацевтична компания „Хювефарма” Кирил Домусчиев получи признание от управата на американския щат Небраска заради инвестициите, които прави там и работните места, които създава.   Държавният секретар на щата е връчил на председателя на КРИБ грамота, с която го прави почетен гражданин на Небраска, с всички права и привилегии, които дава тази титла.  Домусчиев направи кратък коментар във Facebook: „В нормалните държави хората уважават инвеститорите“.  Припомняме, че в началото на 2018 г. „Хювефарма” придоби американския лидер в биологичните иновации при лекарствата за животни – базираната в Небраска AgriLabs.   В сделката бе включена и дъщерната ѝ компания Benchmark Biolabs, а целта на придобиването бе да се разшири присъствието българската компания на американския пазар и да се ускори комерсиализирането на биологични решения при здравето на животните, които тя произвежда.  Това не е първото американско отличие, които Домусчиев и „Хювефарма“ получават. В края на миналата година кметът на Сейнт Луис, щата Мисури, връчи приза „Бизнес на годината“ на българската компания за подпомагане на икономическото развитие на града.      ", "date": "2019.06.19", "title": "Кирил Домусчиев стана почетен гражданин на Небраска "}
{"url": "http://epicenter.bg/article/Izpalnitelniyat-direktor-na--Natsionalna-elektricheska-kompaniya--EAD-podade-ostavka-/186082/4/0", "text": "Изпълнителният директор на „Национална електрическа компания“ ЕАД Петър Илиев депозира оставката си в деловодството на „Български Енергиен Холдинг” ЕАД. Това  Пред БНР Петър Илиев аргументира решението си с лични причини.   В последните седмици ръководството на НЕК беше обвинявано от бизнеса за високата цена на тока за фирмите на свободния пазар.   Сериозно напрежение имаше и заради обявен търг за продажба на електроенергия, чиито условия бяха променени и предизвикаха съмнения за корупция и игра \"на тъмно\" в полза на определен играч.   ", "date": "2019.06.19", "title": "Изпълнителният директор на „Национална електрическа компания“ ЕАД подаде оставка "}
{"url": "http://epicenter.bg/article/Tristrankata--Nyama-da-ima-po-nisko-DDS-za-hlyaba-i-lekarstvata/186097/4/0", "text": "Няма да има по-ниско ДДС за хляба и лекарствата - за това се съгласиха бизнесът, синдикатите и държавата. Предложението на опозицията за 5% данък добавена стойност върху най-необходимите стоки подкрепиха само от КТ „Подкрепа”. Според левицата, ако данъкът върху хляба и лекарствата се намали, хората ще да почувстват облекчение. Според държавата и бизнеса обаче не може да се правят данъчни промени преди членството ни в Еврозоната, а и с по-ниски данъци са възможни повече измами. Бизнесът не намери логика в предложението на БСП и поиска обещаната от държавата данъчна стабилност. Според тях по-ниското ДДС ще доведе до около 1 милиард лева загуба за хазната.    „Диференцирането на ставки води до затруднения при администрирането и увеличаването на данъчните измами”, каза председателят на АИКБ Васил Велев.    „По тази логика дайте да махнем всички обезщетения за бизнеса, защото те също са извор на данъчните измами. Данъчните измами и сега съществуват”, каза от своя страна заместник-председателят на парламентарната социална комисия Георги Гьоков.    „Промяната е значителна, радикална бих казал. Пред чакалнята за Еврозоната всички промени в данъчните закони следва да бъдат осмислени задълбочено”, заяви  Димитър Бранков, зам.-председател на БСК. Задълбочена подкрепа за БСП дойде само от КТ \"Подкрепа\". „Това е нормална практика. По никакъв начин не е радикална, когато се прилага в почти всички европейски държави”, каза Ваня Григорова от КТ „Подкрепа”.    Другият синдикат КНСБ обаче каза категорично „не” на 5% ДДС. И докато синдикати, бизнес и държава обсъждаха едното предложение за намален ДДС, от ДПС напомниха и за другото. „Да се създаде Фонд за изграждане на детски градини и да се освободят от ДДС книгите и учебниците”, подчерта лидерът на ДПС Мустафа Карадайъ.  Правителството обаче отхвърли всички идеи. „На един човек му трябват лекарства, на друг храни, на друг дрешки. Необходим е сериозен анализ трябва. Нека да мислим за по-високи доходи цените растат навсякъде по света, трудно сме видели да падат”, каза министърът на икономиката Емил Караниколов.   Припомняме, идеята за по-ниски ставки на ДДС за лекарствата, учебниците и хляба е от няколко години. До сега тя бе предлагана предимно от представители на левицата. На 18 септември 2018 г. от БСП поканиха финансовия министър Владислав Горанов да поговорят за намаляване на ДДС върху хляба на 5%, но до този момент идеята не е приета.  Повече от половин година след това, на 30 май 2019 г. при появяването си в парламента след продължително отсъствие депутатът от ДПС Делян Пеевски заяви, че в партията му обмислят ДДС за хляба да падне на 5%. За лекарствата още мислел каква данъчна ставка да предложи. Той спомена и идеята за безплатни детски градини.  Междувременно от СДС не приеха идеята на левицата, която настояваше за диференцирана ставка на ДДС за някои основни храни и за младите семейства.", "date": "2019.06.19", "title": "Тристранката: Няма да има по-ниско ДДС за хляба и лекарствата"}
{"url": "http://epicenter.bg/article/Patna-politsiya-zapochva-proverki-v-tsyalata-strana/186023/3/0", "text": "От днес, сряда, започва специализирана операция на пътна полиция в цялата страна, съобщиха от МВР. Създадена е организация за засилен контрол върху скоростта, неправоспособността на шофьорите, ползването на обезопасителните колани и детските обезопасителни системи, отнемането на предимство на пешеходци на пешеходни пътеки. Особено внимание ще се обръща на водачите на двуколесни превозни средства - на тяхната правоспособност, видимостта и състоянието на регистрационните табели на моторните превозни средства, използването на защитните каски. Полицейските екипи ще бъдат локализирани по участъци с въведена временна организация на пътя, както и по местата със засилен трафик – по път II-53 с. Крушаре, разклона за с. Камен, път II-66 с.Злати войвода, с. Съдиево, път I-7 с.Мокрен, разклоните за с.Градец и с.Жеравна и ограниченията в населените места по път I-6. Засилен контрол ще има на натоварените кръстовища в общинските центрове и в районите с пешеходни пътеки. На автомагистрала \"Тракия” контрол ще има в района на извършващите се ремонтни дейности в участъка от километър 250 до 260. Остава завишен контролът на водачи, употребили алкохол и наркотични вещества. В сряда от 23 ч. до 24 ч. ще бъде спряно движението в двете посоки по автомагистрала \"Хемус“, в участъка между 337-ми и 342-ри километър, съобщиха от АПИ. Това е отсечката между пътен възел \"Белокопитово“ и кръстовището с път I-7 Силистра – Шумен, в района на с. Панайот Волово. За да не се затруднява трафикът през деня, късно вечерта ще се монтира рамка, с дължина 32 м, на изграждащата се електронна система за събиране на такси за ползване на републиканската пътна мрежа на база изминато разстояние за превозни средства над 3.5 тона (тол). По време на ограничението трафикът ще се пренасочва по първокласния път I-2 Шумен-Варна. Необходимо е шофьорите да карат внимателно, със съобразена скорост и да спазват пътната сигнализация. Ще бъде ограничено движението в изпреварващата и част от активната ленти, като трафикът ще преминава по другата част от активната и аварийната ленти. От 10 до 15:30 ч. движението в тунел \"Траянови врата“ на АМ \"Тракия“ в тръбата за Бургас ще се осъществява в една лента поради ремонт на антени на мобилен оператор. Ще бъде затворена активната лента, като трафикът ще се извършва в изпреварващата лента.", "date": "2019.06.19", "title": "Пътна полиция започва проверки в цялата страна"}
{"url": "http://epicenter.bg/article/Shefove-ot-API-na-sad-za-shteti-ot-nad-30-mln--leva-za-magistrala-Maritsa/186042/3/0", "text": "  Софийска градска прокуратура (СГП) внесе в Софийски градски съд (СГС) обвинителен акт срещу три длъжностни лица от Агенция „Пътна инфраструктура“ за безстопанственост в особено големи размери, представляваща особено тежък случай. Това съобщиха от прокуратурата на РБългария.   Лазар Лазаров е предаден на съда за това, че 07.08.2014г. -17.02.2015г. в качеството си на председател на Управителния съвет на АПИ, умишлено не е положил достатъчно грижи за възложената му работа по изграждане на магистрала „Марица“, и от това са последвали щети за Министерство на транспортна и информационните технологии в особено големи размери -30 813 647 лева., и случаят е особено тежък.   Тъй като осъщественото от него деяние е умишлено, той е привлечен към наказателна отговорност по по-тежката правна квалификация за безстопанственост- чл. 219 ал.4 вр. ал.3 вр. ал.1 от НК.   Ако бъде признат за виновен Лазаров може да получи наказание лишаване от свобода“ от 3 /три/ до 12 /дванадесет/ години и „лишаване от право да заема определена държавна или обществена длъжност и „лишаване от право да упражняват определена професия или дейност“.   Дончо Атанасов и Илиана З. са предадени на съд, затова, че периода 23.01.2014г. до 26.01.2015г. в качеството си на членове на Управителния съвет на АПИ, при условията на независимо съпричинителство, не са положили достатъчно грижи за възложената им работа по изграждане на магистрала „Марица“, и от това са последвали щети за Министерство на транспортна и информационните технологии в особено големи размери -30 813 647 лева., и случаят е особено тежък.   Ако бъдат признати за виновни те могат да получат наказание „лишаване от свобода“ от 3 /три/ до 10 /десет/ години и „лишаване от право да заемат определена държавна или обществена длъжност и „лишаване от право да упражняват определена професия или дейност“.  ", "date": "2019.06.19", "title": "Шефове от АПИ на съд за щети от над 30 млн. лева за магистрала Марица"}
{"url": "http://epicenter.bg/article/Tsatsarov-poiska-ot-kolegiyata-na-VSS-vremenno-otstranyavane-na-prokurora-ot-Samokov--obvinen-za-poboy-/186054/3/0", "text": "Главният прокурор Сотир Цацаров поиска от Прокурорската колегия на ВСС временно отстраняване от длъжност на прокурора от Самоков, обвинен за побой. Това съобщиха от пресцентъра на държавното обвинение.  Цацаров внесе в Прокурорската колегия на ВКК искане за временно отстраняване от длъжност на Христо Белстойнев, прокурор в Районна прокуратура – Самоков, заради повдигнатото му обвинение.  Искането се основава на доказателства, събрани в рамките на разследване на Софийска градска прокуратура, по което на 17 юни 2019 г. Христо Белстойнев е привлечен като обвиняем за извършено умишлено престъпление от общ характер - за това, че на 12 юни 2019 г. за времето от 14.30 до 15.00 часа в гр. Самоков на ул. „Бачо Киро“ по хулигански подбуди причинил лека телесна повреда на лице с инициали Д. Г. Г.  Искането на главния прокурор е обосновано от необходимостта от извършване на процесуално следствени действия в гр. Самоков и служебното положение на обвиняемия Белстойнев – прокурор в Районна прокуратура – Самоков, което би могло да попречи на разследването.  Главният прокурор настоява Христо Белстойнев да бъде отстранен от длъжността прокурор в Районна прокуратура – Самоков за срок до приключване на воденото срещу него наказателно производство.  ", "date": "2019.06.19", "title": "Цацаров поиска от колегията на ВСС временно отстраняване на прокурора от Самоков, обвинен за побой "}
{"url": "http://epicenter.bg/article/Vatreshniyat-ministar-zashtiti-shefa-na--Kibersigurnost--za-aktsiyata-sreshtu-kabelnite-operatori/186058/3/0", "text": "Министърът на вътрешните работи Младен Маринов не смята, че началникът на сектор „Киберсигурност“ в ГДБОП Явор Колев трябва да подаде оставка заради акцията срещу разпространението на нелицензирано видеосъдържание от миналата седмица, съобщи БНР.   По-късно днес се очаква кабелни оператори да протестират пред сградата на Министерския съвет с искане за отстраняването на Колев заради акцията на ГДБОП.   Маринов защити работата на служителите и припомни, че операцията на ГДБОП е била проведена съвместно с Европол под надзора на прокуратурата.   „И наистина касае много сериозен проблем, както за имиджа на страната, така и за държавния бюджет. Действията бяха насочени единствено и само към апаратура, излъчване на програмни продукти без съответния лиценз, което не засягаше доставката на интернет на крайните потребители\".   Вътрешният министър защити Явор Колев: „Г-н Колев е добър професионалист и смятам, че това, което прави, е да спазва закона и да се бори с пиратството“.  ", "date": "2019.06.19", "title": "Вътрешният министър защити шефа на „Киберсигурност“ за акцията срещу кабелните оператори"}
{"url": "http://epicenter.bg/article/Tiyneydzhar-se-udavi-v-reka-Ogosta-v-Montansko/186060/3/0", "text": "15-годишно дете се е удавило във водите на река Огоста край село Портитовци. Това съобщиха от ОДМВР - Монтана. Сигналът за инцидента е подаден на 18 юни 2019 г. в ОДЧ на ОДМВР - Монтана.   Съобщено е за удавено дете във водите на река Огоста непосредствено след сливането на реките Ботуня и Огоста в землището на село Портитовци, обл. Монтана. Местопроизшествието е посетено, като на място е извършен оглед на тялото на удавеното 15-годишно момче от село Портитовци, открит от водолазен екип на сектор \"Специализирани оперативни дейности\" при РДПБЗН - Монтана.   Огледът е направен в присъствието на съдебен лекар от МБАЛ \"Д-р Стамен Илиев\" - Монтана, както и роднини на момчето. По тялото не са открити следи от насилие. Транспортирано е в Съдебна медицина на МБАЛ - Монтана за извършване на аутопсия. По случая е образувано досъдебно производство в РУ - Монтана.", "date": "2019.06.19", "title": "Тийнейджър се удави в река Огоста в Монтанско"}
{"url": "http://epicenter.bg/article/Nameriha-trup-na-zhena-pred-blok-v--quot-Krasno-selo-quot-/186072/3/0", "text": "Безжизнено тяло на жена е намерено пред жилищен блок в кв. „Красно село, съобщиха от МВР, цитирани от Дарик Нюз.  То е открито в тревните площи пред сградата, а сигналът за това е подаден рано тази сутрин.  На място са изпратени екипи на полицията и Спешна помощ. При извършения първоначален оглед не са констатирани следи от насилие по трупа. Тепърва ще се установява и самоличността на починалата.", "date": "2019.06.19", "title": "Намериха труп на жена пред блок в \"Красно село\""}
{"url": "http://epicenter.bg/article/Tezhka-katastrofa-zatvori-patya-Yakoruda---Razlog--ima-zaginal-/186083/3/0", "text": "Тежка катастрофа затвори пътя Якоруда - Разлог в посока Разлог. Сигналът за инцидента е получен около 14 ч., съобщи ОДМВР – Благоевград.  По първоначална информация пътнотранспортното произшествие е между товарен автомобил и две леки коли.  Млада жена е загинала, а съпругът й е тежко ранен при катастрофа край Лом  При инцидента е загинал мъж, а четирима са пострадали. Движението и в двете посоки е преустановено.  ", "date": "2019.06.19", "title": "Тежка катастрофа затвори пътя Якоруда - Разлог, има загинал "}
{"url": "http://epicenter.bg/article/Prokurorskata-kolegiya-na-VSS-otstrani-vremenno-ot-dlazhnost-prokurora-ot-Samokov--obvinen-za-poboy-/186093/3/0", "text": "Прокурорската колегия на Висшия съдебен съвет (ВСС) по предложение от главния прокурор на Република България отстрани временно от длъжност Христо Огнянов Белстойнев от длъжността „прокурор“ в Районна прокуратура – Самоков до приключване на воденото срещу него наказателно производство по ДП № 215/2019 г, по описа на Следствения отдел при Софийска градска прокуратура, пр. пр. № 11367/2019 г. по описа на СГП, отдел „Специализиран“. Това съобщиха от ВСС.  Предложението от главния прокурор е във връзка с привличането на прокурор Белстойнев като обвиняем за извършено умишлено престъпление от общ характер по чл. 131, ал.1, т.12, вр. чл.130, ал.1 от НК, за това че на 12 юни 2019 г. за времето от 14.30 до 15.00 часа в град Самоков, на ул. „Бачо Киро“ по хулигански подбуди причинил лека телесна повреда на Д. Г. Г.  Искането на главния прокурор е обосновано от необходимостта от извършване на процесуално следствени действия в гр. Самоков и служебното положение на обвиняемия Белстойнев – прокурор в Районна прокуратура – Самоков, което би могло да попречи на разследването.  ", "date": "2019.06.19", "title": "Прокурорската колегия на ВСС отстрани временно от длъжност прокурора от Самоков, обвинен за побой "}
{"url": "http://epicenter.bg/article/Kapvava-drama--Martvo-piyan-si-preryaza-garloto-sas-schupena-butilka-v-tsentara-na-Sofiya-i-pochina-/186096/3/0", "text": "Столичната полиция изяснява обстоятелствата около инцидент, съобщиха от пресцентъра на МВР.  Сигнал за мъж във видимо неадекватно състояние, който счупил стъклена бутилка и се е самонаранил в областта на гърлото, е получен в 15.30 часа.  Незабавно към мястото на инцидента – района на ул. Княз Борис I и ул. Позитано, са насочени екипи на полицията и спешна помощ.  Мъжът е откаран в болница, където е починал.  Предприети са действия за изясняване на всички обстоятелства около случая.  ", "date": "2019.06.19", "title": "Кървава драма! Мъртво пиян си преряза гърлото със счупена бутилка в центъра на София и почина "}
{"url": "http://epicenter.bg/article/Nelepo--Zhena-padna-v-reka-Iskar-i-zagina--sled-kato-obarka-predna-sas-zadna-skorost-/186102/3/0", "text": "Жена падна с колата си в река Искър и загина , съобщи МВР.  Инциденът се случил на паркинг на пътя Своге-Лакатник.  Жената тръгнала да излиза от паркинга, но вместо назад, тръгнала напред, паднала в река Искър и починала.  От МВР нямат данни за други пострадали.  ", "date": "2019.06.19", "title": "Нелепо! Жена падна в река Искър и загина, след като обърка предна със задна скорост "}
{"url": "http://epicenter.bg/article/Smolyan-priema-kampaniyata--Badi-voynik--/186085/2/0", "text": "Смолян ще бъде 16-ият град - домакин на събитие от информационната кампания на Министерството на отбраната „Бъди войник“, съобщиха от министерството на отбраната.  На 20 юни, четвъртък, от 16.00 ч. на площад „България“ в Смолян ще бъдат обособени щандове с информационни материали за военната професия и за служба в доброволния резерв от Военно окръжие - Смолян. С информационни материали ще бъдат представени Сухопътните войски, Военноморските, Военновъздушните сили и Силите за специални операции, Националната гвардейска част и Служба „Военна полиция“.  Присъстващите ще могат да зададат своите въпроси за военната професия директно на хората в униформа, а от представителите на Военното окръжие може да се информират за текущите конкурси за длъжности във Въоръжените сили. По същото време ще има статичен показ на бойна техника, снаряжение, ски и алпийско оборудване на 101-ви алпийски полк.  На „Бъди войник“ в Смолян ще присъстват началникът на отбраната генерал Андрей Боцев и командирът на Сухопътните войски генерал-майор Михаил Попов. Около 16.15 часа са предвидени изявления за медиите.  Регионалният исторически музей „Стою Шишков“ в Смолян ще покаже изложбата „Ние помним“ по повод 100 години от Първата световна война от 16.15 ч на площада. Граждани и гости на Смолян ще могат да се насладят и на професионалните изпълнения на музикантите от Представителния духов оркестър на Военновъздушните сили.  От 18.00 ч в Родопския драматичен театър „Николай Хайтов“ ще има прожекция на филма на Военния телевизионен канал за 101-ви алпийски полк „Орисани да покоряват върхове“.  След нея от 18.30 ч в театъра ще започне концертът на Представителния ансамбъл на Въоръжените сили. Със свои изпълнения в него ще се включат Орлин Горанов, Гуна Иванова и внучката и Ива Костадинова, Росица Кирилова, Емилия Валенти, формация „Армейска песен“ и други изтъкнати наши изпълнители. От Смолян ще участват още и деца от ученическия гвардейски състав при ЕГ „Иван Вазов“, Танцово студио „The One”, Танцова формация „Зареница“.  ", "date": "2019.06.19", "title": "Смолян приема кампанията „Бъди войник“ "}
{"url": "http://epicenter.bg/article/S-nad-30-mln--lv--sa-namaleli-prosrochenite-dalgove-na-bolnitsite-/186086/2/0", "text": "С 30 224 000 лв. са намалели просрочените задължения на болниците за периода 31.03.2018 г. – 31.03.2019 г.,  За една година понижението на дълговете за всички болници с държавно и общинско участие в капитала е 19%, като най-голямо е намалението - с 29 % за болниците със 100% държавно участие в капитала.  До 31 март 2018 г. те са били 158 387 000 лв., а в същия период през 2019 г. вече са 128 163 000 лв.  Намаляването на просрочените задължения е резултат от спазването на единния Стандарт за финансово управление на държавните лечебни заведения – търговски дружества, който екипът на Министерството на здравеопазването въведе през миналата година.   ", "date": "2019.06.19", "title": "С над 30 млн. лв. са намалели просрочените дългове на болниците "}
{"url": "http://epicenter.bg/article/Borisov-leti-za-Bryuksel-za-zasedanieto-na-Evropeyskiya-savet-na-20-i-21-yuni-/186088/2/0", "text": "Министър-председателят Бойко Борисов ще участва в заседанието на Европейския съвет, което ще се проведе на 20 и 21 юни в Брюксел. Това съобщиха от правителствената информационна служба.  Държавните и правителствени ръководители ще обсъдят новия Стратегически дневен ред на ЕС за периода 2019-2024 г., в чиято основа е съхраняването на стабилността, устойчивостта и просперитета при запазване на единството на държавите членки и при прилагане на принципите на солидарността и кохезията.  Сред останалите теми, които ще са във фокуса на заседанието на Европейския съвет, са Многогодишната финансова рамка за периода 2021-2027 г. и разширяването на Съюза. Държавните и правителствени ръководители ще дискутират още климатичните промени и проблеми, свързани с дезинформацията.  На 21 юни, петък, премиерът Бойко Борисов ще вземе участие в работната сесия на Срещата на върха на държавите от Еврозоната.  ", "date": "2019.06.19", "title": "Борисов лети за Брюксел за заседанието на Европейския съвет на 20 и 21 юни "}
{"url": "http://epicenter.bg/article/Zaharieva--Shte-bade-istoricheska-greshka--ako-Skopie-i-Tirana-ne-zapochnat-zaedno-pregovori-za-ES-/186089/2/0", "text": "Ще бъде историческа грешка, ако Северна Македония и Албания не започнат заедно преговорите за присъединяване към ЕС. Това каза вицепремиерът и министър на външните работи Екатерина Захариева пред журналисти след изслушването си във Външна комисия във връзка с вчерашното заседание на Съвета по общи въпроси и решението за отлагане на преговорите за присъединяване към ЕС със Северна Македония и Албания, предаде репортер на Агенция „Фокус“.  Според Захариева добрата новина от Съвета по общи въпроси е отлагането на преговорите за есента, което дава по-голяма възможност да се работи за това Албания и Северна Македония да започнат заедно преговорите за присъединяване към ЕС.  „Според нас това е важно за гражданите на тези две държави - там има много млади хора, за сигурността и стабилността на цяла Европа, на целия ЕС. В крайна сметка един от основните принципи е преценяване по собствените заслуги. Ние ще помагаме, надявам се да убедим държавите, които все още не са убедени за Албания, че има заслуги да започне октомври месец“, допълни Захариева.  На въпрос дали на заседанието на външна комисия е ставало въпрос за вчерашния Съвет, Захариева коментира:  „Разбира се, че българските народни представители се интересуваха. Имаше въпрос, на който им разказах подробно какво се случи на Съвет общи въпроси. Българската позиция е, че двете държави трябва да започнат преговори“, каза още Захариева.  Тя посочи, че миналата година в рамките на Българското председателство на Съвета на ЕС е взето решение през юни тази година да започнат преговори за присъединяване на двете страни към ЕС.  „Поради факта, че докладът на ЕК излезе две седмици преди заседанието на Съвета и невъзможността някои парламенти да вземат решение за толкова кратко време, взехме решение, което е позитивно. Не всеки път този съвет успява да вземе решение на тема разширяване“, каза Захариева.  По думите ѝ добрата новина е, че Северна Македония и Албания не се разделят.  „Решенията са не по-късно от октомври месец Светът да се върне към обсъждане на тази тема и да се препоръча да започнат преговори“, заяви Захариева като посочи, че преговорите и започването им не се краят на процеса и има още какво да се извършва като реформи в двете държави.  „Позицията на България от години е ясно и тя е силна подкрепа за разширяването на ЕС към страните от Западни Балкани“, уточни още министърът. Тя допълни, че по-скептичните към разширяването на ЕС държави са подкрепили европейската перспектива на страните от Западните Балкани като едни от най-големите двигатели на реформите и демократизацията в региона, сигурността и стабилността.  ", "date": "2019.06.19", "title": "Захариева: Ще бъде историческа грешка, ако Скопие и Тирана не започнат заедно преговори за ЕС "}
{"url": "http://epicenter.bg/article/Tragva-barza-kruizna-liniya-Burgas---Istanbul-/186091/2/98", "text": "Бърза круизна линия от Бургас до Истанбул тръгва следващия сезон. Тя ще се изпълнява само за 4 часа, съобщиха от община Бургас.  В първото експериментално плаване от Бургас до Инеада, която ще е междинна спирка, се включиха директорът на пристанище Бургас Диян Димов, зам.-кметът по бюджет, финанси и икономика на Община Бургас Красимир Стойчев, зам.-областният управител Владимир Крумов, председателят на ОбС Костантин Луков, секретарят на областна управа Валентин Крумов, директорът на ДППИ Ивайло Иванов, представители на туристическа и корабни агенции, общински съветници и медии.  Линията ще заработи от 1 юни 2020 г. Корабите по линията ще пътуват през ден, в периода 1 юни - 15 септември, а цената за плаване в двете посоки ще е 70 евро.  Максималната скорост, която ще развиват катамараните по линията, ще е 55 км/ч.  В Инеада официалните гости бяха посрещнати от кмета на курортното селище и валията на област Къркларели.  ", "date": "2019.06.19", "title": "Тръгва бърза круизна линия Бургас - Истанбул "}
{"url": "http://epicenter.bg/article/Dragomir-Stoynev--Pritesneni-sme-Vseki-biznesmen-mozhe-da-si-kupi-politik-i-da-si-vnese-zakonoproekt-/186094/2/0", "text": "\"Доста сме притеснени от тази изключително координирана акция между ДПС и ГЕРБ, което не се случва за пръв път - всеки бизнесмен може да си купи политик, и да си внесе законопроект, който да е удобен за него, а не за българските граждани. Проблемно, е че се бърза, че няма диалог, и цялата тази атака е насочена към БСП.\"  Това каза в стуидото на \"Лице в лице\" на бТВ зам.-председателят на ПГ на „БСП за България“ Драгомир Стойнев.  \"Ние поканихме всички политически сили, искаме диалог, да не се бърза, да обсъдим ситуацята, не може по средата на годината да се сменят правилата. В момента има актуализация на бюджета, това е заплаха за съществуването на партиите, ГЕРБ не предложиха алтернативен начин за финансиране, когато ДПС им подсвирнаха, те веднага отидоха на среща, двете партии де факто ще бъдат основните сили, които ще бъдат в следващите години, другите партии ще изчезнат. ГЕРБ са представители на ЕНП, ние сме членове на ЕС, държим на европейските ценности, ДПС изнасилват крехката ни демокрация\", предсказа Стойнев.  \"В България въвеждаме метод, който го няма никъде в ЕС, там държавата подпомага политическите сили да имат свободата и да бъдат независими от корупцията, в момента ДПС и ГЕРБ узаконяват корупцията в политиката. Утре ще бъдат гласувани в бюджета комисия, в петък ще влезе в пленарна зала, така че правилата да влязат точно за местните избори. БСП постига много добър резултат в общините, може би липсата на Цветанов принуждават ГЕРБ да приемат толква силови, мутренски методи срещу опозицията.   Ние ще направим всичко възможно да спрем този устрем на ГЕРБ. Имаме среща с общественици, с организации. Да, може би 11 лева са много, нека да се намали субсидията, но политическите сили, когато трябваше да бъде проведен този дебат, ние отсъствахме, трябваше да обясним на хората докъде води въвеждането на 1 лев партийна субсидия\", посочи още Стойнев.  Той припомни, че самият министър-председател е казал, че това е популизъм, но продължава да настоява за това, а то е промяна на политическата система, българските граждани трябва да разберат, че това нещо изключително страшно, подчерта Стойнев.  По повод отказа от оставка на Корнелия Нинова, той заяви, че това, което тя е направила, е било изненада - ако това било факт, партията щяла да бъде разбита от братоубийствени войни. След като това не е станало, ГЕРБ са решили да направят този ход с партийните субсидии.  ", "date": "2019.06.19", "title": "Драгомир Стойнев: Притеснени сме! Всеки бизнесмен може да си купи политик и да внесе законопроект "}
{"url": "http://epicenter.bg/article/Prof--Nikolay-Ovcharov--Graf-Drakula-e-govorel-na-chist-balgarski-ezik--VIDEO--/186095/2/0", "text": "Граф Дракула говори на чист български, което значи, че е българин, защото има над 200 грамоти. Това каза археологът проф. Николай Овчаров в ефира на \"Плюс-Минус. Коментарът след новините\" по Нова телевизия.  „Граф Дракула, или той не е граф, той е велик воевода на Влахия. Нека си го наречем с титлата и се нарича Йоан III Влад. Това е неговото име, с което той се подписва. Всичко останало вече са по-късни интерпретации. Граф Дракула говори на чист български, което значи, че е българин, защото има над 200 грамоти. Румънската историография, за да излезе от тази неудобна ситуация, казва: \"Те пишат на църковно славянски език\"\", обясни проф. Овчаров.  Археологът коментира и отношенията на страната ни със Северна Македония и споровете, които възникнаха, покрай личността на Гоце Делчев.  „В случая, специално за Северна Македония, нещата са малко по-особени, защото говорим за един и същи народ. Винаги ще го казвам това нещо. Тук не става дума само за кражба на история, която се прави от десетилетия. Става дума, че това е съкровената част на българската история. Това, което се случва с Гоце Делчев, с нашите възрожденци в последно време – това просто е възмутително”, коментира Николай Овчаров.  ", "date": "2019.06.19", "title": "Проф. Николай Овчаров: Граф Дракула е българин, говорел е на чист български език (ВИДЕО) "}
{"url": "http://epicenter.bg/article/Eto-gi-zadachite-i-otgovorite-na-maturata-po-matematika-za-VII-klas-/186098/2/0", "text": "Министерство на образованието и науката публикува задачите и отговорите на матурата по математика за VII клас, предава Канал 3.  Над 61 000 седмокласници се явиха днес на изпита по математика. Резултатите ще са готови до 27 юни, а от 3 до 5 юли ще се подават заявленията за участие в класирането за гимназиите.  ", "date": "2019.06.19", "title": "Eто ги задачите и отговорите на матурата по математика за VII клас "}
{"url": "http://epicenter.bg/article/Prezidentat-i-nachalnikat-na-otbranata-s-visoka-otsenka-za-uchenieto--Otveten-udar---2019-g---VIDEO--/186100/2/0", "text": "На полигон Ново село се проведе заключителният етап от тактическото учение с бойни стрелби „Ответен удар 2019“. В последния ден от маневрите действията на многонационалните сили наблюдаваха президентът и върховен главнокомандващ на въоръжените сили Румен Радев, началникът на отбраната генерал Андрей Боцев, висши офицери от страните-участнички и военни аташета, акредитирани у нас, съобщиха от МО.  „Това е едно от най-добрите учения през последните години. Военнослужещите демонстрираха отлична комуникация и взаимодействие“, отбеляза началникът на отбраната генерал Андрей Боцев днес, 19 юни, на заключителния етап на тактическото учение с бойни стрелби „Ответен удар-2019 г.“ на учебен полигон „Ново село“.  Участниците в учението от въоръжените сили на България, САЩ, Гърция, Албания и Република Северна Македония, структурирани в многонационален механизиран батальон, днес демонстрираха пред високопоставени гости и медии способности при водене на съвместна отбранителна операция.  „Най-важното в една съвместна операция в коалиционен формат е добрата комуникация и взаимодействие, единното разбиране на управлението и организацията, както и общите тактики, техники и процедури. Това, което видяхме днес, бе с изключителна динамика, с голяма точност, много добра координация“, заяви пред журналисти президентът Румен Радев. Той даде изключително висока оценка на учението и поздрави ръководството, всички командири и военнослужещи от страните-участнички с постигнатите резултати.  Денят за високопоставени гости започна с едноминутно мълчание в памет на канадския парашутист, загинал при изпълнение на служебните си задължения във въздушно-десантното учение „Swift Response – 2019“, ръководено от Командването на Сухопътните сили на САЩ в Европа.  На заключителния етап на „Ответен удар – 2019 г.“ повече от час продължиха активните бойни действия на военните формирования от армиите на петте държави-участнички, които представиха изградените съвместни способности и оперативна съвместимост, резултат от съвместните усилия по планиране и подготовка.  Командирът на Сухопътните войски генерал-майор Михаил Попов, под чието ръководство е планирано учението, отбеляза, че по време на съвместните тренировки военнослужещите са споделяли опит, изградили са доверие помежду си като партньори и съюзници и са усъвършенствали своите способности. „Ние като военнослужещи сме подготвени да воюваме и знаем какво причинява войната – смърт, разрушение, страдание. Поради това, ние, хората в униформа, сме твърдо убедени, че дори 100 години преговори са по-добри от един ден война“, заяви генерал-майор Попов.  Днес в заключителния етап на „Ответен удар – 2019 г.“ от българска страна участваха военнослужещи от 38-ми механизиран батальон със собствена самоходна минохвъргачна батарея и смесен противотанков взвод, артилерийска батарея от 20-ти самоходен артилерийски дивизион - всички от състава на 2-ра механизирана бригада; танкова рота от Центъра за подготовка на специалисти, както и средства за непосредствена авиационна поддръжка от състава на Военновъздушните сили. От Сухопътните сили на САЩ в Европа участва една механизирана рота, въоръжена с бойни машини на пехотата М2А3 „Брадли“ и „Хамър“. От въоръжените сили на Гърция се включиха танков взвод с танкове „Леопард-2“ и екипажи на вертолети AH-64 „Апачи“ за непосредствена авиационна поддръжка. Сухопътните войски на Република Албания и Република Северна Македония бяха представени с по един пехотен взвод със собствено въоръжение и бойни машини „Хамър“, осигурени от 2-ра механизирана бригада от състава на българските Сухопътни войски.  След демонстрацията бе представен статичен показ на въоръжението и бойната техника на участващите в учението военни формирования.  В деня за високопоставени гости на „Ответен удар – 2019 г.“ присъстваха също главният секретар на президента на Република България Димитър Стоянов, заместник-началникът на отбраната вицеадмирал Емил Ефтимов, командващият на Съвместното командване на силите генерал-лейтенант Любчо Тодоров, заместник-командващият на Съвместното командване на силите генерал-майор Иван Лалов, който е директор на националната структура за ръководство и контрол на летните учения на територията на България, висши офицери от българските въоръжени сили, ръководители на държавни структури, както и посланици, военни делегации и военни аташета на страните-участнички.  ", "date": "2019.06.19", "title": "Президентът и началникът на отбраната с висока оценка за учението „Ответен удар – 2019 г.“ (ВИДЕО) "}
{"url": "http://epicenter.bg/article/Ide-adska-zhega--Zhivakat-udrya-37-38-prez-pochivnite-dni-/186103/2/0", "text": "През нощта на отделни места ще има краткотрайни валежи. До сутринта облачността ще намалее и утре ще е предимно слънчево. В следобедните часове, главно над планинските и североизточните райони ще се развива купеста облачност. Там на отделни места ще превали и прегърми.  Температурите ще се повишат, максималните ще са между 29° и 34°. Атмосферното налягане ще се задържи почти без промяна – близко до средното за юни. Това съобщи за Агенция „Фокус” дежурният синоптик Ана Дякова от Националния институт по метеорология и хидрология (НИМХ).  Над Черноморието ще е предимно слънчево. След обяд ще има временни увеличения на облачността, но само на отделни места в северната част ще превали краткотрайно. Ще духа слаб североизточен вятър. Максимални температури на въздуха 29° - 31°. Температурата на морската вода е от 23 на север от н. Калиакра, до 25-27 в останалите райони. Вълнението на морето ще е 2 бала.  Над планините ще е предимно слънчево. След обяд ще се развива купеста облачност и на места, главно в масивите от Западна България, ще има краткотрайни валежи с гръмотевици. Ще духа слаб вятър от изток-североизток. Максимална температура на височина 1200 метра около 23°, на 2000 метра – около 14°.  До края на седмицата ще бъде предимно слънчево, ще се затопля и около и след обяд ще бъде горещо. Максималните температури ще са над 30°, а през почивните дни в отделни райони ще достигнат 37°-38°.  Значителна купеста облачност ще се развива в следобедните часове в петък и на места, главно в Северна България и Рило-Родопската област ще превали краткотраен дъжд, придружен с гръмотевици; възможни са локални интензивни валежи.  През почивните дни валежите ще са на изолирани места, в събота – главно в планините, а в неделя привечер, когато от северозапад се очаква да започне понижение на температурите - в северозападната част от страната. Там ще се създадат условия за по-интензивни явления.  ", "date": "2019.06.19", "title": "Иде адска жега! Живакът удря 37°-38°през почивните дни "}
