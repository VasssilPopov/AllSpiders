{"url": "http://epicenter.bg/article/Sadiya-Todorova--VSS-dokaza--che-ne-mozhe-da-se-spravi-kato-operator-na-lichni-danni/188620/2/0", "text": "Два дни след избухването на скандала с милионите изтекли лични данни от НАП, личните данни на една българска съдийка и нейното семейство също бяха разпространени публично. Но не от хакери, а от Инспектората към Висшия съдебен съвет. Файлът с нейната декларация беше озаглавен „Мирослава Тодорова НеСеЧистиии\".    „ВСС доказа, че не може да се справи като оператор на лични данни”, заяви Мирослава Тодорова в предаването \"120 минути\" на bTV и допълни, че никой оттам не се е обадил да я попита как е след изтичането на личните й данни.    Тя отбеляза, че като „наказателен съдия” този теч я поставя в риск и компрометира нейната сигурност, а това я кара да се притеснява много за семейството си.    „Не трябва да свикваме с това. „НеСеЧистиии” влиза в тенденцията на други кодове като „Да се удари” и „Да се изпраска”, категорична е Мирослава Тодорова.    Този „новоговор е технология за насаждане на страх”. Моят пример може да служи за назидание и сплашване на всички останали. Ако един съдия няма адекватна защита, тогава какво остава за другите”, смята Тодорова, която вижда в случилото се послание към обикновените хора.    „Най-важната тема, за която всички трябва да следят, е дали има достатъчна институционална гаранция за независимостта на съда. Ако няма такава, гражданите нямат нищо и са уязвими. Това е ценност не само за съдиите”, заяви Мирослава Тодорова.    „Всеки път когато има посегателство към съдебната независимост правим това, което можем да направим – пращаме отворено писмо, което да достигне до широката общественост. Не можем да отидем отвъд тази степен, защото има много строги правила, с които магистратите се съобразяват”, заяви съдия Тодорова.", "date": "2019.07.21", "title": "Съдия Тодорова: ВСС доказа, че не може да се справи като оператор на лични данни"}
{"url": "http://epicenter.bg/article/Kinolozi-zaplashvat-s-protesti--iskat-registar-za-agresivnite-kucheta/188585/2/0", "text": "Киноложки организации настояват за създаването на регистър от специалисти, които да определят дали кучето, е агресивно или не.    По закон такъв списък от лицензирани експерти трябваше да бъде въведен още преди десетина години, но все още липсва. Рискът от агресия не зависи от конкретна порода или килограми, а от отношението на стопаните на кучета, категорични са ветеринарите.    Всяко куче, с което не се общува правилно, може да се превърне в агресивно, предупреждават кинолози.    „В закона се казва, че България трябва да има списък от регистрирани етолози. Тоест, хора, които могат с тестове и с познанията си, да определят дали едно животно е агресивно или не. Въпреки че тази поправка е приета преди повече от 15-20 години, такъв списък в България все още няма”, заявява пред БНТ председателят на Пловдивското киноложко дружество Костадин Шанков.    Идеята е според оценката на тези специалисти, кучетата да имат различен цвят паспорти, определящ начина, по който могат да бъдат разхождани. Сега инциденти стават дори в обществените паркове.    Ветеринарите апелират за повишаване на контрола в кучешките развъдници, които подлежат на регистриране в Агенцията за безопасност на храните. Експертите настояват да се проверява не само средата, в която се отглеждат животните, а и физическото състояние на кучетата. Ако исканията им не бъдат чути, кинолозите заплашват с протести.", "date": "2019.07.21", "title": "Кинолози заплашват с протести, искат регистър за агресивните кучета"}
{"url": "http://epicenter.bg/article/Pochina-Bugi-Barabata/188586/2/0", "text": "Марио Събев, по-известен като Буги Барабата, е починал тази нощ, съобщиха колегите му в Z-Rock чрез „Фейсбук” страницата на радиото, предаде bTV.    Причината за смъртта на 58-годишния музикант все още не е известна.    Приятели и колеги на рокаджията изказват съболезнования в социалните мрежи.    Той беше една от най-запомнящите се личности на родната блус и рок сцена.    ", "date": "2019.07.21", "title": "Почина Буги Барабата"}
{"url": "http://epicenter.bg/article/Psihologat-Rosen-Yordanov-razkriva-kakvo-govoryat-zhestovete-na-polititsite/188587/2/0", "text": "Какво подсказват жестовете в политиката отвъд думите? Най-важните събития през месеца коментира криминалният психолог Росен Йорданов.    Сред тях е и арестът на предполагаемия извършител на хакерската атака срещу НАП – 20-годишният Кристиян Бойков.    В предаването „Тази сутрин” по bTV работодателите на младия мъж и адвокатът му защитиха Бойков и отрекоха твърденията на прокуратурата, че именно той стои зад теча на данни.    „Това са хора, които би трябвало да говорят с факти. Обърнете внимание, че те не говорят с факти – те не говорят с конкретни ИТ понятия, примери, които да докажат, че това, което се твърди от прокуратурата, не е вярно. Те по-скоро играят ролята на криминалисти”, коментира Йорданов.    По думите му работодателите на Кристиян са по-скоро загрижени за репутацията на фирмата и определено не са сигурни в това, което твърдят.      В началото на юли се проведе и среща на футболните босове с премиера Бойко Борисов. Срещата беше детайлно наблюдавана от анализатори.    „Поведението на представителя на „Лудогорец” е твърде суховато и е делово комуникиране с премиера. Божков подходи уверено, Ганчев с уважение. Прави впечатление, че Ганчев не седна фронтално, а леко встрани. Двамата прокурори и демонстрират лека незаинтересованост”, посочи Йорданов.      Широко обсъждано в социалните мрежи стана и видеото на премиера Бойко Борисов, който управлява катер. Според психолога Йорданов посланието е ясно – министър-председателя демонстрира умения, с които казва на аудиторията, че може да се справи сам с всичко. Създава усещане за неформалност, топлота и близост до народа. Според психолога Йорданов обаче с тази тактика не бива да се прекалява: „Бих посъветвал премиера просто да не пресолява манджата, защото може би така ще загуби по-интелигентната част от аудиторията си. Тя не очаква омнипотентно лидерство, а посредническо – очевидно премиерът се опитва да ни внуши, че всичко може да мине на ръчно управление”.", "date": "2019.07.21", "title": "Психологът Росен Йорданов разкрива какво говорят жестовете на политиците"}
{"url": "http://epicenter.bg/article/Stoycho-Katsarov--Premahvaneto-na-monopola-na-NZOK-e-nay-dobroto--koeto-mozhe-da-se-sluchi/188589/2/0", "text": "Ако един лекар или лечебно заведение не предоставя добра медицинска помощ, фондът няма да сключи договор с него, за да защити интереса на пациентите си. Сега НЗОК сключва договор с всички, дори и с тези, които не предоставят качествени услуги   „Премахването на монопола на Националната здравноосигурителна каса (НЗОК) е най-доброто, което може да се служи. Това ни дава възможност да избираме къде да дадем парите си, дава ни възможност да избираме кой да защити правата ни по време на лечение и ако не сме доволни, да можем да го сменим. Нещо, което сега не можем да направим. Това всъщност ни поставя в центъра на здравната система“. Това каза пред БНР Стойчо Кацаров, председател на Центъра за защита на правата в здравеопазването.   В началото на седмицата министърът на здравеопазването Кирил Ананиев представи концепцията си за нов здравен модел. Едно от предложенията е частни застрахователни фондове да се конкурират с НЗОК за основния пакет на лечение, който се покрива от задължителната вноска от 8%.   „В центъра на здравната система в момента са шефовете на НЗОК и на Министерството на здравеопазването. Те са овластени да вземат решенията. Давайки ни възможност да избираме, те ни овластяват“, поясни Кацаров в предаването „Неделя 150“.   Очакванията на Стойчо Кацаров са, че парите, които ефективно се използват за лечение, ще се увеличат значително в сравнение със сега: „Фондът може да постигне печалба, ако пациентите, осигурени при него, са доволни. Затова фондът е силно заинтересован от това пациентите да са доволни, а те ще са доволни, ако той по най-ефективния начин използва парите за тяхното лечение… Фондовете са заинтересовани да следят харча на всяка една стотинка, защото ще си загубят клиентите, а ако си загубят клиентите, няма да имат печалба и ще си загубят инвестициите. Сега ръководството на Здравната каса и добре, и лошо да управлява, няма да загуби нищо“.   Кацаров допълни - „Ако един лекар или лечебно заведение не предоставя добра медицинска помощ, фондът няма да сключи договор с него, за да защити интереса на пациентите си. Сега НЗОК сключва договор с всички, дори и с тези, които не предоставят качествени услуги“.   „Дейностите, които ще се покрият след демонополизацията на НЗОК със сегашния финансов ресурс, ще станат повече, отколкото са в момента. Става дума за основния пакет. В момента ние доплащаме половината от медицинската помощ, която получаваме, независимо дали я наричаме основен или друг пакет. Ще доплащаме по-малко, ако се демонополизира Касата заради по-ефективното разходване на средствата… Очаквам приходите от здравни вноски да се увеличат“, каза още Стойчо Кацаров.   По думите му днешните регионални диспропорции с болниците ще отпаднат при новия модел, защото „диспропорциите са резултат от монопола“.", "date": "2019.07.21", "title": "Стойчо Кацаров: Премахването на монопола на НЗОК е най-доброто, което може да се случи"}
{"url": "http://epicenter.bg/article/Prof--Gaydarski--Modelat-na-ministar-Ananiev-nyama-da-uspee--Balgariya-e-malka-strana--s-malko-pari-/188590/2/0", "text": "„Моделът на министър Ананиев не е нов, това е модел, който се опитахме да въведем през 2006 – 2007 година - по същия начин с разбиване на монопола на НЗОК, с въвеждане на здравни фондове. Тогава не успяхме по същите причини, по които и сега този модел няма да успее. Защото България е малка страна с много малко пари. Няма друга страна в Европа, която да има толкова малко финансови средства, вложени в здравеопазването“. Това коментира в предаването „Неделя 150“ проф. Радослав Гайдарски, бивш министър на здравеопазването, част от ръководството на БСП.   Проф. Гайдарски изрази притеснение, че може да настъпи регионализация в здравеопазването и фондовете по-скоро ще ограничат пациентите в избора им къде да се лекуват, а няма да им дадат свободата, която имат сега:   „Това, което се предлага в момента, няма да подобри здравеопазването като организация и като начин на работа в системата… Най-положителното, което предлага министър Ананиев е, че не въвежда, не казва – ето сега започваме по този начин, а предлага една идея, която ще се обсъжда“.   „Системата може да се подобри само с увеличаване на парите в Здравната каса - здравната вноска да стане поне 10%. Всички трябва да бъдат равнопоставени - тези 8% сега се вземат само от около 1,5 млн. здравноосигурени, за децата не се дава достатъчно, всички държавни служители трябва да бъдат равнопоставени с останалите хора, които работят. Тогава ще има увеличаване на парите в НЗОК. Трябва да има и строг контрол на разходване на парите“.", "date": "2019.07.21", "title": "Проф. Гайдарски: Моделът на министър Ананиев няма да успее! България е малка страна, с малко пари "}
{"url": "http://epicenter.bg/article/Zheni-Nacheva--Kategorichno-nyama-da-promenyame-osnovniya-zdraven-paket/188591/2/0", "text": "„Митът, че държавата не плаща здравните вноски, е некоректен… Не е проблем приходната част и 8% здравна вноска, а ефективността на разпределение и изразходване на разходите. Преди да започнем дебата за приходната част, която в момента е уредена, трябва да започнем дебата как се разпределя балансът в разходите. И другият важен момент са средствата, които отиват извън здравните вноски в здравната система – как те да се изсветлят и да се въведе ред в техния обем, обхват, вид и стойности, които се заплащат от хората“. Това каза Жени Начева, зам.-министър на здравеопазването и председател на Надзорния съвет на НЗОК, в предаването „Неделя 150“.   Начева подчерта, че „ефективността на системата трябва да започне от преоценка на разходите и баланса в разходите между отделните направления на медицината, които се заплащат“.   „Категорично няма да променяме основния пакет. Здравноосигурените лица няма да бъдат лишени от което и да е от правата, които имат в момента, в широкия спектър здравноосигурителни дейности, които Касата заплаща... Едно от задължителните искания, които ще бъдат отправени към фондовете, ще бъде да имат териториален обхват и диверсификация на територията на цялата страна\", подчерта Жени Начева и допълни:   „Промяната в цените на клиничните пътеки и анализ започваме още тази година, защото предстои сключването на Национален рамков договор. Тази работа минава и през оценка и анализ на дейностите на лечебните заведения, защото цената на една и съща услуга на територията на цялата страна в различни лечебни заведения понякога е твърде различна. Преостойностяването на клиничните пътеки е нещо необходимо“.   Начева изрази съмнение фондовете да изпаднат в противоречие с клиентите си, в лицето на пациентите, и с избора им на личен лекар:   „Водещ ще бъде изборът на пациентите. Затова не считам, че фондовете ще допуснат да бъдат в противоречие с клиентите си, като не са избрали при тях да бъде съответният общопрактикуващ лекар. Личните лекари са дефицитни в цялата страна и много внимателно ще анализираме механизмите за сключване във фондовете на договори на ниво първична медицинска помощ“.", "date": "2019.07.21", "title": "Жени Начева: Категорично няма да променяме основния здравен пакет"}
{"url": "http://epicenter.bg/article/Bachvarov--Pravyat-se-testove-za-uyazvimosti-v-NAP--ako-tryabva-shte-sprem-nyakoi-ot-elektronnite-uslugi/188592/2/0", "text": "Извършват се тестове за уязвимости в НАП. Това каза говорителят на НАП Росен Бъчваров в „Неделя 150“ по БНР. „Ако това налага спиране на някои електронни услуги, това ще бъде направено\", каза още Бъчваров.   „Паралелно с това за нас е важно да продължи нормалното опериране на останалата част от дейността на НАП, свързана с деклариране, плащане, администриране на данъци. По възможност възможно най-малко да попречим на хората да използват електронните услуги на НАП“, посочи още Бъчваров.   Според него при хакерската атака не става дума за катастрофа, нито за нещо безобидно.   „Нашият фокус е насочен в тези дни върху две основни теми. Първата е да оценим има ли други уязвимости на информационните системи на НАП и ако такива бъдат намерени, те да бъдат затворени веднага, така че да се елиминира всеки риск за продължаващо нарушение и злоупотреба.   Вторият ни основен фокус е да дадем възможно най-много и най-подробна и полезна за гражданите, чиито данни са изтегли, информация“, посочи още Бъчваров.   Скоро НАП ще предостави на гражданите приложение, с което могат да проверят какви техни лични данни са изтекли при хакерската атака, заяви още говорителят на агенцията Росен Бъчваров.    Той заяви, че атаката е показала уязвимостта на компютърната система и отговорност за нея ще се поеме, но непосредствената задача е агенцията да каже на гражданите:    „А, има ли техни данни за мен, Б, какви са тези данни и Ц, какво може да направи един гражданин, чийто данни са в този текст, така че да намалим дотолкова, доколкото е възможно неблагоприятните последици от това. Той може да изтегли кредит от мое име, може някой да продаде имота ми. Тези сценарий изглеждат малко вероятно, защото тези системи били системите за конвенционални банкови кредити, Били за бързи кредити имат и функционира модел, по който изисква физическото присъствие на човека, идентификация на човека, така че най-тежките, най-сериозни заплахи, които биват споменавани, към момента изглеждат малко вероятни“, каза той в предаването „Неделя 150“ на програма „Хоризонт“.    Бъчваров допълни, че са изтекли личните данни на над 4 милиона живи български граждани и над 1 милион починали.", "date": "2019.07.21", "title": "Бъчваров: Правят се тестове за уязвимости в НАП, ако трябва ще спрем някои от електронните услуги"}
{"url": "http://epicenter.bg/article/VMRO-chestvaha-v-Smilevo-godishninata-ot-Ilindenskoto-vastanie/188595/2/0", "text": "Тази година се навършват 116 години от Илинденско-Преображенското въстание и по този повод ВМРО за поредна година почете началото на въстанието в с. Смилево, Македония. Събитието бе организирано от Културен център „Иван Михайлов“, Битоля. То бе уважено от народните представители от ВМРО Александър Сиди, Красимир Богданов и Йордан Йорданов. Специални гости бяха представители на Сдружението на родовете от Македония, в лицето на внучката на полк. Борис Дрангов Райна Дрангова. Структурите на ВМРО от цялата страна също дойдоха да отдадат почит пред Илинденци и тяхното дело. Това съобщиха от пресцентъра на ВМРО.   Любчо Георгиевски - председател на българския културен център в откри събитието с думите, че днес всички ние трябва да продължим да изповядваме идеите и да свдем глави пред подвига на илинденци. Днес ние всички сме продължители на неговите дела по един или друг начин, посочи той.    Народният представител и член на националното ръководство на ВМРО Александър Сиди поздрави всички присъстващи от името на ВМРО като подчерта, че да си пред паметника на великия водач Дамян Груев, именно в Смилево на Илинден, е много емоционално и за него е чест и гордост да бъде част от носителите на идеите на илинденци. Сиди прочете поздравителен адрес от името на председателя на Организацията, заместник министър-председател и министър на отбраната Красимир Каракачанов.    Народният представител от ВМРО Красимир Богданов поднесе поздравления от името на парламентарната група на ОП и подчерта значимостта и символиката на Смилево, където не само е роден легендарния водач на ВМРО, но именно там и се взима решението за вдигането на най-значимото въстание за освобождението от турско робство, а именно Илинденско-Преображенското.    Официалната церемония беше открита с химна на ВМРО „Изгрей зора на свободата”, химните на Македония и България.    Илинденско-Преображенското въстание е символ на свобода, национално единство и единение. То обединява свободните българи, българите от Македония и от Тракия. Тази борба продължава не защото народите ни не са обединени, а защото продължава геополитическата манипулация на историческата истина.", "date": "2019.07.21", "title": "ВМРО честваха в Смилево годишнината от Илинденското въстание"}
{"url": "http://epicenter.bg/article/Planinski-spasiteli-sa-spasili-zhena-sas-schupen-krak-vav-Vitosha/188583/3/0", "text": "Планински спасители са оказали помощ на жена със счупен крак във Витоша. Това съобщиха от Планинската спасителна служба (ПСС) към Българския червен кръст (БЧК), предаде Агенция \"Фокус\".   Сигналът е подаден от нейния съпруг към 16.40 ч. в събота. Група от 8 човека от Софийския отряд на ПСС отиват да окажат помощ на пострадала в района на Комините под връх Камен дел по пътеката за хижа „Кикиш“. Екипът на ПСС достига до пострадалата, установяват, че е със счупен крак, мобилизират я и със специализиран превоз я качват нагоре по пътеката до района на Платото, където ги чака автомобил на ПСС. Жената е транспортирана до хижа \"Алеко\".   Акцията приключва в 19.10 ч.", "date": "2019.07.21", "title": "Планински спасители са помогнали жена със счупен крак във Витоша"}
{"url": "http://epicenter.bg/article/Zamestnik-ministar-Denitsa-Nikolova-shte-poseti-Burgas/188588/4/0", "text": "Заместник-министърът на регионалното развитие и благоустройството Деница Николова ще посети Бургас утре. Това съобщиха от пресцентъра на Министерството на регионалното развитие и благоустройството.    От 11.00 ч. в Областната администрация тя ще участва в стратегическа консултация във връзка с изпълнение на политиката за регионално развитие и програмирането на новата европейска оперативна програма за подкрепа на регионите в периода 2021-2027 г. с представители на общините от Югоизточен район. Инициативата е съвместна с Международната банка за възстановяване и развитие в рамките на подписаното споразумение за консултантски услуги с МРРБ.    По-късно, от 13.30 ч., Николова ще инспектира сградата на учебно-производствен комплекс \"Младост\" към Професионална гимназия по туризъм \"Проф. Д-р Асен Златаров\"и Професионалната гимназия по транспорт. Двете учебни заведения се обновяват по проект \"Подобряване качеството на професионалното образование чрез модернизация на образователната инфраструктура в шест професионални гимназии в гр. Бургас\", финансиран от Оперативна програма \"Региони в растеж\" 2014-2020 г.", "date": "2019.07.21", "title": "Заместник-министър Деница Николова ще посети Бургас"}
{"url": "http://epicenter.bg/article/Zapochna-umartvyavaneto-na-zhivotnite-ot-svinekompleksa-v-selo-Nikolovo-/188608/4/0", "text": "Започна умъртвяването на животните от свинекомплекса в село Николово, в който беше потвърдено наличието на болестта Африканска чума по свинете.    Става дума за 17 000 прасета на различна възраст, съобщи БНР.    Властите уточниха, че умъртвяването ще бъде извършено по хуманен начин.    Зоната около свинекомплекса се охранява от полицията и движението е ограничено.", "date": "2019.07.21", "title": "Започна умъртвяването на животните от свинекомплекса в село Николово "}
{"url": "http://epicenter.bg/article/Muzikalniyat-ansambal--Choor--presazdava-drevnite-traditsii-na-mongolskata-kultura/188613/6/0", "text": "Възможно ли е човешкият глас да възпроизведе звук по три различни начина едновременно? Възможно е! Техниката се нарича „гърлено пеене” (хоомей) и ще бъде представена от монголския музикален ансамбъл „Чоор” на специален концерт в Театър „Азарян“.   Уникалното събитие е на 24 юли от 19:00 ч. Характерно за монголския музикален ансамбъл „Чоор” е, че неговите членове са израснали в Автономна област Вътрешна Монголия (КНР). Тяхното изкуство „съживява” традициите от този регион, най-интересната от които е музикалният стил „хоомей” – способността на един певец да извлича звуци по три различни начина едновременно.   Самите музиканти и изпълнители от „Чоор” определят себе си като „хармонични и полифонични”. Думата „чоор” на монголски означава „хармония”, а изпълнителите от ансамбъла са носители на различно разбиране за музикалния свят, както и за богатството на световната музикална култура.   През последните години „Чоор” изпълняват концерти в големи зали и пространства като „Концертна зала Сун Ятсен”, „Пекинска концертна зала”, „Театър Век”, „Тиендзинска концертна зала”, „Големият театър на Шанхай” и „Шънджънска концертна зала”. В България гостуват за първи път.   Концертът в Театър „Азарян“ се организира от Посолство на КНР в България.   Билети може да закупите онлайн на   и от касите на Билетен център – НДК.", "date": "2019.07.21", "title": "Музикалният ансамбъл „Чоор” пресъздава древните традиции на монголската култура"}
{"url": "http://epicenter.bg/article/Velikobritaniya--Iran-e-zadarzhal-britanskiya-tanker-v-omanski-teritorialni-vodi-/188578/7/0", "text": "Великобритания е казала вчера на Съвета за сигурност на ООН, че иранските сили са предприели действия по задържането на плаващия под британски флаг танкер, когато се е намирал в омански териториални води, предаде Ройтерс и БТА.    \"Корабът е изпълнявал законното си право на транзитно преминаване през международен проток, съгласно международното право\", каза постоянното представителство на Обединеното кралство в писмо до Съвета за сигурност.    \"Международното право изисква правото на транзитно преминаване да не бъде нарушавано и следователно иранските действия представляват незаконна намеса\", добави британската мисия.    Писмото е изпратено и до генералния секретар на ООН Антониу Гутериш.   Иран публикува видео, показващо момента на пленяването на плаващия под британски флаг танкер „Стена Имперо“, предава Reuters, цитира агенция \"Фокус\".   Ясно може да се види как корабът, чието име личи, е приближен от няколко бързи катера, докато тежковъоръжени маскирани военни се приземяват на борда му от хеликоптер. Агенцията отбелязва, че това е същата тактика, която британската морска пехота е използвала при пленяването на иранския „Грейс-1“ в Гибралтар на четвърти юли.   Действията на Техеран в най-важният световен морски път за търговия с петрол, бяха определени от западните страни като ескалация на напрежението след три месеца на конфронтация, която вече доведе САЩ и близкоизточната страна на прага на война, пише американската агенция. Великобритания осъди действията на Иран, а иранският посланик в призован във външното министерство в Лондон.   По-рано Иран заяви, че танкерът е бил придружаван от британски военен кораб, но такъв не се вижда на видеото.   Британски министри планират да наложат на Иран санкции след задържането на плаващ под британски флаг петролен танкер в Персийския залив, съобщи в. \"Дейли телеграф\", цитиран от Ройтерс. Британският външен министър Джереми Хънт се очаква да обяви днес дипломатически и икономически мерки, включително евентуално замразяване на авоари в отговор на инцидента.    Великобритания може да призове ООН и ЕС да върнат санкциите върху Иран, които бяха отменени през 2016 г. след сделката за иранската ядрена програма, отбеляза вестникът, съобщи БТА.", "date": "2019.07.21", "title": "Великобритания: Иран е задържал британския танкер в омански териториални води "}
{"url": "http://epicenter.bg/article/Hristo-Stoichkov--Nyama-kak-da-stane-s--quot-vrabcheta-quot---VIDEO--/188593/8/0", "text": "Легендата на родния футбол, носител на Златната топка за 1994 г. и част от звездния български тим, който достигна до 4-то място на световното първенство в САЩ преди 25 години - Христо Стоичков, не е оптимист за развитието на спорта у нас.    В предаването \"Тази неделя\" на bTV Камата заяви, че повторение на великия подвиг на \"лъвовете\" от 1994 г. няма да се случи скоро, тъй като не се инвестира във възпитанието и тренировките на децата, а специалистите, които са се захванали с тази дейност определи като \"врабчета\".    \"Времето си минава, ние нищо не правим за това. Това е най-болната тема. Мисля, че няма скоро да се повтори. Забравихме децата, които трябва да учим, да ги тренираме. Един процес на развитие на едно дете не е от днес за утре. Забравихме, че резултатите не са от днес за утре, а са една програма с време и труд. Когато почнеш да сменяш треньори и стадиони, когато нямаш база, няма как да научиш това дете да обича отбора, да знае историята. Водим знайни и незнайни. Слагаш го на стадиона, гледа две снимки, някой му е казал, че тук сме играли аз, Емо, Любо. И те знаят горе долу какво е ЦСКА и другите отбори. Това е... като врабчетата. Днес са на едно дърво, утре са на друго, нямат дом. Ако не мислим за нашите деца - как да ги храним, как да ги учим, как да ги възпитаме да знаят каква е историята... Когато виждаш, че имаш материал, а не работиш, това е... Ние нямаме специалисти, нямаме стратегия за работа. Като е от днес за утре, на третия ден какво правиш?\", заяви Стоичков.    Той не е оптимист и за идеята България да бъде домакин на световно или европейско първенство. Причината е, че смята, че нужната инфраструктура ще бъде изградена много трудно и говори от опит.    \"Преди време докарах хора, те ги изгониха. Искаме да кандидатстваме за нещо, за което шансът е от 0 до никакъв - да станем кандидати за европейско или световно първенство. Нямаме инфраструктура, хотели, стадиони, а искаме да се кандидатираме за нещо. Когато ги докарах преди години, ние ги изгонихме.   В Пловдив не можа да стане стадиона, защото една бабичка искаше да бяга по пистата, там била станала някаква бегачка на къси и средни разстояния. После имаше един скачач от Пловдив, където не можел да скача. И на него трябваше да направим стадион.   В София не можеше да си намерят терен, където да го направят. Обикалях цяла София, докато един ден ме накараха да изляза извън града. Отидохме на \"Септември\" на стадиона. Там на хората от блока много шумно щяло да им бъде.   Сега къде ще ги направим и аз не знам. Сигурно трябва горе, на Копитото, на Витоша. Нямаше шанс. Най-много да имаме кръг от европейско или световно първенство. Видяхте в Румъния какъв стадион направиха, дето е тук на 200 км. В Македония видяхте какъв стадион са направили.   Ние караме на един национален стадион, който, ако духне малко повече вятър или завали малко повече дъжд, ще го няма\", категоричен е легендарният футболист.  В момента той е на турне в България, където представя своята биографична книга и се среща с хилядите си почитатели.    \"Винаги моите кумири са били от моето семейство. След това имах кумири във футбола, защото без да имаш идол, да следваш неговите успехи, няма как да постигнеш свои. В България съм имал няколко - Наско Узунов, Петьо Зехтински, Антим Пехливанов, Коце Костадинов, Митко Аргиров, Цецо Цветанов, Борето Тютюков... Старите имена на нашия спорт. След това мечтата ми беше да играя в \"А\" група. Златната топка беше детска мечта, постигната с много труд.   За първи път видях Кевин Кийгън да държи Златната топка за 1977/78 г., си казах: \"Защо и аз да не мога да я имам?\". Когато започнах да чета, че Петър Жеков има Златна обувка, как Георги Славков през 1981 г. стана голмайстор на България, как Наско Сираков изравни рекорда на Петър Жеков с 36 гола... Поставих си го за цел. Следвах си моите цели. Но те винаги са били свързани с моя колектив, с моите приятели, треньори, доктори, масажисти. Без тях и без феновете нямаш шанс!   Никой, в никакъв спорт няма шанс да успее! За това съм винаги благодарен! \"Аз\" съм го забравил, \"Аз\" не съществува. Без фамилия, без приятели, без колеги... в живота няма шанс да успееш. За това се старая да бъда близо до тях, да \"попия\" и да следвам някакви цели. В живота си винаги съм следял някакви цели, за това съм успял\", даде част от рецептата си за успех Стоичков.    След събитието в Панагюрище, той ще посети още Стара Загора (22 юли), Петрич (23 юли), Каварна (25 юли), Плевен (26 юли) и Русе (28 юли).", "date": "2019.07.21", "title": "Христо Стоичков: Няма как да стане с \"врабчета\" (ВИДЕО) "}
{"url": "http://epicenter.bg/article/-quot-Ti-si--na-EXPOSE---obeshtanie-za-neshto-poveche-ot-lyubov-i-neshto-poveche-ot-strast/188606/10/0", "text": "  Верни на провокативния си стил Цвети и Светльо от EXPOSE предлагат всичко друго, но не и обикновено изживяване. „Ти си“ пристига в смел видеоклип, двуезичен текст, атрактивен стайлинг и една любов, разказана в прегръдката на лятото. Песента е обречена на онова чувство, което се помни вечно, на тръпката от сладкия флирт и на гонитбата между момчето и момичето, в очакването на сюблимния момент.   Страстта е предадена недвусмислено в кадрите, с участието на изпълнителите. За движенията им помага горещия бразилски танцьор и хореограф Леандро. Роден с ритъма на Рио в  сърцето си, Лео веднага харесва идеята на проекта и без да се колебае се включва в него. „Пали“ го и това, че  текстът на „Ти си“ е и с испаноезична част, което носи усещането за най-добрия саундтрак на летните вечери.   Но защото това са EXPOSE песента им е не само за слушане, но и за гледане. Освен морския стайлинг, откриващ  татусите на героите, зашеметяващият вид на Цвети определено събужда вниманието. В избрани моменти тя се появява с ексцентрична рокля, ефектно изработена от филмови ленти. Тоалетът е създаден специално за блондинката с много внимание и отношение. Няма как да е по друг начин, тъй като дизайнера на „кино роклята“ е нейната дуета половинка, Светльо.   С „Ти си“ Цвети и Светльо дават силна заявка за зрелищното си завръщане на голямата сцена. Песента е само началото на поредица от „вече изпечени“ хитове.  ", "date": "2019.07.21", "title": "\"Ти си“ на EXPOSE - обещание за нещо повече от любов и нещо повече от страст"}
{"url": "http://epicenter.bg/article/Spasyavat-Yoana-v-yazovir-Ognyanovo--dokato-snima-klipa-kam-Fiesta-/188619/10/0", "text": "Двудневна романтика по суша и вода, изпълнена с красиви залези и латино танци, съпътстват снимките на видеото към „Fiesta“ на Yoana.С екранния й партньор Галин Найденов осъмват на върха на 20-метрова кула в язовир Огняново, но след заснетите дубли, двамата губят контрол над лодката и течението ги отнася на 3 км от залива. Спасителен екип ги издърпва на брега, а цялата операция протича на фона на изпепеляващи живака температури.   Любовната „Fiesta“ на Yoana продължава и зад волана на мощен спортен автомобил от автокъща „Trade-In”, с който навърта около 50 км в подножието на планината.   Изпълнителката показва завидни шофьорски умения, движейки се и по централна пътна артерия – предизвикателство там се оказва не само натовареният трафик по време на снимките в движение, а и ограничената видимост заради монтираната камера на предния капак.   Песента ще излезе едновременно в две версии – българска и английска, като втората ще бъде подкрепена от екипи в Швейцария, Австрия, Полша, Русия, Турция, Великобритания, Германия, Гърция и Румъния.   „Латино музиката е част от мен още от ранна детска възраст. Танцувах 8 години спортни танци и винаги съм искала да направя песен с по-екзотично звучене. Работата по парчето отново ме събра в студиото с талантливия Monoir, а след това с Павел Николов от Pavell & Venci Venc’ написахме българския текст“, споделя Yoana.    Това е вторият съвместен проект на нашето момичес румънския хитмейкър Monoir след дебютния й сингъл - „Да не спим“, който освен в химн на лято 2018 се превърна и в една от най-въртяните български песни в ефира за изминалата година.  ", "date": "2019.07.21", "title": "Спасяват Yoana в язовир Огняново, докато снима клипа към Fiesta "}
{"url": "http://epicenter.bg/article/Ofitsialno--TsSKA-smeni-trenyora--Lyupko-Petrovich-shte-vodi-otbora/188599/8/0", "text": "Добромир Митов повече няма да бъде треньор на ЦСКА. Решението на ръководството е резултат на слабия старт на сезона в Първа лига, съобщи Канал 3.    Митов обаче ще продължи да работи в клуба, а от днес неговото място е заето от Люпко Петрович.    Ето и какво казаха от стадион \"Българска армия\" за взетото решение:    Люпко Петрович застава официално начело на ЦСКА като старши треньор. Досега опитният специалист имаше ролята на консултант в клуба, но от днес ще ръководи мачовете, тренировъчния процес и всичко, свързано с подготовката на червените като наставник. Добри Митов ще продължи работата си в щаба като помощник, заедно с досегашните си колеги Милош Крушчич, Ивайло Станев, Ивайло Петров и Кирил Динчев.    \"Проведохме сериозен разговор с играчите. Най-важното в този момент е отборът да заиграе като колектив. Футболистите трябва да осъзнаят, че от подобна ситуация се излиза, ако са задружни и си помагат на терена. Който се мисли за звезда, не тича, не се бори и не се раздава на терена, няма да играе. Играчите да не мислят за себе си, а да защитят честта на клуба и да се отблагодарят на публиката за подкрепата. Труден момент за всички, който ще се преодолее само с победи и по-добри игри и резултати. Затова обаче ще трябва дисциплина във всички аспекти и най-вече - голямо сърце за предстоящите трудни битки\", бяха първите думи на Люпко Петрович.", "date": "2019.07.21", "title": "Официално: ЦСКА смени треньора! Люпко Петрович ще води отбора"}
{"url": "http://epicenter.bg/article/Zapochna-glasuvaneto-na-predsrochnite-parlamentarni-izbori-v-Ukrayna-/188579/7/0", "text": "Започна гласуването на предсрочните парламентарни избори в Украйна, предадоха ДПА и ТАСС.  Избирателните секции в 199 окръга отвориха врати в 5 часа по Гринуич.  Това са последните избори, които се провеждат по мажоритарно-пропорционалната система. След това ще влезе в сила новият избирателен кодекс, според който следващите депутати ще бъдат избрани от партийните листи, отбелязва БТА.   Изборите бяха свикани от 41-годишния президент Володимир Зеленски, телевизионна звезда без политически опит. Той спечели президентските избори през април с голямо мнозинство, но се сблъска с парламент, подкрепящ предишното ръководство, припомня ДПА.  Общо в избирателните списъци са включени 34 милиона украински граждани. В изборите обаче няма да могат да участват около 3 милиона жители на Донбас, както и приблизително същия брой украинци, живеещи в Русия, защото избирателните секции в украинските дипломатически мисии са затворени, отбелязва ТАСС.   Според най-новото допитване на център \"Социален мониторинг\" и Украинския институт за социални изследвания \"Яременко\", извършено между 3 и 10 юли, в Радата ще влязат само четири партии.   Президентската формация \"Слуга на народа\" запазва водачеството си с 42,5 процента, втора остава \"Опозиционна платформа - За живота\" с 15,1 процента. След тях се нареждат партията на бившия президент Порошенко \"Европейска солидарност\" (8,1 процента) и \"Баткившчина\" на Юлия Тимошенко (7,6 на сто).", "date": "2019.07.21", "title": "Започна гласуването на предсрочните парламентарни избори в Украйна "}
{"url": "http://epicenter.bg/article/Mayk-Pens--Misiyata-na--quot-Apolo-11-quot--e-sabitieto-ot-HH-vek--koeto-ima-shans-da-bade-zapomneno-prez-HHH-v-/188581/7/0", "text": "Вицепрезидентът на САЩ Майк Пенс отбеляза 50-ата годишнина от първото кацане на човек на Луната с реч на площадката за изстрелване, от която е потеглила мисията \"Аполо 11\", предаде Асошиейтед прес и БТА.   Участникът в мисията Бъз Олдрин придружи Пенс до Космическия център Кенеди във Флорида и му показа площадката, откъдето започва историческото пътуване. По-късно присъстващите Олдрин получи овации по време на речта на Пенс.   Вицепрезидентът на САЩ заяви, че мисията на \"Аполо 11\" е единственото събитие от 20-и век, \"което има шанс да бъде запомнено през 30-и век\". Той повтори, че администрацията на президента Доналд Тръмп ще се стреми да изпрати отново астронавт на Луната до 2024 година.", "date": "2019.07.21", "title": "Майк Пенс: Мисията на \"Аполо 11\" е събитието от ХХ век, което има шанс да бъде запомнено през ХХХ в."}
{"url": "http://epicenter.bg/article/Britanskiyat-finansov-ministar-podava-ostavka--ako-Boris-Dzhonsan-stane-premier-/188598/7/0", "text": "Британският министър на финансите Филип Хамънд заяви, че възнамерява да подаде оставка, ако Борис Джонсън стане следващият премиер на Великобритания. Той заяви, че не е съгласен на Брекзит без сделка, какъвто вариант приема Джонсън.    Пред Би Би Си Хамънд каза, че предпочита да подаде оставка пред Тереза Мей, преди тя официално да се оттегли, предаде БНР.    „Сигурен съм, че няма да бъда уволнен, защото планирам да подам оставка, преди да се стигне до това“, каза той.    „Ако Борис Джонсън стане премиер, доколкото разбирам, условията за да служа в неговото правителство ще включват приемането на напускане на ЕС без споразумение на 31 октомври. Това не е нещо, което мога да приема“, добави министърът на финансите.    Ако членовете на Консервативната партия изберат Джонсън за наследник на Тереза Мей, Хамънд ще подаде оставка в сряда.   Хамънд каза, че ситуацията би се усложнила още повече, ако Джеръми Хънт поеме лидерския пост на Консервативната партия и съответно този на премиер на страната.    Но всички проучвания показват, че ще спечели Борис Джонсън и Хамънд прави плановете си съобразно тях.", "date": "2019.07.21", "title": "Британският финансов министър подава оставка, ако Борис Джонсън стане премиер "}
{"url": "http://epicenter.bg/article/Mayk-Pompeo--Iranskiyat-rezhim-tryabva-da-reshi-dali-iska-da-se-darzhi-kato-normalna-natsiya/188600/7/0", "text": "Американският държавен секретар Майк Помпео заяви, че Иран трябва да реши дали иска да се държи като „нормална държава“, но към момента не е показала „никакви знаци“ че смята да промени поведението си след последното покачване на напрежението, пише американският вестник The Hill, цитира агенция \"Фокус\".    „Иранският режим трябва да реши дали иска да се държи като нормална нация“, каза Помпео по време на пресконференция с еквадорския президент.   Според държавния секретар, ако Техеран вземе такова решение „САЩ са готови да започнат преговори по широк набор от въпроси без да поставят никакви условия“. Помпео обаче подчерта, че към момента „няма никакви знаци показващи готовността на Иран да промени цялостно посоката“ в която отива страната.    „Ако направят нещата, които сме поискали от тях във връзка с ядрената програма, във връзка с ракетната програма, във връзка с тяхното заплашващо поведение в света – искам да кажа, може просто да видите действията им. Това са действия които целят да заплашат“, категоричен бе първият дипломат.", "date": "2019.07.21", "title": "Майк Помпео: Иран трябва да реши дали иска да се държи като „нормална държава“"}
{"url": "http://epicenter.bg/article/Fon-der-Layen--Shte-zapochnem-pregovori-s-Albaniya-i-Severna-Makedoniya--kogato-izpalnyat-kriteriite/188602/7/0", "text": "Новоизбраната председателка на Европейската комисия Урсула фон дер Лайен заяви, че ще се застъпва за начало на присъединителни преговори между ЕС и Северна Македония и Албания веднага след като бъде оценено, че тези две страни са изпълнили критериите, съобщи Танюг.  В интервю за \"Шпигел\" тя каза, че тези две страни са съседи на ЕС. Трябва да започнем преговори с тези страни веднага след като Европейският съвет приеме заключение, че са изпълнени критериите. Трябва да оставим подадена ръка на тези страни. Споделяме един континент, една история, ние сме съседи. Ако затворим вратата на този регион, ще предизвикаме вреда на себе си, каза тя в интервюто.  Преди десетина дни по време на своето представяне в Европейския парламент Урсула фон дер Лайен похвали Северна Македония като светъл пример заради позитивните постижения, добавяйки, че Западните Балкани трябва да се възприемат по-сериозно.   Фон дер Лайен бе избрана миналия вторник за първата жена в историята на ЕС начело на Европейската комисия. По време на кампанията, в която убеждаваше европейските депутати да гласуват за нея, тя на няколко пъти посочваше като свой приоритет започването на преговори с Албания и Северна Македония.  Урсула фон Лайен следва да поеме поста председател на Европейската комисия на 1 ноември 2019 г.", "date": "2019.07.21", "title": "Фон дер Лайен: Ще започнем преговори с Албания и Северна Македония, когато изпълнят критериите"}
{"url": "http://epicenter.bg/article/Upravlyavashtata-koalitsiya-na-Shindzo-Abe-shte-zapazi-mnozinstvoto-si-v-gornata-kamara-na-parlamenta/188603/7/0", "text": "Управляващата коалиция на японския премиер Шиндзо Абе ще запази мнозинството си в горната камара на парламента, според екзит пол, публикуван след края на състоялите се днес избори, съобщи Асошиейтед прес, предаде БТА.    Коалицията, включваща Либерално-демократическата партия на Абе и партията \"Комейто\", ще получи 63 от оспорваните 124 места на днешните избори.    Камарата на съветниците /Сангиин/ (горна камара) се състои от 242 депутати, избирани чрез общи и преки избори за срок от 6 години.   Съставът на Камарата на съветниците се обновява наполовина на всеки 3 години.", "date": "2019.07.21", "title": "Управляващата коалиция на Шиндзо Абе ще запази мнозинството си в горната камара на парламента"}
{"url": "http://epicenter.bg/article/Golemi-gorski-pozhari-bushuvat-v-Portugaliya-/188604/7/0", "text": "Самолети и хеликоптери се присъединиха към повече от хиляда пожарникари в централна Португалия в неделя, за да се борят с огромни горски пожари в планински район, където през 2017 г. при пожари загинаха над 100 души, предава AFP, цитира агенция \"Фокус\". До 12:30 часа местно време (14:30 българско време) 1 300 пожарникари и 400 превозни средства са включени в борбата с огъня в силно залесената област Кастело Бранко, на 200 километра на север от Лисабон, съобщиха спасителните служби. Около 20 души бяха ранени от пожарите включително осем пожарникари и 12 цивилни лица, според данни на Министерството на вътрешните работи.   Един тежко пострадал цивилен е евакуиран с хеликоптер до Лисабон.   Продължава борбата с наземна и въздушна техника с пожара в община Вила де Рей, който се е разпрострял на фронт от около 25 километра.  Властите проучват дали пожарите са започнали умишлено.", "date": "2019.07.21", "title": "Големи горски пожари бушуват в Португалия "}
{"url": "http://epicenter.bg/article/Si-En-En-publikuva-statiya-za-skandala-s-izteklite-lichni-danni-ot-NAP-/188609/7/0", "text": "Си Ен Ен публикува на своя сайт дълга статия за скандала с изтеклите лични данни от Националната агенция по приходите. Под заглавие \"Цяла нация току-що беше хакната\", медията обобщава достъпната информация към момента, съобщи БНР.    Мащабът на хакерската атака означава, че почти всеки работещ българин е бил засегнат, коментира се в публикацията на Си Ен Ен, която дълго време е чело на сайта. Статията обръща внимание на факта, че докато паролите са нещо, което може да се смени, личните данни рядко се променят и това прави правителствените информационни масиви особено ценни за хакерите.    Американската медия информира още и че ако вината на заподозрения за атаката се докаже, той може да получи присъда до осем години затвор.    Си Ен Ен цитира български адвокат в областта на личните данни. Според специалиста все още е рано да се каже какво е станало, но от политическа гледна точка, то е много злепоставящо за правителството.    Медията припомя и блокирането на българския Търговски регистър преди по-малко от година.", "date": "2019.07.21", "title": "Си Ен Ен за скандала с изтеклите лични данни от НАП: \"Цяла нация току-що беше хакната\""}
{"url": "http://epicenter.bg/article/Hayko-Maas-predupredi-Iran--che-deystviyata-mu-mogat-da-dovedat-do-voyna-/188610/7/0", "text": "Германският външен министър Хайко Маас предупреди Иран, че задържането на търговски кораби в Персийския залив може да доведе до ескалация на напрежението и война, предаде Асошиейтед прес.  Маас каза това в интервю, публикувано в днешния брой на германския вестник \"Билд\". Според външния министър задържането от Иран в петък на петролен танкер под британски флаг е направило ситуацията много по-сериозна и опасна, отколкото е била допреди това.  \"Не може да има победители, а само губещи в евентуална неконтролирана военна ескалация\", каза Маас и призова Иран да изпълняват задълженията си и да не продължават с действията, които водят до засилване на напрежението.   Хайко Маас изтъкна, че усилията на европейските държави имат за цел дипломатическите канали, през които преминава гласът на разума, да останат отворени.   \"Става дума за предотвратяването на война\", заяви Маас.  ", "date": "2019.07.21", "title": "Хайко Маас предупреди Иран, че действията му могат да доведат до война "}
{"url": "http://epicenter.bg/article/Pendarovski--Smesenata-komisiya-za-istoricheskite-vaprosi-e-v-zadanena-ulitsa/188611/7/0", "text": "Президентът на Северна Македония Стево Пендаровски в интервю за Радио Свободна Европа изказа мнение, че смесената комисия за историческите въпроси между неговата страна и България е навлязла в задънена улица, съобщи МИА и БТА. По думите на Пендаровски с изявлението си за Гоце Делчев той е подсилил македонската преговорна позиция.  Македонската общественост трябва да знае, че комисията от историци, съставена от Македония и България, навлезе в задънена улица, каза президентът на Северна Македония. На практика се стигна до ситуация, стигна се до периода ІХ-ХХ век, в който българската страна настояваше, по мое убеждение от политически мотиви, всичко, което се е случвало в този период да бъде приписано само на българската история и всички тези дейци, всички тези революционери и тези събития да бъдат дефинирани изключително като български, добави той.   След една дълга серия консултации, които имах с академиците в нашата академия, с членовете на нашата комисия, с изтъкнати интелектуалци и професори по история на нашата страна, заключих, че е необходим известен политически вятър в гърба на нашата страна от комисията и една политическа рамка, да речем, не окончателно или цялостно решение, а една политическа рамка, в която бъдещите разговори в рамките на тази комисия евентуално ще могат да се водят, заяви още Пендаровски.   По думите му в противен случай е било въпрос на време кога до края на годината Северна Македония е щяла да получи чиста блокада за ЕС от София.   Според Пендаровски последната среща на смесената комисия в Скопие не е била продуктивна. Той напомни, че за септември е насрочена нова среща, а междувременно членовете на комисията имат интензивна комуникация и се търси обща позиция.   Основната цел на тази комисия, по думите на Пендаровски, е \"да говорим за личности, не за всички, и да говорим за събития, не за всички събития през тези два века, които са споделени, не са само македонски, не са само български, тъй като целта е, повтарям, да видим къде имаме споделена история, не тя да бъде напълно българска и ние от тази страна само да подпишем такава работа, тъй като това не е целта на комисията и което е по-важно - това не е исторически факт\".   По отношение на това дали страната ще получи дата за преговори с ЕС Пендаровски каза, че в момента не съществува нито една европейска държава, нито една страна - членка на ЕС, нито едно европейско правителство, което да има становище, че Република Северна Македония не трябва да започне преговори до края на годината.   Той също така подчерта, че се застъпва за помирение, а на забележките на опозиционната ВМРО-ДПМНЕ, че схваща помирението като амнистия за премиера Зоран Заев и неговите сътрудници, отговори, че няма намерение да амнистира Заев или неговите близки, ако са извършили престъпление, съобщи МИА.", "date": "2019.07.21", "title": "Пендаровски: Смесената комисия за историческите въпроси е в задънена улица"}
{"url": "http://epicenter.bg/article/Frantsisk--Katsaneto-na-Lunata-e-vdahnovenie-za-po-dobro-badeshte-i-po-spravedliv-svyat/188612/7/0", "text": "Папа Франциск изрази надежда, че 50-ата годишнина от първите човешки стъпки на Луната ще вдъхнови усилията за по-добро бъдеще в \"нашия общ дом\" - Земята, предаде Асошиейтед прес.   Днес след навършването на 50 години от кацането на американски астронавти на Луната Светият отец каза пред събралото се множество на площад \"Свети Петър\", че с него се е сбъднала една невероятна мечта.   Папата изрази надежда, че паметта за тази голяма крачка за човечеството ще разпали искрата на стремеж към напредък в други посоки: \"Повече достойнство за слабите, повече справедливост сред хората, по-добро бъдеще за нашия общ дом.\"", "date": "2019.07.21", "title": "Франциск: Кацането на Луната е вдъхновение за по-добро бъдеще и по-справедлив свят"}
{"url": "http://epicenter.bg/article/-Forbs--Hakeri-udariha-Rusiya-/188616/7/0", "text": "Федералната служба за сигурност на Русия е станала жертва на кибератака, съобщават „Форбс” и руската редакция на БиБиСи.    Според информация на двете медии хакер е откраднал 7.5 терабайта данни от голям подизпълнител на руското контраразузнаване.    Изтеклата информация разкрива подробности за някои специални проекти на руската служба за сигурност като разработки за извличане на данни от социалните мрежи, включително „Фейсбук” и „Линкдин”, проследяване на хора, използващи анонимния браузър TOR и разделянето на интернета, ползван то държавните институции от този на световната мрежа.    На 13 юли хакери от групата 0v1ru$ са публикували на сайта на компанията SyTech подробности за изтеклите данни. SyTech са голям подизпълнител за дигитални проекти на Федералната служба за сигурност на Русия и именно от фирмата са изтекли въпросните файлове.    Хакерите проникнали в сървъра на обслужващата службите ИТ компания. Вместо подпис оставили усмихнато лице на началната страница на компанията. Емотикомът е популярен сред руските потребители и означава „тролване\".    0v1ru$ са предали данните на хакерската група „Дигитъл революшън”, които са ги публикували и разпратили до различни медии.    ФСБ (Федералната служба по безопасност) е наследник на съветското КГБ и се грижи за контраразузнаването на Русия, но освен на територията на страната, осъществява и големи операции по наблюдение и събиране на информация в чужбина, отбелязва „Форбс”.  ", "date": "2019.07.21", "title": "„Форбс”: Хакери удариха Русия "}
{"url": "http://epicenter.bg/article/Salvini--Ne-mozhe-Frantsiya-i-Germaniya-sami-da-opredelyat-migratsionnata-politika/188617/7/0", "text": "Не може Франция и Германия сами да определят миграционната политика, без да се съобразяват с исканията на най-засегнатите от миграцията страни като Италия и Малта, заяви италианският вътрешен министър Матео Салвини, цитиран от Франс прес.   Салвини написа това в писмо до френския вътрешен министър Кристоф Кастанер, уточнява БТА.   \"Стига вече с решенията, които се взимат единствено в Париж и Берлин. Италия вече не иска да приема всички мигранти, които пристигат в Европа\", написа днес Салвини във Фейсбук в допълнение към изпратеното на Кастанер писмо.  \"Франция и Германия не могат да определят миграционната политика, без да се съобразяват с исканията на страните, които са най-силно засегнати като нас и Малта\", изтъкна Салвини, който е лидер на крайнодясната италианска партия Лига.   В писмото си до Кастанер Салвини твърди, че на срещата на вътрешните министри на страните - членки на ЕС, в четвъртък в Хелзинки много от министрите са изразили позиции, близки до тази на Италия по въпросите на миграционната политика, сред които необходимостта от защита на външните граници на съюза и на Шенгенското пространство.   На срещата в Хелзинки Италия и Малта предложиха текст, предвиждащ създаването на центрове за временен прием и идентифициране на мигранти в страните, съседни на тези, от които тръгват мигрантите, отбелязва Франс прес.   Този документ трябва да служи за крайъгълен камък на всички бъдещи обсъждания, заяви Салвини в навечерието на поредната среща на вътрешните министри на страните от ЕС утре в Париж.", "date": "2019.07.21", "title": "Салвини: Не може Франция и Германия сами да определят миграционната политика"}
{"url": "http://epicenter.bg/article/TASS--Zavarshiha-izborite-v-Ukrayna--vodi-partiyata--quot-Sluga-na-naroda-quot--/188621/7/0", "text": "Избирателните секции за предсрочните парламентарни избори за Върховната Рада са затворени на територията на Украйна в 20:00 часа. Гласуването продължава само в някои западни дипломатически мисии на страната, предаде TACC, цитира агенция \"Фокус\".    В 198-те териториални избирателни района в държавата започна преброяването на гласовете. Данните за избирателната активност ще бъдат известни скоро, както и първите екзитполове, като според тях води партията на президента Владимир Зеленски „Слуга на народа“, която получава 42,7%. В парламента се очаква да влязат пет партии. В неделя в Украйна бяха избрани 225 депутати по партийни листи и още 199 парламентаристи в едномандатни избирателни райони. Броят на областите в страната намалява с 26, поради обединението на Крим с Русия и конфликта в Донбас. В резултат на това вместо 450-те предвидени от Конституцията в новата Рада депутатити, както и в предишната, ще има само 424. Така че първите резултати от гласуването няма да дадат представа за бъдещото разпределение на силите в украинския парламент, тъй като не е кои ще бъдат избрани в едномандатните райони.   За да влязат във Върховната Рада по пропорционалната система, партиите трябва да преодолеят бариерата от 5%, а кандидатите в едномандатните райони - да получат мнозинство от гласовете в своя избирателен район.   В избирателните списъци са регистрирани 34 милиона граждани. Както и на президентските избори тази пролет, около три милиона жители на териториите, които не са контролирани от Киев в Донецка и Луганска области, както и приблизително същия брой украинци, живеещи в Русия, не участваха в гласуването, тъй като избирателните секции в дипломатическите мисии на Украйна в Русия са затворени.", "date": "2019.07.21", "title": "ТАСС: Завършиха изборите в Украйна, води партията \"Слуга на народа\" "}
{"url": "http://epicenter.bg/article/Kamion-sas-slama-izgorya-na-patya-kam-Rozhen-/188594/3/0", "text": "Камион със слама се запали на пътя Проглед - Чепеларе, затваряйки за около час движението по едно от трасетата към Роженския събор, съобщиха от ОД на МВР- Смолян.    Екипи на пожарната са реагирали незабавно, ограничавайки пожара преди да се разпространи върху гора край пътя. Товарният автомобил е изгорял напълно.    Движението по пътя се възстановява, контролирано се пропускат автомобили през участъка, където е станал пожарът.", "date": "2019.07.21", "title": "Пожар затвори за около час пътя за събора на Рожен"}
{"url": "http://epicenter.bg/article/Rekorden-trafik-na-GKPP--quot-Kapitan-Andreevo-quot-/188614/3/0", "text": "Над 10 хиляди превозни средства са преминали през ГКПП \"Капитан Андреево\" през последните 24 часа.    Броят на автомобилите с над 30 хиляди пътници е рекорден за това лято, предаде БНР.    На пункта има струпване на превозни средства, предимно с работещи в Западна Европа, които се завръщат в Турция за лятната си ваканция.    Работят всички 9 трасета за леки автомобили и едно за автобуси. Обработката на документите става за 3-4 минути, но въпреки това за самото пресичане на границата се изчаква 2-3 часа.    Прогнозите са трафикът към Турция да бъде натоварен до началото на август.", "date": "2019.07.21", "title": "Рекорден трафик на ГКПП \"Капитан Андреево\""}
{"url": "http://epicenter.bg/article/Ninova-prikanva-horata-da-se-vklyuchat-v-koloezdachnoto-sastezanie-za-kupa--quot-Buzludzha-2019-quot-/188596/2/0", "text": "Заповядайте на колоездачното състезание за купа “Бузлуджа 2019” на 26 юли, в 16:30 часа на старта в Габрово. Този призив отправи в социалната мрежа \"Фейсбук\" лидерът на БСП Корнелия Нинова.   Нинова пише още, че целта е връх Шипка.   \"Всяка година десетки българи се включваме в това преживяване - прекрасна природа, чист въздух и отбор, в който винаги има кой да ти помогне и насърчи нагоре\", пише още лидерът на БСП.    ", "date": "2019.07.21", "title": "Нинова кани на колоездачното състезание за купа \"Бузлуджа 2019\""}
{"url": "http://epicenter.bg/article/Stanishev--Podkrepata-ni-za-Ursula-fon-der-Layen-ne-e-bezuslovna/188597/2/0", "text": "„Тепърва предстои да видим дали изборът на Урсула фон дер Лайен е добър. Нейната кандидатура беше много неочаквана, никой не беше запознат с нея и с политиката ѝ. След изслушването ѝ в нашата група преобладаващото мнение беше тя да не бъде подкрепена. Интересното е, че за една седмица като че ли тя претърпя сериозна еволюция и писмено ни отговори на въпроси, които за социалистите представляваха червени линии. Досега никой кандидат за председател на Европейската комисия не е представял толкова подробни и писмено разписани ангажименти за политиката“. Това каза пред БНР Сергей Станишев, председател на Партията европейските социалисти (ПЕС), по повод избора на Фон дер Лайен за председател на ЕК.    Той подчерта, че Урсула фон дер Лайен е поела ангажимент за една по-социалдемократическа политика от тази досега.    „Подкрепата ни за Урсула фон дер Лайен не е безусловна. Ние ще държим да видим ангажиментите ѝ да се превърнат в същинска програма на ЕК… Тази наша подкрепа няма да бъде картбланш, няма да бъде един празен чек да прави каквото иска. Ние ще бъдем много взискателни и критични“.    В предаването „Неделя 150\" Станишев подчерта, че „в ПЕС има различия по тактиката, но единност по съдържанието – каква политика трябва да има, и ние да направим така, че тази политика да стане реалност“:    „Фон дер Лайен пое ясен ангажимент, че социалният стълб, за който се борихме последните четири години, ще бъде изцяло претворен в реалност чрез план за действие. Искаме реална социална промяна в Европа“.", "date": "2019.07.21", "title": "Станишев: Подкрепата ни за Урсула фон дер Лайен не е безусловна"}
{"url": "http://epicenter.bg/article/Premierat-Borisov-krasti-vnuchetata--SNIMKI--/188601/2/0", "text": "Министър-председателят Бойко Борисов сподели снимки от кръщенето на своите внуци.    \"Бойко и Иван вече са християнчета\", написа той в профила си във Фейсбук.    Кръщенето на внуците на премиера Борисов се е състояло в храм \"Света Петка\" в Банкя.    По-големият от двамата внуци на Борисов през януари тази година навърши 3 годинки. Малкият Иван пък отпразнува своя рожден ден преди седмица - на 13 юли.    От снимките, които премиерът сподели в профила си във Фейсбук, се вижда, че кръщенето на внуците му се е състояло в тесен семеен кръг. Сред гостите в храм \"Свети Петка\" в Банкя беше и сестрата на министър-председателя - Красимира Иванова, придружавана от съпруга си.    ", "date": "2019.07.21", "title": "Премиерът Борисов кръсти внучетата (СНИМКИ) "}
{"url": "http://epicenter.bg/article/Karakachanov-podpisva-Protokol-za-satrudnichestvo-sas-Severna-Makedoniya-za-borbata-s-trafika-na-hora/188605/2/0", "text": "Заместник министър-председателят по обществения ред и сигурността и министър на отбраната Красимир Каракачанов ще подпише във вторник, 23 юли, в Охрид Протокол за сътрудничество между правителствата на Република България и Република Северна Македония в областта на борбата с трафика на хора. Това съобщиха от правителствена информационна служба.   От страна на Северна Македония документът ще бъде подписан от Оливер Спасовски - заместник министър-председател и министър на вътрешните работи.    Протоколът предвижда сътрудничество по линия на подкрепа и закрила на жертвите на трафик на хора, обмен на опит между компетентните институции на двете страни, провеждане на общи информационни и разяснителни кампании за предотвратяване на трафика, провеждане на обучения и координирани действия при рефериране, подкрепа и грижа за жертви на трафик.   Вицепремиерът и министър на отбраната Красимир Каракачанов е председател на Националната комисия за борба с трафика на хора.   Текстът на документа бе съгласуван между двете страни през юни по време на посещение на българска делегация в Скопие, Северна Македония.", "date": "2019.07.21", "title": "Каракачанов подписва Протокол за сътрудничество със Северна Македония за борбата с трафика на хора"}
{"url": "http://epicenter.bg/article/5-srebarni-i-edin-bronzov-medal-za-Balgariya-na-Mezhdunarodnata-olimpiada-po-matematika-/188607/2/0", "text": "  на Международната олимпиада по математика, като и всеки от 6-те ѝ състезатели се завърна с медал. Българският отбор бе в подмладен състав, но това не му попречи да се представи отлично на състезанието в град Бат, Великобритания, където завоюва 5 сребърни и един бронзов медал в тежката конкуренция, предаде БНР.    Иво Петров, ученик в 11 клас на СМГ, който спечели сребърен медал на направи истински подвиг и в рамките на две седмици спечели два сребърни медала от Международната олимпиада по физика в Тел Авив (7-15 юли Тел Авив), сега завоюва сребърен медал и по математика. Също сребърен медал спечелиха Евгени Кайряков, 11 клас, СМГ;Борислав Кирилов, 9 клас, ПЧМГ;Кьонг До, 10 клас, СМГ; Кристиан Минчев, 11 клас, ППМГ Бургас. Кристиян Василев, 12 кл, ПЧМГ се пребори за бронзов медал.    Ръководители на отбора на МОМ 2019 са гл. ас. д-р Станислав Харизанов (ИИКТ, ИМИ – БАН), гл. ас. д-р Стоян Боев (НБУ) и проф. Петър Бойваленков (ИМИ – БАН) в ролята на наблюдател.    Състезателните дни бяха 16 и 17 юли, като всеки от тях включва решаване по 3 задачи - общо 6 за двата дни. Церемонията по награждаването се проведе на 21 юли, а българският отбор се прибира на 22 юли вечерта.    Евгени, Иво и Къонг са ученици на СМГ с учители Илиана Цветкова и Ваня Данова. Борислав и Кристиян са ученици на ПЧМГ с учители Ирина Шаркова и Таня Стоева. Кристиан е ученик на ППМГ Бургас с учител Гергана Николова.    Първо място в отборното класиране с еднакъв брой точки завоюваха САЩ и Китай, а в челните 20 места след тях са Южна Корея, Северна Корея, Тайланд, Русия, Виетнам, Сингапур, Сърбия, Полша, Унгария, Украйна, Япония, Индонезия, Индия, Израел, Румъния, Австралия, България Великобритания.    България, Унгария и Румъния са единствените държави, които са участвали във всички 60 издания на международната олимпиадата по математика от създаването ѝ до днес. Шестимата български представители тази година мериха математически сили с над 600 ученици от 112 други отбора от всички краища на света. За сравнение - в първата Международна олимпиада по математика през 1959 г. в Румъния се включват 7 държави.", "date": "2019.07.21", "title": "5 сребърни и един бронзов медал за България на Международната олимпиада по математика "}
{"url": "http://epicenter.bg/article/Rozhenskiyat-sabor-sabra-nad-280-hilyadna-publika-i-3500-izpalniteli/188615/2/0", "text": "Рожен отново бе сцена на българската фолклорна музика и традиции през трите дни на Събора на народното творчество и животновъдството.   Традиционната проява с над 100-годишна история събра на Роженските поляни от 19 юли до днес над 280 хиляди посетители и 3500 певци, танцьори и инструменталисти от всички фолклорни области на страната,  според данни на организаторите от сдружението \"Рожен - наследство в бъдещето\", предаде БТА. Рожен, като обединяващо нацията място, което надхвърля границите, бе основният акцент в оценките на политици и общественици, посетили внушителното фолклорно събитие. Изложби и исторически препратки напомниха, че Роженският събор е възникнал преди столетие като среща на разделени български родове от времето преди да падне границата, отделяла Родопите от свободна България. Роженският събор наистина обединява българите; хората идват, за да \"глътнат\" от въздуха на Рожен и от музиката на Родопите, коментира Костадин Илчев, виртуозен гайдар и ръководител на оркестър \"101 каба гайди\". Според музиканта фестивалът на Роженските поляни се е превърнал в събитие и доказателство, че родопската, българската фолклорна музика са съхранени. Съборът показа величавата родопска музика в целия й блясък, а емоционалната оценка на публиката през трите дни е показателна за това, допълва Илчев. Етнографски и музейни изложби, базари на био- и фермерски продукти от Родопите, занаятчийски работилници, етноселище и изложения бяха представени в програмата на събора. Галаконцертът \"Родопска вечер\" открои красотата на музиката на Родопите в изпълнение на ансамбъл \"Родопа\", на \"100 каба гайди\", \"101 каба гайди\", \"Каба кабадайлии\", Златина Узунова, Валя Балканска, Петър Янев, Кристина Енгерова, Светла Дукатева, Николай Славеев и др.   Съборът бе закрит днес с церемония по награждаването на лауреатите на националния фолклорен конкурс.", "date": "2019.07.21", "title": "Роженският събор събра над 280-хилядна публика и 3500 изпълнители"}
{"url": "http://epicenter.bg/article/Shefat-na-arestuvaniya-za-kiberatakata-na-NAP--Nyama-da-razkodirame-kompyutara-mu-za-GDBOP-/188618/2/0", "text": "„Няма да разкодираме служебния компютър на Кристиян, както поискаха от нас службите”, заяви Георги Янков, работодател на програмиста, който бе задържан за кибератаката на НАП, при гостуването си в предаването „120 минути” на bTV.    Георги Янков от „Тад Груп” и основателят на „Софт Уни” Светлин Хаков коментираха в студиото на предаването последните развития по случая с изтичането на данните на милиони българи в резултат на хакването на НАП.    Службите са иззели служебния компютър на Кристиян Бойков.    „В петък получихме писмо от ГДБОП, в което искат от нас да им помогнем отключат този компютър, но не смятаме да го правим, защото на него има чувствителна информация, свързана с киберсигурността на нашите клиенти, които ние сме длъжни да опазим по договор”, разкри Янков.    Мениджърът в глобалната компания за киберсигурност „ТАД Груп“ заяви, че има „100% доверие в своя служител”, макар че не той го е назначил във фирмата, но от досегашния си опит с него има много добри впечатления.    „Безотговорността на държавата хакна НАП”, категоричен е пък Светлин Наков, който сравни киберсигурността на институциите ни с ремонтите по пътищата ни, които не издържат и година след своето приключване.    „Изложих различни хипотези пред медиите”, заяви Наков по повод на неговото твърдение, че доказателствата срещу Кристиян Бойков няма да издържат.    „Направи ми впечатление, че е ползвал и уиндоус и ми се стори странно как този човек си е заличил следите наполовина”, каза Наков, според когото повечето хакери работят само на линукс, но допълни, че може да има такива, които да ползват и операционната система на „Майкрософт”, но „не е типично” .    Сред възможните хипотези, според Наков, е и течът да е вътрешна работа на служители в НАП, както и да има намеса на чужда държава.     Георги Янков пък не изключва и тезата служителят му Кристиян Бойков да е натопен от конкуренти на неговата фирма.    Арестуваният за кибератаката на НАП Кристиян Бойков ще гостува в „Тази сутрин” този понеделник.", "date": "2019.07.21", "title": "Шефът на арестувания за кибератаката на НАП: Няма да разкодираме компютъра му за ГДБОП "}
