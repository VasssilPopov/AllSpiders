{"url": "http://epicenter.bg/article/Pisatelyat-Hristo-Stoyanov--Talpata-kreshti-sreshtu-Geshev--Strashno-mi-prilichate-na-TsK-na-BKP--/189402/2/0", "text": "    Ама вие луди ли сте всичките? Може ли подсъдимият, или потенциално подсъдимият, каквито сме всички, да си избираме прокурор? Или следовател? Или осъденият на смърт да си избира палач... Наистина ли така мислите. Ако мислите така, това значи, че не мислите...    И всички тези разбират от правосъдие, икономика, живопис, литература, семейно планиране... Нека един да попитат от тях с каква правна система да се смени нашата... Континентална, англосаксонска, религиозна... Това за тях са понятия от Гугъл... Така, както перспективата в живописта, ритмичните стъпки в поезията...    Скачат срещу Гешев, но защо? Може би защото поне прави опити да си върши работата от която разбира... Страхът да не попаднат в обсега на Прокуратурата...    И се крият зад широките рамене на Демокрацията, Гражданското общество, Правото на информираност... Знаят ли процедурата за избор... Нали трябва от 25 члена да гласуват за него минимум 17... След това, дори ако 17 гласуват, трябва да бъде предложен за назначаване от Президента... От цялата тълпа дали някой знае тези дребни подробности...    Аз може да не харесвам също Гешев, но не мога да искам оставка при непотвърдено назначаване. Една малка тълпа пред Съдебната палата, или пред Народното събрание страшно ми приличате на ЦК на БКП...    Опит да предрешат нещата, да наложат цензура. Какво ще ми предложат те срещу Гешев?... Да дадат по-добър вариант в момента. Каква съдебна система ще предложат.    Най-малкото - юристи ли са, за да преценят работата на юристите? Но тълпата крещи. Обикновено крещи: \"Разпни го\", но понякога крещи: \"Осанна\"...    Второто е за по-посредствените от самата тълпа. Трябва да си много, ама много посредствен, за да извика тълпата \"Осанна\" за някого...    Същата тази тълпа сваляше произведения на изкуството, маскареше паметници. Ако я попиташ, тя ще постави паметници на Софи Маринова и Азис...    Същата тази тълпа, която, слушайки тези двамата, крещи, че техните родители стават само за сапун...    Колко ли скрити данъци има в това сборище, колко дребни измами, гешефти... Колко нереализирани политици...    Това ли е натискът на тълпата за демократичен избор?... Вероятно \"демократичен избор\" значи съобразяване с тълпата, съобразяване с незнаещите и неможещите...    А, да не забравя - Йоло Денев там ли е. Ако е там, това е техният еталон за равнение на редиците. Интелектуалното им ниво...    Ами, толкоз...  ", "date": "2019.07.30", "title": "Писателят Христо Стоянов: Тълпата крещи срещу Гешев. Страшно ми приличате на ЦК на БКП... "}
{"url": "http://epicenter.bg/article/Dogovorat-za-F-16-e-publikuvan-v-Darzhaven-vestnik/189325/2/0", "text": ", съобщи БНТ.   Обнародвани са и Договорът за индустриално сътрудничество, както и актуализацията на бюджета за сделката. България има срок до първите дни на септември да преведе парите по договорите. Крайният срок е 5 септември Сделката е на стойност 2,2 млрд. лв.   Очаква се парите да бъдат депозирани в банката на Федералния резерв. Процент и половина ще е доходността им, обясниха от Министерството на отбраната, цитирани от БНР.  Решението за ратификацията на договора мина и през ветото на президента Румен Радев, което Народното събрание преодоля. със 128 гласа. Публикуването на документите е последният етап от българската процедура по договора със САЩ за новите самолети. България ще купи 8 изтребителя.   Очаква се първите самолети да бъдат доставени до средата на 2023 г., 4 бойни самолета ще бъдат доставени до края на 2023-та, а последните през първото тримесечие на 2024 г.  Оперативна готовност на самолетите трябва да е постигната в края на петата година от датата на влизане в сила на договора.     Очаква се парите да бъдат депозирани в банката на Федералния резерв. Процент и половина ще е доходността им, обясниха от Министерството на отбраната, цитирани от БНР.     ", "date": "2019.07.30", "title": "Договорът за F-16 е публикуван в Държавен вестник"}
{"url": "http://epicenter.bg/article/Dazhdovete-prodalzhavat-v-Tsentralna-i-Yuzhna-Balgariya/189329/2/0", "text": "Днес облачността ще е променлива, по-често значителна - купеста и купесто-дъждовна. Сутринта превалявания са възможни в отделни райони на Централна България, а след обяд, главно в планинските райони на Източна и Южна България, ще превали и прегърми; на отделни места валежите ще са интензивни.   \r\n Вятърът ще остане от север-северозапад, слаб до умерен. Максималните температури ще са между 27° и 32°. Вечерта явленията навсякъде ще спрат, а облачността ще намалее. Това съобщиха от НИМХ. \r\n   \r\n В планините облачността ще е променлива, по-често значителна. Ще има краткотрайни валежи, по-интензивни по старопланинското било и на места в Рило-Родопската област. Вятърът ще е предимно умерен, от северозапад, към края на деня - от север-северозапад. Максимална температура на 1200 м - около 21°, на 2000 м - около 14°. \r\n   \r\n По Черноморието ще има временни увеличения на облачността и на места по крайбрежието ще превали краткотраен дъжд. Вятърът ще е от север-северозапад, слаб до умерен. Максимални температури - между 27° и 31°. Температурата на морската вода е около 26°. Вълнението на морето ще бъде 1-2 бала. \r\n", "date": "2019.07.30", "title": "Дъждовете продължават в Централна и Южна България"}
{"url": "http://epicenter.bg/article/Obyavyavat-rezultatite-ot-probite-za-chuma-v-svinekompleksa-v-Yudelnik/189330/2/0", "text": "Днес трябва да станат ясни резултатите от пробите за африканска чума по прасетата от свинекомплекса в село Юделник.   Болестта вече беше открита в останалите три големи предприятия в Русенска област. Повече от 32 хиляди прасета бяха загробени досега в Николово и Бръшлен.   Днес трябва да започне евтаназията на животните в Голямо Враново. Процесът се забави заради настояване на управата на свинекомплекса да бъдат убити единствено болните прасета. От Българската агенция по безопасност на храните обаче са категорични, че на евтаназия подлежат всички животни.   За да няма нарушения, ветеринари и военна полиция ще следят дейността на кланиците. А прасетата от всички лични стопанства в 20-километровите зони около свинекомплексите в страната, ще бъдат унищожени.", "date": "2019.07.30", "title": "Обявяват резултатите от пробите за чума в свинекомплекса в Юделник"}
{"url": "http://epicenter.bg/article/Sled-80-g--vlakat-na-Tsar-Boris-III-pak-poteglya-za-Belitsa/189334/2/0", "text": "  Парен локомотив и ретро вагони от царско време ще бъдат показани на гарата в Септември на 30 юли. Поводът е 80-та година от откриването на теснопътната линия до Белица, съобщават инициаторите от гражданско сдружение \"За теснолинейката\", предаде БНР.   Организаторите посочват, че на тази дата през 1939 г. лично Цар Борис III управлява първия влак от тогавашната гара Сарамбей до гара Белица.   По случай честването \"БДЖ-Пътнически превози\" за първи път дава възможност на гражданите да се качат в емблематичното влакче и да си направят снимки в автентичната обстановка на старомодните салони.   Годишнината ще бъде отбелязана и с празнично пътуване на влак \"Родопи\" до гара Белица. Във вагоните ще бъде представена фотоизложба на тема \"80 години от достигането на двете чудеса - влак и цар в Разложко\", подготвена от Сдружението.   При пристигането на крайната гара влакът ще бъде посрещнат с музикална програма и ще бъде отслужен молебен за здраве. Билети за пътуването могат да се купят от касите на гарите в страната, уточняват организаторите.  ", "date": "2019.07.30", "title": "След 80 години влакът на Цар Борис III пак потегля за Белица"}
{"url": "http://epicenter.bg/article/Degustatsiya-na-kraft-bira-i-mnogo-zabavleniya-na-METALHEAD-BEER-FEST-v-Burgas-/189340/2/98", "text": "METALHEAD BEER FEST събира в Бургас пивовари от цялата страна, които ще представят голямо разнообразие от различни марки българска крафт бира.      Празникът, на който всеки ще има възможността да опита от кехлибарената напитка, ще се проведе на 3 и 4 август в зоната за отдих на парк „Минерални бани“ в квартал „Ветрен“, където се намира и местната пивоварна METALHEAD, която е организатор на събитието заедно с Община Бургас.    Дегустационната зона ще бъде разположена в градината на пивоварната. Там всеки ще може да опита избрана от него марка срещу закупуването на специален жетон.    Американско барбекю, щанд със сирена, рибни деликатеси и още много изненади очакват посетителите на бирения фест. По време на бирения фестивал ще има голям базар за ръчно изработени стоки. В него може да се включат всички желаещи, на които ще бъдат осигурени щандове за изработка на различни предмети.    Специално за децата в парка ще бъде обособена зона за игри и забавления с арт ателиета на открито.    В дните на фестивала, 3 и 4 август, парк „Минерални бани“ ще бъде зона без автомобили. Паркирането ще се извършва извън територията, където ще се провеждат събитията от програмата. В нея ще се допускат само превозни средства, обслужващи фестивала.    Предвидено е специално място, което ще се използва за къмпинг зона. Там всеки ще може да разположи палатка или кемпер.    За доброто настроение на посетителите ще има сцена, на която ще се изявят четири бургаски рок банди – Bazooka Gigant, Stiff Bones, G.A.N.G и Saltfield.   Във фестивала по покана на бургаската пивоварна METALHEAD BREWERY ще се включат български производители на бира като TRIMA I DVAMA, BROTHERS BREW TEAM, RHOMBUS, AILYAK, DUNAV, WHITE STORK, HILLS, MELTUM, BEER BASTARDS.         12.00 Hand made market    12.00 Игри и демонстрации на ръгби клуб \"Моряците\";    14.00 Начало на бирените дегустации от 10 български крафт пивоварни;    15.00 Food market с американско барбекю, щанд за сирена, рибни деликатеси, домашна лимонада, тротила&чипс бар;    15.00 Детски хепънинг с работилница за слайм, рисуване с флумастери, рисуване с тебешири на асфалт, кът с игри;    18.00 - 19.30 Сцена - Bazooka Giganta;    20.00- 21.30 Сцена - Stiff Bones;    21.30 Rawk'n'Roll DJ.      12.00 Hand made market;    12.00 Игри и демонстрации на ръгби клуб \"Моряците\";    14.00 Начало на бирените дегустации от 10 български, крафт пивоварни;    15.00 Food market с американско барбекю, щанд за сирена, рибни деликатеси, домашна лимонада, тротила&чипс бар и други;    15.00 Детски хепънинг с работилница за слайм, рисуване с флумастери, рисуване с тебешири на асфалт, кът с игри и други;    18.00 - 19.30 Сцена - G.A.N.G;    20.00- 21.30 Сцена - Saltfield.   ", "date": "2019.07.30", "title": "Дегустация на крафт бира и много забавления на METALHEAD BEER FEST в Бургас "}
{"url": "http://epicenter.bg/article/Borisov-se-sreshtna-s-predsedatelya-na-Kamarata-na-predstavitelite-na-Republika-Kipar-Dimitris-Siluris-/189347/2/0", "text": "Министър-председателят Бойко Борисов се срещна с председателя на Камарата на представителите на Република Кипър Димитрис Силурис. По време на разговора им в Министерския съвет двамата дадоха отлична оценка на българо-кипърските отношения, които се развиват стабилно, в дух на приятелство и сътрудничество от установяването им досега. Това съобщиха от Правителствената информационна служба.    Според премиера Борисов политическият диалог между България и Кипър е изключително полезен, защото мотивира активната работа във всички сфери от взаимен интерес. Българският министър-председател изрази надежда, че занапред ще се разшири още повече спектъра на посещения на ресорни министри между двете държави. Борисов изтъкна потенциала на подписаните през последните години двустранни споразумения в областта на земеделието, туризма, енергетиката, културата, образованието и науката, корабоплаването.    Република Кипър е важен търговско-икономически партньор на България, отбеляза още премиерът Борисов и обърна внимание, че през последните години има стабилен ръст на двустранния стокообмен. По думите му трябва да се търсят възможности за увеличаване на търговския обмен, вкюлчително чрез съвместно излизане на трети пазари. Министър-председателят Бойко Борисов посочи още, че членството в Европейския съюз е също много солидна база за развитието на партньорството между България и Кипър.  ", "date": "2019.07.30", "title": "Борисов се срещна с председателя на Камарата на представителите на Република Кипър Димитрис Силурис "}
{"url": "http://epicenter.bg/article/Za-treta-poredna-godina-byaha-prieti-badeshtite-voenni-lekari-na-Balgariya-/189354/2/0", "text": "15 младежи, показали най-високи резултати на приемните изпити, бяха приети да се обучават по специалността „Военен лекар”. Това е третият випуск, сформиран в резултат на тристранното сътрудничество между Военномедицинска академия, Висше военноморско училище (ВВМУ) „Н. Й. Вапцаров“ и Медицински университет (МУ) „Проф. д-р Параскев Стоянов“- Варна, съобщиха от пресцентъра на министерството на отбраната.    По време на приема през тази година бе увеличен броят на кандидатите, както и балът на приетите.    Специалността „Военен лекар“ предлага много изпитания, но и сигурна реализация. Студентите посещават курсовете без такси за обучение и в двата университета, тъй като разходите се поемат от Министерство на отбраната. Имат и гарантирана реализация след завършване с договор за работа като военен лекар за 10 години.    Бъдещите медици под пагон получават статут на курсант с осигурено настаняване, хранене, военно и медицинско облекло, учебници и учебни пособия, стипендии, възможност да присъстват на научни форуми, таксите, за които се поемат изцяло от ВМА. В края на шестгодишното обучение си тръгват с 2 дипломи: магистър по медицина от МУ - Варна и бакалавър по специалност „Организация и управление на военни формирования на тактическо ниво” от ВВМУ „Никола Й. Вапцаров”.    Във Военноморското училище курсантите усвояват управление на катер и яхта, водолазни умения, както и оцеляване в разнообразни условия. Студентите имат възможност да управляват виртуални кораби на най-модерните симулатори в Европа и да контактуват с курсанти от целия свят.    В последните 3 години от обучението акцент е военномедицинската подготовка, а фокусът е върху: организация на медицинското обслужване, превантивна военна медицина; военномедицинско снабдяване; военномедицинско управление; военномедицинска експертиза; военна хирургия; военна токсикология и други.    След като завършат, новите военни лекари имат възможност да специализират във ВМА, а техни преподаватели са доценти и професори на световно ниво.    Сред приоритетните за военните лекари специалности са хирургия; ортопедия и травматология; анестезиология и интензивно лечение; психиатрия; пластична хирургия и изгаряния; вирусология; спешна медицина; инфекциозни заболявания; епидемиология.  ", "date": "2019.07.30", "title": "За трета поредна година бяха приети бъдещите военни лекари на България "}
{"url": "http://epicenter.bg/article/Predsedatelite-na-parlamentite-na-Balgariya-i-Kipar-obsadiha-satrudnichestvoto-mezhdu-dvete-strani/189355/2/0", "text": "Председателите на парламентите на България и Кипър обсъдиха сътрудничеството между двете страни в редица области и най-вече в туризма, предаде БТА.   Председателят на Камарата на представителите на Кипър Димитрис Силурис е на официално посещение в България начело на парламентарна делегация. Визитата е по покана на председателя на Народното събрание Цвета Караянчева.   С г-н Силурис коментирахме добрите политически и парламентарни отношения, които имаме през годините, каза председателят на НС Цвета Караянчева в съвместно изявление след срещата. Тя отбеляза, че Република Кипър е била сред първите държави ратифицирали договора за присъединяване на България към Европейския съюз. Караянчева посочи, че българската общност в Кипър и кипърските студенти в България са мост между двете страни.   Говорихме за активното парламентарно сътрудничество и за това, че можем още повече да го задълбочим, посочи тя. Цвета Караянчева отбеляза, че сред представителите в двата парламента има добри професионалисти и могат да си бъдат полезни за обмен на различни политики.   Говорихме и за сътрудничеството в областта на културата, образованието и най-вече на туризма, за това, че България и Кипър можем да предлагаме съвместен туристически продукт, коментира председателят на Народното събрание.   Председателят на Камарата на представителите на Република Кипър Димитрис Силурис отбеляза традиционно отличните отношения между Кипър и България и отбеляза, че дълг на политиците на двете страни е да ги приложат на практика в полза на двата народа.   Ние изпитваме голяма благодарност към България за времето след турската инвазия, когато България даде работа и хляб на хиляди кипърски граждани, изгубили домовете си, посочи той. Това, което Кипър днес предоставя като възможност за трудова заетост на български граждани, е най-малката отплата, която бихме могли да дадем, добави Силурис.   След разговора председателят на българския парламент показа пленарната зала на своя кипърски гост. По-късно днес кипърските парламентаристи ще разговарят с Групата за приятелство България - Кипър в Народното събрание. Предвидена е и среща с президента на Република България Румен Радев.  ", "date": "2019.07.30", "title": "Караянчева: България и Кипър можем да предлагаме съвместен туристически продукт"}
{"url": "http://epicenter.bg/article/Izvanredno--Sobstvenikat-na--quot-TAD-grup-quot--katsna-v-Balgariya---arustuvaha-go-/189335/3/0", "text": "Извънредно! Собственикът на \"ТАД груп\" Иван Тодоров е кацнал тази сутрин на летище София и веднага е бил арестуван, съобщи БТВ.   По неофициална информация собственикът на фирмата, в която работи хакерът Кристиян Бойков, който проби НАП и изнесе данните на 5 милиона българи, се е завърнал тази сутрин от Канада с полет през Истанбул. На летището е бил задържан от Гранична полиция. Очаква се да му бъде повдигнато обвинение.   Преди дни на Иван Тодоров беше повдигнато обвинение за подбудителство при извършването на хакерската атака срещу НАП.    В разгара на хакерския скандал Тоодоров замина за Канада, според прокуратурата доста прибързано, а според самия него на отдавна планирано посещение. От прокуратурата го обявиха за издирване и издадоха европейска заповед за арест. От чужбина Иван Тодоров заяви, че ще се върне доброволно и ще съдейства на властите в страната при разследването на случая. Тогава нищо не се знаеше за него. Единственото, което бе известно е, че при кацането му в България, той ще се сдобие с обвинения.  „Нека да дойде и ще преценяваме как ще се действа. Колегите са готови с обвинение, ще му бъде предявено такова. За мярката за неоткроление ще се прецени на момента”, заяви ръководителят на Специализираната прокуратура Димитър Петров.   Очаква се мярката за неотклонение да бъде парична гаранция във особено висок размерр.   По-късно днес Тодоров ще даде показания пред прокурор и ще му бъдат повдигнати обвинения.    Преди дни неговите служители Кристиян Бойков и Георги Янков бяха освободени срещу парична гаранция от 20 000 лева за всеки. Обвиненията срещу тях са за кибертероризъм.   Обвинението и срещу Тодооров е за кибертероризъм - престъпление, което се наказва с 15 години затвор. От ГДБОП преди дни обявиха, че в декриптираните компютри от фирмата му има множество доказателства по случая.  ", "date": "2019.07.30", "title": "Извънредно! Собственикът на \"ТАД груп\" Иван Тодоров кацна в София - арестуваха го!"}
{"url": "http://epicenter.bg/article/Biznesat-se-strahuva-da-finansira-partiite/189328/4/0", "text": "30 процента от фирмите в България смятат, че може да им бъде оказан натиск за финансиране на определена партия. 16 на сто пък прогнозират, че възможността за отворено партийно финансиране ще доведе до покровителстване само на част от бизнеса. Това показват данни от проучване, проведено сред членовете ан Българската търговско-промишлена палата.   \r\n Около 45% от фирмите отговарят, че биха финансирали партии. 14 на сто твърдят, че с промените се легализират сумите, които и сега се взимат от бизнеса, но скрито. Над 20% искат да има пълна прозрачност на източниците и детайлите по разходването на т.нар. Дарения. \r\n   \r\n Намалената субсидия ще доведе до изчезване на малките партии и оставане само на големите партийни структури, смятат около 60 процента от фирмите. \r\n   \r\n Запитването е направено между 28 юни и 3 юли, малко преди окончателното приемане на текстовете, с които държавната субсидия стана 1 лев и с които се реши партиите да бъдат безлимитно финансирани от фирми и физически лица. 30 процента от анкетираните не подкрепят идеята бизнесът да субсидира политическите субекти, защото така ще се оказва по-голям натиск върху фирмите. 16% са срещу това, тъй като по този начин само определени компании ще бъдат политически покровителствени. \r\n   \r\n За 14 на сто законовите изменения са правилни, защото легализират сумите, които и сега се взимат от бизнеса скрито. Всеки пети иска прозрачност на източниците на финансиране и детайли по разходването на средствата, а 11% – да се криминализира предоставянето на средства или безвъзмездни услуги при непрозрачни условия. 3/4 от бизнеса иска максимална сума за парите от фирми и НПО, а 78% искат лимити – независимо от източника на партийно финансиране. \r\n   \r\n Близо 3/4 са убедени, че намалените средства за политиците ще бъдат компенсирани с пари от бизнеса. Според почти същия процент орязването на парите ще помогне на партиите да оптимизират структурите си и ще направи дейността им по-ефективна. \r\n   \r\n \r\n   \r\n", "date": "2019.07.30", "title": "Бизнесът се страхува да финансира партиите"}
{"url": "http://epicenter.bg/article/Kevork-Kevorkyan--Ili-zhizny---ili-layf-/189350/11/33", "text": "В парламентарния дебат за закупуването на Ф-16/блок 70 изплющя една удивително глупава фраза: „Избираме или жизнь, или лайф, решавайте!“  Тя не озадачи никого в залата, никой там вече не се впечатлява от думите - нито от чуждите, нито дори от своите. От нелепостите пък - никак.    Значи така: Или Жизнь - или Лайф.  Ако авторът на тези думи е смятал, че ще разбуни духовете, дълбоко е грешал. Подобни фрази взривяваха залата на Великото Народно събрание /1990 година/, но тогава те звучаха съвсем по друг начин - революционно, агресивно, дори истински, понеже бяха изричани в съвсем различен контекст. А и хората в залата - поне повечето от тях - бяха от друга порода.    Имаше нагласени/временни бунтари, те постепенно изпаднаха, но имаше и хора от сой. За пояснение на днешните политикани: сой не идва от соята, дето я ползвате в китайските ресторантчета, а означава достолепен произход, наследен ум и пр. Тогава имаше и немалко престорени думи, изречени заради самата словесна игра - но някои отекваха като топовни гърмежи.    Например, дори още преди Великото събрание - когато академик Благовест Сендов каза, отначало във „Всяка неделя“, че БКП трябва да се извини на народа  /19 ноември 1989 година/, а след един ден повтори тия думи и в тогавашния/комунистическия Парламент: „Всички съгрешихме и вкупом станахме непотребни“.    Това е изречена тогава, когато комунистическите бонзи все още имаха цялата власт, само Живков го бяха излъгали и натирили седмица по-рано. Луканов си скубеше ушите, че бяха възстановили „Всяка неделя“ - но, тъй или иначе, свободното време на ДРУГИТЕ ДУМИ вече бе настъпило, независимо колко сила имаше властта.  А и по начало тогава думите имаха друга цена, смислените бяха като злато.    Всички съгрешихме и вкупом станахме непотребни! - и през ум няма да им мине на днешните политикани да кажат това. Кой е толкова луд - или поне прозорлив?    Сендов обаче имаше право да изрече това. На оградата на бащината му къща в Асеновград след Девети /9.09.1944/ бяха писали „Враг на народа“, сетне не го бяха приемали няколко години в Софийския университет, докато чакаше беше премитал и мил софийските улици - но накрая им запуши устите с блестящия си талант на математик.  Преврата /10 ноември 1989/ го завари като член на Световен комитет, оглавяван от Робърт Макнамара, бивш военен министър на САЩ, беше еднакво ценен и във Вашингтон и в Москва. Беше ректор на Софийския университет, сетне и председател на БАН.    Няма как - ония имаха очи за кадърните хора и предпочитаха да ги оставят да работят. И сега имат очи - в смисъл, че гледат да разкарат всичко кадърно далеч от себе си.  Опираме в немалко случаи до неосъзнати уличници или жалки актьорчета - все от театъра на ласките. Красота.    И сега да кажеш „Жизнь или Лайф“ - и да чакаш някой да се впечатли, трябва да си пълен наивник. Отгоре на всичко, тази фраза е толкова примитивна, че не е подходяща дори за Парламента, даже за него е обидна, при цялата му словесна разпасаност.    Жизнь или Лайф - какво да изберем?  Значи, ще сме в Лайфа, ако изберем Ф-16/блок 70.  Ще лайфаме, когато един ден го нарисуват този самолет и най-после го произведат, тогава ще се налайфуваме щастливи.  Ще си гледаме Лайфа, ако над главите ни висят Ф-16 - без да паднат и се потрошат.  И ще си останем в Жизнь-а, ако я караме с досегашните МиГ-29.  Ще си живуркаме криво-ляво като руснаците, макар да сме си членове на ЕС повече от 10 години - обаче сме залепнали за Жизнь-а заради проклетите МиГ-29, а също и защото си нямаме Ф-16/70.    Получава се сложна дуращина.  Сега, когато едва кретаме, това се дължало на МиГ-29.  Ами, някой ден, когато дойдат жалките 8 броя Ф-16/70 /гърците имали около 400 военни самолета/, какво ще ги правим тогава МиГ-овете, ще ги изгорим ли на Гергьовден - или ще ги оставим да ни развалят вкуса на Лайфа?    Ако запалим МиГ-овете, това ще означава ли, че мигом ще се настаним в Лайфа? И, ако е така, защо тогава не запалим още сега руските самолети, та да залайфуваме? Хайде, давайте.    Този лаф за лайфуването трябва да бъде изучаван като безспорен шедьовър на пропагандната глупост, на примитивното съешване на абсолютно несъвместими неща - дори Лайфа сигурно се е изчервил от срам, че го набутват в подобно перверзна съвкупление.    От „Локхид Мартин“ обаче благоразумно си премълчаха - дори и Поптодорова не се яви някъде да защитава Ф-16/70 от това сексуално поругателство.  Ами Соломон къде се дяна - можеше да отсъди нещо от мъдростите, които са достъпни единствено за него и да дотича със запалка в ръка: Пали!    Клетият оратор, който произнесе в Парламента още по-клетата си фраза, постави под съмнение не само годините на Прехода, ами и управлението на ГЕРБ, което заема една трета от това славно време - от ГЕРБ сигурно ще му дърпат ушите, но така е, когато главата ти се е развила от този Лайф.    Стана ми тъжно/неловко от тази уж никаква фраза.  Толкова години се търкаляме от соца към нещо друго, обаче лазенето все го съпровождаме от банални глупости, не се отучихме от това, няма и да се отучим, отвсякъде трещят идиотщини, това ви е ясно, но поне най-важната уж трибуна би трябвало да я предпазват по някакъв начин.  Може да я пръскат с препарата срещу чумата по свинете.    „Жизнь или Лайф“ е примитивно, но също и опасно предизвикателство.  То отрича живота на няколко поколения, включително и онази мистерия, която минава за живот по време на Прехода.  Подарява ни даром на някакъв несъществуващ Лайф - който и такъв ще си остане.  Защото дори там, където чертаят на хартия Ф-16/70, Лайфа е често под въпрос, какво остава за нашето Блато, прорязано от прекрасни магистрали.    Каква гледка ми хрумна внезапно: Блато, прорязано от Магистрали! - заслужава си дори Кристо да опакова част от него - ще събуди по-голям интерес от един опакован във въздуха Ф-16/70.    Авторът на фундаменталния избор – Жизнь или Лайф - не е някакъв склерозирал от отчаяние антикомунист, а човек, формиран изцяло по време на соца, стигнал е до прозрението си, когато е вече на около 65 години. Цяло чудо е, че е достигнал до озарението едва заради Ф-16/70.    Интересно, каква пък е представата му за Лайфа - може би това е нещо като битието на един днешен български депутат.  А представата му за Жизнь-а, но не собствения му живот, а този на един „номинален“ български гражданин?    Ако беше казал, че Ф-16/70 ще измъкне от Блатото мизерстващите българи, повече щяхме да му повярваме, отколкото да си измива ръцете/съвестта с проклетията Жизнь, в която и той е пребивавал, и то не лошо - гушкал се е в тогавашната армия и една дума не е обелвал за Лайфа.    Да не прекалявам, обаче ми се струва, че подобни хора искат изобщо да зачеркнат Жизнь-а, ако е възможно - заедно с милионите навлеци в него. В името на една химера - Лайфхимера. За Лайфбудали.    А какви хора има все още наоколо, в Жизнь-а!  И как издържат на всички изпитания, на които ги подлагат Лайфнаивниците, и някак не оставят живота ни окончателно да се разпадне.    Имаме наистина прелестни хора, изкушени от своя Жизнь и борещи се за своя Жизнь. Ако телевизиите ги търсят по-настървено, няма да имаме нужда от никакви Лайффантазьори, изобщо няма да чуваме скимтенето им.    Видяхме неколцина смислени хора само в една емисия Новини на Би Ти Ви на 23 юли: с премерен език, резултат на достолепен живот, излъчващи ненатрапчива мъдрост, неизкушени от никакъв Лайф. Представиха ни ги в кратък репортаж за евтаназията на 17-те хиляди чумави прасета в свинекомплекса в Николово.  Един от тях каза, че „според него“ - повтори го два пъти, те така си говорят - епидемията не се дължи на естествената популация на дивите свине, а на човешка ръка. Няма да го чуят.    /Между другото, чували ли сте някой Лайфовец да казва „струва ми се“? „Струва ми се, че трябва да изберем между Жизнь и Лайф“ - няма и да чуете, подобни хора са категорични като сатър./    Друг от героите на репортажа каза нещо страшно: Ако евтаназираните свине ги заровят на място, ни очаква екологична катастрофа, защото в този район подпочвените води са близо до повърхността.  И него няма да чуят.  Чуват само онези, които дрънкат, че поредната Власт превръща Жизнь в Лайф, на думи, разбира се. Това е една от най-тлъстите лъжи на Прехода.    Прасета лесно се евтаназират, по-трудно е с Глупостта.    Читателят Иван Георгиев ми писа, подразнен от девиза/слогана „Стига мърмори!“, имало и такъв. Пита ме, що за пропаганда е това. Отговорих му, че не е никаква пропаганда, а нелеп израз на презрение към обикновените хора.    Този девиз е тъкмо по вкуса на Лайфовците. Остава американското посолство да го хареса и да го включат в кампанията „Силата е в теб“.  Това е същата глупост като Лайфо-Жизнь: защото не може да си силен, ако не мърмориш, ако поне веднъж не си измърморил в клетия си живот.    Не ставаш по-силен, ако те баламосват, че си силен - а ако мърмориш или ако се провикваш с пълно гърло.  Примерно - срещу евтаназията на Живота на милиони хора.    ***         ", "date": "2019.07.30", "title": "Кеворк Кеворкян: Или жизнь - или лайф "}
{"url": "http://epicenter.bg/article/Stolichna-biblioteka-v-parkovete-na-Sofiya-5-godini--Zeleni-biblioteki-/189357/6/0", "text": "През лятото на 2019 г. Столична библиотека ще бъде със столичани и гости на София за пети пореден път в летните читални в парковете на София.   Събитията са част от инициативата „Зелени пътеки към библиотеката“ – кампания за насърчаване на четенето и привличане на нови читателски публики. Тази година към досегашните включваме и нови локации, като парковете в „Дружба 1“ и „Младост 3“ и Градската градина. Досега от началото на кампанията са раздадени над 4 хиляди безплатни читателски карти, а посетителите са били над 8 хиляди. Може да ни посетите, да прочетете хубава книга сред природата, да станете наш читател, да участвате в арт ателиета и да се срещнете с писатели, поети и музиканти. Малките любители на книгата могат да оцветяват занимателни книжки и да рисуват. Читателите ни ще могат да се възползват от възможностите на мобилната библиотека – Библиобус, който разполага с над 1500 тома от най-новите книги художествена, научно-популярна и детска литература от съвременни и класически български и чуждестранни автори. От него желаещите ще могат да си вземат книги за дома и да станат наши читатели. Продължава вече традиционната инициатива „Споделени книги“ – „Вземи, прочети, върни“. Посетителите ще могат да вземат интересна нова или да оставят вече прочетена книга на специално поставените места в парка. В инициативата миналата година бяха дарени от софиянци за софиянци над хиляда книги. С нас ще бъдат: поетите Георги Гаврилов, Мирела Иванова, Петър Чухов, Иван Христов, Иван Ланджев, Илиана Илиева, Кристин Димитрова, Иван С. Вълев, Виолета Кунева, Теодора Тотева, Лъчезар Лозанов, Марин Бодаков и Бойко Ламбовски и музикантите Карел Маринович и певицата и поетеса Боряна Богданова. Децата ще забавляват певецът и музикант Боби Мирчев, актрисата Жана Рашева, издателство „Клевър бук“ с образователни игри, Таня Гигова от куклено-театрална школа „ГлухАРТчета“, художникът Христо Кърджилов и артистите от парти агенция „Маска“ с тяхната кукла. Всички желаещи ще могат да получат безплатна едногодишна читателска карта. Заповядайте от 10:00 ч. до 16:00 ч. на:  3 август в Южния парк и Градската градина  10 август в парка „Заимов“  17 август в парка „Света Троица“ и парка „Дружба 1“  24 август в Борисовата градина и парка „Младост 3“  25 август на Хижа „Алеко“ (ПП „Витоша“)  31 август в парка „Гео Милев“", "date": "2019.07.30", "title": "Столична библиотека излиза в парковете на София "}
{"url": "http://epicenter.bg/article/Haker-otkradna-lichnite-danni-na-106-miliona-dushi-v-SASht-i-Kanada/189324/7/0", "text": "Електронните системи на американската банкова холдингова компания \"Кепитъл уан\" (Capital One) бяха подложени на голямо киберпроникване, довело до изтичането на обемен масив лични данни на нейни клиенти. Това се казва в публикувано вчера прессъобщение, цитирано от ТАСС. Както отбелязва компанията от щата Вирджиния, хакерът, чиято самоличност е установена, получил достъп до личната информация на клиентите на \"Кепитъл уан\", подали заявки за получаване на кредитни карти.   \"Кепитъл уан\" подчерта, че след разследване на компанията може да потвърди, че проникването \"е засегнало около 100 милиона лица в САЩ и 6 млн. в Канада\".   По данни на в. \"Вашингтон пост\" ФБР е задържало заподозряна по случая. Тя е 33-годишна жителка на Сиатъл (щата Вашингтон). На жената са предявени обвинения в компютърна измама. Задържана е под стража.    Хакерът успял и да получи достъп до социалноосигурителните номера на около 140 000 клиенти и до около 80 000 номера на банкови сметки. Не успял обаче да похити номерата на кредитни карти, съобщи компанията.   Данните сочат, че атаката е извършена на 19 юли.  Изтекли са имена, адреси и телефонни номера на хора, кандидатствали за различни кредитни услуги. От компанията уточниха, че хакерът не е успял да достигне до номерата на кредитните им карти. Компрометирани са обаче 140 хиляди номера на социални осигуровки и около 80 хиляди, свързани с тях, номера на банкови сметки. В Канада има изтичане на данни и от застрахователни полици.   От компанията заявиха, че всички засегнати ще бъдат уведомени. Ще продължи и разследването на атаката. ", "date": "2019.07.30", "title": "Жена хакер открадна личните данни на 106 милиона души в САЩ и Канада"}
{"url": "http://epicenter.bg/article/Balgarcheta-specheliha-4-medala-ot-Mezhdunarodnata-olimpiada-po-himiya-v-Parizh/189339/8/0", "text": "Златен, сребърен и 2 бронзови медала спечелиха български ученици на 51-ото издание на Международната олимпиада по химия, което тази година се проведе в Париж, съобщиха от Сдружението на олимпийските отбори по природни науки.   Златен медал получи Евгени Стателов от Езикова гимназия \"Пловдив\", сребърен - Камен Петров от Националната природо-математическа гимназия, а бронзови медали взеха Дамян Францов от Софийската математическа гимназия и Михаил Паскалев, отново от Природо-математическата гимназия. Техни ръководители са доц. д-р Донка Ташева и доц. д-р Пенка Цанова. Участниците в българския национален отбор са четирима на брой и се избират измежду най-добре класираните участници на Националния кръг на олимпиадата по химия и опазване на околната среда.   В Международната олимпиада взеха участие младежи от 80 държави от цял свят.", "date": "2019.07.30", "title": "Българчета спечелиха 4 медала от Международната олимпиада по химия в Париж"}
{"url": "http://epicenter.bg/article/Eva-Longoriya--Maychinstvoto-e-blagosloviya/189351/10/100", "text": "Звездата на „Отчаяни съпруги роди преди 13 месеца сина си Сантяго Енрике Бастон, и определи майчинството като „благословия”.   Тя каза: „Искам да кажа, че никога не се изключваш. Дори и когато спиш. В „режим мама” си през цялото време”.   ”Сега съм майка на Санти. Не знам друг начин да го опиша … просто е такава истинска благословия. Имам късмет, че имам невероятно бебе, което ми помага да предприема това пътуване към себе си.”, добави Лонгория.   Актрисата каза, че майчинството е “засилило” филантропията й, тъй като е посветена на това да направи света по-добро място за нейния син. „Досега изненадващото нещо за майчинството беше как то засили моята активност и филантропия. Защото сега мисля „Трябва да направя света по-добро място за моя син!“ Това наистина, наистина има значение. Не става въпрос да казваш на Санти как да бъде, а в това да го покажеш с пример. Наистина съм благословена да имам своето невероятно семейство, което всички дават за пример. Надяваме се, че той ще следва тези стъпки”, сподели Ева.   Източник: БГНЕС", "date": "2019.07.30", "title": "Ева Лонгория: Майчинството е благословия"}
{"url": "http://epicenter.bg/article/Chushki-byurek-po-klasicheska-retsepta/189366/9/25", "text": "4 бр. чушки  100 г сирене  брашно  галета  3-4 бр. яйца  магданоз  черен пипер  масло  мазнина за пържене     Печените чушки си почистват от семки и люспи. Сиренето, маслото, подправките, магданозът и едно яйце се объркват до еднородна смес.   Чушките се пълнят със сместа, овалват се първо в брашно, после в разбито яйце, в галета и се пържат в сгорeщена мазнина.", "date": "2019.07.30", "title": "Чушки бюрек  по класическа рецепта"}
{"url": "http://epicenter.bg/article/Reporterat-Bobi-Lazarov-zamestva-Emo-Cholakov/189352/10/88", "text": "Дългогодишният репортер на bTV Новините - Борислав Лазаров, поема ново предизвикателство. От 31 юли Боби се присъединява към Стаси Цалова и Натали Трифонова като водещ на прогнозата за времето на bTV.   , коментира Венелин Петков, директор \"Новини, актуални предавания и спорт\" в bTV Media Group.   Борислав Лазаров е сред най-добре познатитe телевизионни журналисти още от старта на кариерата му в bTV през 2002 г. Посветен e на журналистиката от 17-годишен - близо 10 години е радио водещ и музикален мениджър, а след като става част от екипа на bTV работи като репортер, сценарист и водещ.   , казва Боби Лазаров.   Боби Лазаров е автор на стотици филми и репортажи, които му носят многобройни професионални признания. През 2018 г. той бе отличен и от Българската академия на науките като един от журналистите, допринесли най-много за популяризиране на науката.", "date": "2019.07.30", "title": "Репортерът Боби Лазаров замества Емо Чолаков"}
{"url": "http://epicenter.bg/article/Eto-ya-pesenta--s-koyato-Slavi-shte-se-sboguva-s-bTV-i-balgarskiya-zritel--Video-/189375/10/100", "text": "Новата песен на Слави Трифонов, Гъмзата, Ку-ку бенд и GBS – „Едно ми е такова“, се превърна в истинска сензация. Това пише \"Флагман\", позовавайки се на диджеи и меломани.   Парчето смесва, рап, поп, има мелодично звучене и забавен текст – всички предпоставки да се превърне в хита на лятото. Това е песента, с която Слави официално ще се сбогува с бТВ и българския зрител. В сряда е последното му предаване, а след това слиза от ефир.   Слуховете са много – от този, че влиза в политиката до потенциалното купуване на ТВ Евроком, която щял да трансформира в ТВ Седем осми.", "date": "2019.07.30", "title": "Ето я песента, с която Слави ще се сбогува с бТВ и българския зрител (Видео)"}
{"url": "http://epicenter.bg/article/Elizabet-II-pritezhava-4-apartamenta-v-tsentara-na-Moskva/189392/10/99", "text": "Британската кралица Елизабет II е горда собственичка на четири апартамента в идеалния център на Москва, написа лайф.ру, цитиран от Новини.бг   Според информацията на изданието държавният глава на Обединеното кралство е купила три жилища през 2002 г. и още едно – година по-късно.   В документите като притежател на четирите луксозни недвижими имота с обща площ 839 квадратни метра е било посочено: Нейно Величество Кралицата, която управлява Канада.", "date": "2019.07.30", "title": "Елизабет II притежава 4 апартамента в центъра на Москва"}
{"url": "http://epicenter.bg/article/Deloto-za-iznasilvane-sreshtu-Neymar-e-pod-vapros--lipsvat-dokazatelstva/189346/8/0", "text": "Полицията, разследваща обвиненията за изнасилване срещу бразилския футболист Неймар, заяви, че е приключила разследването по делото.   Футболистът на Пари Сен Жермен беше обвинен от манекенката Н. Д. де Суза, че я е изнасилил в парижки хотел през май. Неймар публикува 7-минутно видео на своя Инстаграм профил, в което отрече обвиненията и настоя, че става въпрос за „постановка и изнудване“.   Генералната прокуратура в Сао Пауло заяви, че случаят е спрян поради липса на доказателства, но ще бъде изпратен на прокурорите за окончателно решение.   Говорител на Неймар заяви за АФП, че не е в състояние да коментира решението на полицията.   Сега прокурорите имат 15 дни, за да преценят случая, преди съдия да вземе окончателно решение за неговото прекратяване.   Източник: БГНЕС", "date": "2019.07.30", "title": "Делото за изнасилване срещу Неймар е под въпрос, липсват доказателства"}
{"url": "http://epicenter.bg/article/Balgariya-shte-prieme-Evropeyskoto-parvenstvo-po-dzhudo-za-mazhe-i-zheni-prez-2022-godina-/189381/8/0", "text": "Министърът на младежта и спорта Красен Кралев награди с почетни плакети на ММС медалистите от Европейското първенство по джудо за кадети във Варшава (Полша). Това съобщиха от пресцентъра на ММС.    Сребърен медал в полската столица завоюва Анастасия Балабан в категория до 44 кг., а бронзово отличие за България донесе Лидия Брънчева при 63-килограмовите. Само преди броени дни Балабан завърши втора и на Европейския младежки олимпийски фестивал в Баку (Азербайджан) и добави още едно сребро към визитката си.    Спортният министър поздрави двете медалистки за отличното представяне и им пожела още по-големи бъдещи успехи.    Председателят на Българската федерация по джудо Румен Стоилов благодари на министър Кралев за подкрепата и сподели, че е получил писмо от Европейския съюз по джудо, с което се дава правото на България да организира Европейското първенство за мъже и жени през 2022 година.    „Без подкрепата на премиера Бойко Борисов и Министерството на младежта и спорта това нямаше да бъде възможно“, заяви Стоилов.    През април тази година президентът на Европейския съюз по джудо Сергей Соловейчик проведе срещи с премиера Борисов и министър Кралев, като на тях бе обсъдена именно кандидатурата на България за домакинство на Европейското първенство за мъже и жени.    На срещата в ММС присъства и треньорът на националния отбор по джудо за кадетки Василий Балабан, който също получи почетен пакет от спортния министър. Кралев и Балабан обсъдиха плана за подготовката на младите ни състезатели за Олимпийските игри в Париж през 2024.  ", "date": "2019.07.30", "title": "България ще приеме Европейското първенство по джудо за мъже и жени през 2022 година "}
{"url": "http://epicenter.bg/article/Shumi-se-podobryava--gleda-redovno-F1--razkri-bivshiyat-mu-shef-ot-Ferari/189384/8/0", "text": "Седемкратният световен шампион във Формула 1 Михеал Шумахер обича да гледа първенството по телевизията, а здравословното му състояние се подобрява. Това разкри в интервю за \"Радио Монте Карло\" бившият му шеф във Ферари Жан Тод, сега президент на Международната автомобилна федерация (FIA).    Шуми, любимецът на милиони фенове от цял свят, не е заснеман от 2013 г., когато получи тежка мозъчна контузия при инцидент със ски във френски алпийски курорт. Тя наложи сложни операции и изкуствена кома.    Французинът Тод, който получи подкрепа от България при избора му за шеф на FIA, е сред най-приближените хора до Михаел. По думите му двамата често гледат заедно състезанията във Формула 1 в дома на Шуми в Швейцария. \"Аз винаги съм много предпазлив в подобни изявления, но това е истината - аз гледах с него Формула 1. Той не се предава и продължава да се бори\", увери Жан Тод.   Източник: Канал 3", "date": "2019.07.30", "title": "Шуми се подобрява, гледа редовно Ф1, разкри бившият му шеф от Ферари"}
{"url": "http://epicenter.bg/article/BFS-nakaza-Beroe--Arda-i-Levski-/189394/8/0", "text": "Дисциплинарната комисия към Българския футболен съюз глоби футболните клубове Берое, Арда (Кърджали) и Левски заради невъздържани прояви на запалянковците на тези отбори.    Берое ще плати 2000 лева заради нецензурни скандирания и хвърлени бомбички.    Санкцията за Арда е 1500 лева за хвърлен предмет на терена и нецензурни реплики на феновете.    Левски е глобен с 1300 лева заради факли и нецензурни скандирания.    Илия Миланов от Ботев (Враца) и Никита Баранов от Берое са със спрени състезателни права за по един шампионатен двубой след получени червени картони.  ", "date": "2019.07.30", "title": "БФС наказа Берое, Арда и Левски "}
{"url": "http://epicenter.bg/article/456-balona-s-goresht-vazduh-se-izdignaha-ednovremenno-vav-Frantsiya/189341/7/0", "text": "Зрелищна гледка във Франция. 456 балона с горещ въздух се издигнаха едновременно в небето.   Участниците в ежегодния фестивал край Ажевил, Източна Франция искаха да подобрят световния рекорд за най-много балони във въздуха в рамките на един час.   Опитът се оказа неуспешен, тъй като постижението им изравни досегашния рекорд, поставен през 2017 на същото място. Въпреки това гледката е наистина бе впечатляваща.   Източник: Нова.тв", "date": "2019.07.30", "title": "456 балона с горещ въздух се издигнаха едновременно във Франция"}
{"url": "http://epicenter.bg/article/Hungary-Today--Zasilvashtata-se-rolya-na-Ungariya-na-Balkanite-/189343/7/51", "text": "Разпадането на Чехословакия и Югославия промени до известна степен геополитическата ситуация в Централна Европа, като образува няколко малки държави. Новата ситуация е потенциално благоприятна за Унгария по отношението на прокарването на интересите й в региона (включително да помага на етническите унгарци извън Унгария, за да запази тяхната идентичност). Това може да се види на Балканите, особено на фона на засилващата се унгарска икономика и все по-активните дипломатически действия на Будапеща на полуострова, пише електронното издание Hungary Today, цитирано от Агенция \"Фокус\".    Дори ако исторически вкоренените дълбоки конфликти между пост-югославските държави могат да бъдат облекчени в бъдеще, е твърде невероятно да се пресъздаде обединена южнославянска държава. Този факт сравнително увеличава тежестта на Унгария и я прави конкурентен участник в развитието на икономически и политически връзки с балканските държави като инвеститор или при необходимост посредник.    Унгарско-сръбските отношения, които бяха добри в миналото, сега са отлични, като президентът Вучич и премиерът Орбан са в добри лични отношения. В ход са редица съвместни икономически и транспортни проекти, най-известният е железопътната линия Белград-Будапеща, която ще бъде реконструирана най-вече с китайски пари.    Благодарение на тези тенденции, сега унгарците, живеещи в Сърбия, се чувстват много по-комфортно от преди, когато от време на време сръбското разочарование от разпадането на Югославия (сръбския Трианон) се проявяваше в антиунгарски инциденти. Връзката с Хърватия не е твърде сърдечна, въпреки факта, че интересите на двете страни съвпадат по много начини и броят на унгарците там възлиза на едва няколко хиляди. Подобряването на контактите би било от полза за двете страни.    Будапеща изгради добри политически отношения както с Албания, така и с Косово през последните години и търговията между страните динамично се разширява. Няма съмнение, че все още има огромен потенциал, който чака да бъде проучен в тази посока.    Унгарският премиер многократно е изтъквал, че страната му е готова да засили дейността си в региона и е готова да лобира за разширяването на ЕС с балкански държави, които не са членки. Това отношение не е безпрецедентно в историята, тъй като Унгария има значително влияние на Балканския полуостров през средновековието и по-късно по време на Австро-Унгарската монархия. Като министър на финансите на монархията, Бени Калай е губернатор на Босна и Херцеговина за 20 години през XIX век.    Разбира се, сега условията са много по-различни. Големи играчи, като Турция, Русия и Запада (САЩ и ЕС) се борят за надмощие тук. Добър пример за тази игра за власт е Северна Македония, която е важна и за Русия, и за НАТО, независимо че е малка държава. (Интересното е, че в тази борба за влияние Будапеща подкрепи поддържаното от Русия политическо крило, като даде убежище на бившия премиер Никола Груевски, когато той напусна страната). И все пак, дори за малките държави има възможност да получат икономически и други предимства.    В заключение изглежда, че в началото на XXI век Унгария има добър шанс да играе по-важна роля в този културен и исторически много богат и разнообразен регион, отколкото в предишните десетилетия.  ", "date": "2019.07.30", "title": "Hungary Today: Засилващата се роля на Унгария на Балканите "}
{"url": "http://epicenter.bg/article/Trima-arestuvani-za-krazhba-na-700-kilograma-zlato-na-letishteto-v-Sao-Paulo--VIDEO-/189344/7/0", "text": "Бразилската полиция заяви, че трима души са арестувани заради наглата кражба на около 30 милиона долара в злато от международното летище на Сао Пауло.    Въоръжените мъже, представящи се за федерална полиция, влязоха в склад на летището в петък следобед, като се измъкнаха с над 700 килограма от благородния метал. Кражбата е извършена без да се произведе нито един изстрел.    Още новини от света ще намерите тук    Един от задържаните работел на летището и твърди, че е съдействал на нападателите, след като семейството му е било отвлечено, съобщават местни медии, цитирани от АФП.    Златото, което според задържаните, е на път за Ню Йорк или Цюрих, все още липсва.  ", "date": "2019.07.30", "title": "Трима арестувани за кражба на 700 килограма злато на летището в Сао Пауло (ВИДЕО)"}
{"url": "http://epicenter.bg/article/-Superbakterii--napadat-evropeyskite-bolnitsi/189345/7/0", "text": "“Супербактерии”, резистентни към антибиотиците от най-ново поколение се разпространяват в болниците в Европа, показва общоевропейско проучване.   Разпространението на резистентната към най-новото поколение лекарства Klebsiella pneumoniae е “изключително тревожно”, заявиха изследователи от института Сангер, съобщи БГНЕС.   И предупредиха, че и други бактерии могат да станат устойчиви – заради уникалния начин, по който се размножават.     Тя може да живее напълно естествено в червата, без да създава проблеми на здравите хора.   Въпреки това, когато тялото е слабо, може да инфектира белите дробове, причинявайки пневмония, да порази кръвта и мозъка, водейки до менингит.   Някои щамове развиват резистентност към антибиотици.   “Тревожното е, че тези бактерии са резистентни към един от основните антибиотици от последно поколение.”, заяви д-р София Дейвид от института Сангър пред „Би Би си Нюз“.   Инфекциите са свързани с висока смъртност.   “Вече е притеснително, че наблюдаваме 2000 смъртни случая от 2015 г. – но притеснението е, че ако не се предприемат действия, това число ще продължи да нараства“, каза тя.   Смъртните случаи, причинени от K. pneumoniae, са нараснали от 341 в Европа през 2007 г. на 2 094 до 2015 г.   Изследователите са анализирали ДНК на бактерията – нейният генетичен код – от проби от заразени пациенти.   “Нашите открития предполагат, че болниците са ключов фасилитатор на предаването [и предполагат, че] бактериите се разпространяват от човек на човек, предимно в болниците”, каза д-р Дейвид.   „Фактът, че виждаме едни и същи клонове с висок риск в много различни болници в Европа, също показва, че има нещо особено в тези щамове.“   Резистентният към лекарства K. pneumoniae може да продължи да се разпространява или да предава своята устойчивост върху други видове бактерии. Те имат способността да се разпространяват много бързо чрез бактериални популации “, каза д-р Дейвид.     Най-добрият начин да се справите с резистентните към лекарства инфекции е да не се стига до тях.   „Ние сме оптимисти, че с добра болнична хигиена, която включва ранна идентификация и изолиране на пациенти, пренасящи тези бактерии, можем не само да забавим разпространението на тези патогени, но и да ги контролираме успешно, каза проф. Хайо Грундман от университета във Фрайбург.", "date": "2019.07.30", "title": "„Супербактерии” нападат европейските болници"}
{"url": "http://epicenter.bg/article/Novi-aresti-na-gyulenisti-v-Turtsiya-/189353/7/0", "text": "При операция с център южния град Адана в 7 области на Турция са били издадени заповеди за арест на 30 души по подозрения за връзки с организацията на проповедника Фетхуллах Гюлен, заподозрян за организатор на опита за преврат през юли 2016 г., предава БНР.    При друга операция с център Измир прокуратурата издаде заповеди за арест на общо 23 души, 20 от тях - военни на действителна военна служба. Заповедите за арест бяха последвани от едновременни операции в 15 области за задържане на заподозрените, включително в столицата Анкара, Диарбекир, Измир, Истанбул, Коня, Мерсин и други.    В Измир са били издадени и заповеди за арест на 24 жени по обвинения за участие в женската структура на движението на живеещия в САЩ турски проповедник.    Операция беше извършена и в Анталия, където бяха арестувани общо 15 души, 10 от които - действащи военни.    Вчера в Анкара срещу привърженици на движението в Сухопътните сили на Турция бяха издадени заповеди за арест на 41 души, 16 от които бяха задържани малко след това.     ", "date": "2019.07.30", "title": "Нови арести на гюленисти в Турция "}
{"url": "http://epicenter.bg/article/Vovan-i-Leksus--Nito-edin-politik-ne-sme-zabluzhdavali-tolkova-dalgo--kolkoto-Zoran-Zaev-/189356/7/0", "text": "Руските журналисти Владимир Кузнецов - Вован и Алексей Столяров - Лексус приковаха вниманието на света, особено на Балканите, след обявените телефонни разговори с водещи държавници, в които те се представиха като техни колеги.    В интервю за сръбския всекидневник „Политика\", цитирано от Агенция \"Фокус\", те коментираха и разговорите, които по-рано проведоха с премира на Северна Македония – Зоран Заев. Двамата признаха, че не са очаквали шегата им да се превърна в такава сензация, като подчертаха, че не са успели да държат в заблуждение толкова дълго нито един друг политик. Припомня се, че Вован и Лексус позвъниха на Заев, представяйки се за бившия президент на Украйна Петро Порошенко и за генералния секретар на НАТО Йенс Столтенберг.    На въпрос какви впечатления са получили след разговорите с Еманюел Макрон, Реджеп Тайо Ердоган, Жан-Клод Юнкер, Хуан Гуайдо, Мило Джуканович, Зоран Заев, Рамуш Харадинай, Борис Джонсън, Федерика Могерини и представители на администрацията на САЩ, Вован и Лексус отговориха:    „Макрон е много благ, фин човек. Гуайдо не направи впечатление на независим политик в разговора. Борис Джонсън, въпреки че е комичен и възприеман като ексцентрик, всъщност е много интелигентен и хладнокръвен политик. Харадинай се опитва да направи впечатление на любезен дипломат, но не успява. Премиерът Заев обаче е наистина невероятен човек. Преди него не бяхме успявали да заблудим нито един друг политик за толкова дълго време – почти година, въпреки факта, че имаше срещи с представители на истинските украински власти. Но най-важното заключение е, че всички политици са хора, също като нас. И имат слабости и проблеми точно като нас\".    Вован и Лексус са провели три разговора с обща дължина от 54 минути със Зоран Заев в периода, в който той заемаше премиерския пост в югозападната ни съседка. Единият от тях се е представил за тогавашния президент на Украйна Петър Порошенко. Интересно е, че третият разговор се провежда в момент, в който Порошенко е извън Украйна, но Заев смята, че говори точно с първия човек в страната.    По време на разговора, представящият се за Порошенко казва на Заев, че Йенс Столтенберг е на линия и го пита дали иска да говори с него и Заев се съгласява да говори с човек, когото смята за генералния секретар на НАТО.    Преговорите се провеждат, според Кузнецов и Столаров, в края на август 2018 г., през януари 2019 г. и на 20 април 2019 г.    В един момент Порошенко казва (преди референдума за името в Македония), че не е важно кой гласува, а кой брои бюлетините, на което Заев се разсмива. Порошенко също казва, че Украйна има историческа връзка с Александър Велики, така че Заев би могъл да се обръща към него с Петър Македонски, на което той се смее и казва: \"Много добре, много добре! Ок, Петър Македонски\".    По време на разговора Заев цитира Уес Мичъл, Столтенберг и Ангела Меркел. Той обсъжда и осъжда идеята за размяна на територии между Сърбия и Косово и смята, че Русия се намесва и иска да дестабилизира региона.      Агенция „Фокус“ припомня:    Миналата година, представяйки се за министър-председателя на Армения Никол Пашинян, руските \"пранкери\" (шегаджии) Владимир Кузнецов (Вован) и Алексей Столяров (Лексус) поканиха председателя на Европейската комисия Жан-Клод Юнкер на шишчета в Ереван и той се е съгласи.    Освен това, те поговориха и с ръководителя на европейската дипломация Федерика Могерини. Съдейки по съдържанието на разговорите, те са се състояли малко след избирането на Пашинян за премиер.    В разговора с Юнкер Вован и Лексус са се оплакали от натиска от страна на САЩ. В отговор европейският политик е заявил, че „ние трябва отново и отново да обясняваме на господин Тръмп как е устроен светът“. „Той не разбира какво се случва. Ние трябва да се убедим, че той ще започне да разбира по-добре случващото се в Армения. Добре. Всичко е наред. Желая ви успех!“, е казал Юнкер.    Шегаджиите са поканили председателя на ЕК в Ереван, където ще му „готвят отлично арменско барбекю, което у нас се нарича „шашлик“. Вован и Лексус са предложили на Юнкер да да хапне шашлика на площада в Ереван и да се проведе „един вид митинг“.    „Това също не звучи зле! Ще дойда догодина. През тази това вече не е възможно, а през следващата ще намерим подходящи дати и възможности“, е заявил Юнкер.  Могерини, на свой ред, в разговора с шегаджиите е говорила за необходимостта новите арменски власти да поддържат добри отношения с всички партньори и да не правят избор в полза само на една страна, за да не се повтори украинският сценарий. При това тя е обяснила, че Брюксел не винаги е подкрепял такъв подход.    „Разбира се, не. Трябва да действаме много внимателно и да избягваме всякакво развитие на събитията в тази посока. При това трябва да се подчертае, че Армения е страна, която има право да направи избор“, е заявила Могерини.    Тя е добавила, че Брюксел не моли „за приятелство при изключителни условия“. „Ние знаем и ние смятаме, че вие може да имате приятелски и партньорски отношения с много страни при условие, че сте свободни и можете самостоятелно да направите своя избор и да приемете съответните мерки. Това е нашият подход. Знам, че по-рано се придържахме към друг подход, но за нас е много важно, да почувствате тази свобода и пространство за действие, за да не ни са налага да правите избор в ползата на един или друг партньор“, отбеляза Могерини и допълни, че това е нужно условие за конструктивно партньорско, но „не винаги всички се придържат към такъв подход“.  ", "date": "2019.07.30", "title": "Вован и Лексус: Нито един политик не сме заблуждавали толкова дълго, колкото Зоран Заев "}
{"url": "http://epicenter.bg/article/Patuvane-na-Tramp-do-golf-igrishteto-mu-v-Shotlandiya-struvalo-234-hil--dolara/189363/7/0", "text": "Държавният департамент на САЩ е похарчил почти 234 хиляди долара за пътуването на президента Доналд Тръмп до неговия голф клуб в Шотландия през юли миналата година.    Това съобщи вестник The Hill, който разполага с писмо от изпълняващия функциите главен надзорен инспектор на външнополитическото ведомство Стивън Линик.    В него се посочва, че Държавният департамент е похарчил 233 732, 86 долара за командировъчни, извънреден труд, хотел и наем на автомобили по време на пътуването на Тръмп до неговия елитен голф клуб Trump Turnberry в Югозападна Шотландия. То се е състояло на 14 и 15 юли 2018 г. Тази сума не включва средствата, които министерството на вътрешната сигурност е дало на Държавния департамент и по тази причина отразява само част от общите разходи за пътуването.    Основната част от разходите в размер на 111 261, 44 долара са отишли за хотел, става ясно от писмото.  Източник: БГНЕС", "date": "2019.07.30", "title": "Пътуване на Тръмп до голф игрището му в Шотландия струвало 234 хил. долара"}
{"url": "http://epicenter.bg/article/Na-rusko-letishte-zadarzhaha-pasazher-ot-Balgariya--narushil-zabranata-za-pushene-v-samoleta-/189371/7/0", "text": "На летище „Пулково“ в Санкт Петербург“ задържаха пасажер в самолет от България, нарушил забраната за тютюнопушене на борда на машината, съобщават вестник \"Деловой Петербург\" и Агенция \"Фокус\", като се позоваватна информация от местните власти.    Уточнява се, че дежурните са получили обаждане с молба полицията да се качи на борда на самолета, пристигнал от Варна. „Служителите, които пристигнаха на пистата, определиха, че по време на полета пътникът, докато е бил в тоалетната, разположена в опашната част на самолета, е пушил цигара\", отбелязват от регионалното МВР.    Нарушителят бил задържан и привлечен под административна отговорност. Не се уточнява дали той е гражданин на България.  ", "date": "2019.07.30", "title": "На руско летище задържаха пасажер от България, нарушил забраната за пушене в самолета "}
{"url": "http://epicenter.bg/article/Organizator-na-atentatite-ot-11-septemvri-e-gotov-da-dade-pokazaniya-/189372/7/0", "text": "Един от организаторите на терористичните атаки от 11 септември 2001 година в САЩ Халид Шейх Мохамед заяви, че има готовност да даде показания в съда в полза на хората и компаниите, подали искове срещу Саудитска Арабия, ако американските власти се откажат от искането да му бъде наложена смъртна присъда, пише американското издание The Wall Street Journal, цитирано от \"Фокус\".    По-рано роднини на жертвите от атентатите от 11 септември в САЩ подадоха колективен иск срещу Саудитска Арабия, която обвиняват във финансиране и други видове подкрепа за терористичната групировка „Ал Кайда“. Искът е подаден от името на 800 души с цел да получат компенсации от правителството на Кралството. След това повече от 20 американски застрахователни организации подадоха искове против две банки от Саудитска Арабия и компании, свързани със семейството на Осама бин Ладен, както и против няколко благотворителни организации за сума, не по-малка от 4,2 милиарда долара във връзка с атаките от 11 септември 2001 година.    Предложението на Мохамед се съдържа в текста на писмо, изпратено в съда от юристи, представляващи компаниите и роднините на жертвите. Мохамед, който в момента се намира в американския затвор Гуантанамо, не е готов да даде показания в „момента“, но „в случай на отсъствие на потенциална смъртна присъда ще бъде възможно по-широко сътрудничество“.    Съобщава се, че представляващият Саудитска Арабия адвокат е отказал да направи коментар.    По-рано Конгресът прие Закон, позволяващ наследниците на жертвите от терористичните атаки на 11 септември да подадат искове в съда срещу Саудитска Арабия, чиито граждани бяха повечето от терористите, осъществили атаките. Президентът на САЩ Барак Обама наложи вето на приетия от Конгреса законопроект, но Сенатът го преодоля с 97 на 1 гласа. Преодоляването на президентското вето в Конгреса на САЩ беше първият подобен случай в рамките на мандата на Обама. Още в началото на октомври 2016 година американка, загубила съпруга си на 11 септември, подаде първият иск в съда срещу Рияд.    На 11 септември 2001 година терористи от „Ал кайда“ завзеха няколко пътнически самолета и ги забиха в сградите на Световния търговски център в Ню Йорк и Пентагона, като в резултат от атаките загинаха три хиляди души.  ", "date": "2019.07.30", "title": "Организатор на атентатите от 11 септември е готов да даде показания "}
{"url": "http://epicenter.bg/article/Eksploziya-v-avtobus-na-gradskiya-transport-v-Belgrad--ima-raneni-/189379/7/0", "text": "Експлозия в автобус на градския транспорт в Белград днес по обяд рани 6 души, а картината на мястото е повече от драматична със следи от кръв на улицата, съобщава белградският вестник \"Blic\", цитиран от Канал 3.    Избухнал е компресорът за въздух над средната врата. Всички пострадали - 6 жени на възраст между 58 и 77 г., са откарани в Спешния център, на мястото на инцидента са пристигнали поне 3 екипа на Бърза помощ.    4-годишният автобус, турско производство, е на частен превозвач, според белградските медии той не е бил с газова уредба.  ", "date": "2019.07.30", "title": "Експлозия в автобус на градския транспорт в Белград, има ранени (ВИДЕО)"}
{"url": "http://epicenter.bg/article/Za-18-godini-Kitay-uvelichi-svoya-BVP-10-pati--/189385/7/0", "text": "Според Държавното статистическо управление, брутният вътрешен продукт (БВП) на Китай през първото тримесечие на 2019 година се е увеличил с 6,4% в сравнение с миналата година и не се е променил по отношение на четвъртото тримесечие на миналата година, което съответства на прогнозите и е добър показател. Преди това се говореше, че темповете на растежа на БВП през първата половина на миналата година трябва да са 6,4-6,5%. В същото време се съобщава, че 17 организации са прогнозирали ръст на БВП на ниво 6,3% през второто тримесечие, максималната прогноза беше 6,4%, а минималната – 6,2%, пише китайското издание CINIC (China Internet Network Information Center - административна агенция, отговаряща за въпросите на интернет при Министерството на индустрията и информационните технологии на Китайската народна република) в материал, представен от Агенция \"Фокус\" без редакторска намеса.    Според доклада, въпреки че през първата половина на 2019 г. ръстът на БВП на Китай падна до нов минимум през последните години - 6,3% - в сравнение с други страни, тази цифра е все още много висока и е една от първите в света.    Освен това, според откритата информация на Световната банка, през 2000 г. БВП на Китай е 1,21 трилиона долара и според този показател страната е на шесто място в света. Преди него бяха още четири държави с мощни икономики: САЩ, Япония, Германия и Англия. Струва си да се каже, че през 2000 г. БВП на САЩ беше 10 трилиона долара.    През последните 18 години БВП на Китай нарасна до 13,608 трилиона долара, което е увеличение с 12,398 трилиона долара в сравнение с 2000 година. И в процентно изражение се увеличи с 1024,6%, тоест десет пъти. Това е най-високият темп на растеж на БВП в историята на човечеството. Заслужава да се отбележи, че на САЩ бяха необходими 40 години, за да повишат БВП от малко над 1 трилион до 13 трилиона долара. А какво ще кажете за Русия?    БВП на Русия съответства на БВП на китайската провинция Гуандун (Кантон)?    Руският БВП е нисък, през 2018 г. той възлиза на 1,658 трилиона долара, което е по-малко от една десета от БВП на САЩ. Според валутния курс, изчислен в щатски долари, БВП на Русия е малко по-голям от този на провинция Гуандун (Кантон) в Китай. Подобна система за изчисляване на БВП в зависимост от валутния курс има своите недостатъци, тъй като не позволява да се оцени напълно реалното икономическо положение на страната.    Освен това населението на Русия е приблизително 140 милиона души. По този показател Русия е на девето място в света. В световен мащаб има 13 държави с население над 100 милиона, пет държави с население над 200 милиона и две държави с население над 300 милиона.    Въпреки това сред държавите с население от 100 до 200 милиона Русия е на шесто място и е веднага след Япония. Всички останали страни имат по-малко население от Русия. Ако сравним с тях, руската икономика е наистина силна, като се има предвид, че през последните 18 години руската икономика многократно беше в състояние на криза. Изглежда обаче, че развитите страни не се страхуват от кризи.    Каква е ситуацията с БВП в развитата Америка?    Ръстът на БВП на САЩ през последните години    Всички знаят, че в момента САЩ имат най-силната икономика в света. От края на ХIХ век БВП на Америка е по-висок от този на Англия и през 124 г. тя поддържа статута на страната с най-силна икономика. Към 2017 г. общият икономически обем на Съединените щати е бил приблизително една пета от целия свят.    Преди 18 години общият икономически обем на Китай беше 1,025 трилиона долара, докато БВП на САЩ беше 10,21 трилиона долара, което е десет пъти повече от китайския. Към 2018 г. обаче общият обем на американската икономика нарасна до 20,494 трилиона долара, което е увеличение от 10,244 трилиона долара. В допълнение, темпът на растеж на американската икономика остава същият и възлиза на 2,9%, което е един от най-високите темпове в света сред развитите страни.    Въпреки че темпът на растеж на американската икономика не е толкова висок, колкото този на Китай, предвид впечатляващите си първоначални цифри, Америка все още не е успяла да ги удвои – и това наистина не е лесно.    Освен това през 2018 г. БВП на Китай достигна 66,4% от БВП на САЩ, което е 2,74 пъти повече от БВП на Япония и този ръст се забелязва с просто око. Ако Китай продължи в същия дух, до 2030 г. той ще може да настигне Съединените щати по отношение на общия икономически обем, ставайки първи по този показател.  ", "date": "2019.07.30", "title": "За 18 години Китай увеличи своя БВП 10 пъти! "}
{"url": "http://epicenter.bg/article/Pochti-40-na-sto-ot-rusnatsite-ne-iskat-Putin-da-upravlyava-oshte-edin-mandat/189388/7/0", "text": "Трийсет и осем процента от руснаците не искат президентът Владимир Путин да управлява още един мандат, съобщи днес най-голямата независима социологическа агенция в Русия \"Левада център\", цитирана от ДПА и БТА.   Путин, който е на власт като президент почти две десетилетия, ще достигне конституционния праг за два последователни президентски мандата през 2024 г.   Той беше преизбран миналата година с повече от три четвърти от гласовете на избирателите. Резултатите на общонационално допитване, извършено този месец от \"Левада център\", показва растящо недоволство от руския лидер.   Процентът на руснаците, които не искат Путин да продължи да управлява след сегашния си мандат, е най-голям за последните пет години, след засилването на национализма в резултат на анексията на Крим от Русия през 2014 г.   \"Ще станем свидетели на негативна тенденция по отношение на президента\", каза директорът на агенцията Лев Гудков пред в. \"Ведомости\".   Властта на Путин е до голяма степен основана на импулса от минали постижения и липсата на алтернативи, каза Гудков.   „Днес всичко зависи от липсата на алтернатива. Но отношението е предимно отрицателно, защото липсата на алтернатива се поддържа със сила\", добави Гудков.   Повече от 1000 души бяха задържани на опозиционен протест в центъра на Москва този уикенд. Демонстрацията бе белязана от най-големия брой арести при протести в Русия за последното десетилетие, според неправителствената организация \"ОВД-Инфо\". ", "date": "2019.07.30", "title": "Почти 40 на сто от руснаците не искат Путин да управлява още един мандат"}
{"url": "http://epicenter.bg/article/Pekin-smyata--che-e-vazmozhno-SASht-da-sa-zameseni-v-protestite-v-Honkong-/189389/7/0", "text": "САЩ вероятно са замесени в създаващите хаос протести в специалния административен район на Китай Хонконг, смята външното министерство в Пекин, предава ТАСС и \"Фокус\".    „В последно време благодарение на това, което показват медиите, ние постоянно се убеждаваме, че сред агресивно настроените участници в протестите има и американци, а дори се мярка и флагът на САЩ“, каза официалният представител на външното ведомство Хъ Чъньон във вторник.    Според нея, китайското правителство не би търпяла при никакви обстоятелства намесата на външна сила във вътрешните дела на страната, включително що се отнася и до Хонконг.    „Съветваме Вашингтон да прекрати колкото се може по-рано опасната игра с огъня“, допълни още тя.  ", "date": "2019.07.30", "title": "Пекин смята, че е възможно САЩ да са замесени в протестите в Хонконг "}
{"url": "http://epicenter.bg/article/Dzhonsan-kam-irlandskiya-si-kolega--Napuskame-ES-na-31-oktomvri-pri-vsichki-polozheniya/189390/7/0", "text": "Британският министър-председател Борис Джонсън каза днес в телефонен разговор с ирландския премиер Лио Варадкар, че Великобритания на всяка цена ще напусне Европейския съюз на 31 октомври, предадоха Ройтерс и ТАСС.   \"Министър-председателят даде да се разбере, че Великобритания при всички положения ще напусне ЕС на 31 октомври\", заяви канцеларията на Джонсън, съобщи БТА.   Премиерът е подчертал, че предпазният механизъм за ирландската граница трябва да бъде премахнат от евентуална сделка за Брекзит.   \"Министър-председателят даде да се разбере, че правителството ще подходи решително и енергично и в дух на приятелство към евентуални преговори и че явно предпочита да напусне ЕС със сделка, но от нея трябва да бъде премахнат предпазният механизъм\", заяви канцеларията на Джонсън.   Британският премиер е обещал на ирландския си колега, че няма да допусне след Брекзит да се появи гранична и митническа инфраструктура по границата между Великобритания и Ирландия.   \"Той каза, че при всички положения правителството твърдо ще се придържа към своите задължения за спазване на Белфасткото споразумение и никога няма да допусне физически проверки или физическа инфраструктура на границата\", заяви канцеларията на Джонсън.   Варадкар е казал, че сделката за Брекзит не може да бъде отворена отново и че за момента няма задоволителни алтернативни споразумения.   \"Предпазният механизъм може да бъде заменен в бъдеще от алтернативно споразумение, но досега не са открити и показани задоволителни варианти\", казал Варадкар на Джонсън според канцеларията на ирландския премиер.   Варадкар поканил Джонсън в Дъблин за разговори за Брекзит и за обсъждане на двустранни въпроси, включително Северна Ирландия, Споразумението от Разпети петък и Общата пътническа зона. ", "date": "2019.07.30", "title": "Джонсън към ирландския си колега: Напускаме ЕС на 31 октомври при всички положения"}
{"url": "http://epicenter.bg/article/Ukrayna-konfiskuva-arestuvaniya-ruski-tanker-/189398/7/0", "text": "Украински съд одобри конфискация на руския танкер Nika Spirit, задържан на 25 юли на пристанището в Измаил. Това съобщи днес главният военен прокурор на Украйна Анатолий Матиос, цитиран от ТАСС и БНР.    Той допълни, че провеждането на следствени действия на плавателния съд без разрешение на руския консул е законно. Членовете на екипажа бяха освободени по-рано.    Корабът бе задържан заради предполагаемото му участие в случая с трите украински военноморски кораба в Керченския проток миналата година.  ", "date": "2019.07.30", "title": "Украйна конфискува арестувания руски танкер "}
{"url": "http://epicenter.bg/article/Strelba-v-magazin-v-shtata-Misisipi--ima-2-zaginali/189400/7/0", "text": "Двама души са загинали при стрелба в магазин от веригата „Уол-Март“ в град Саут Хейвън, щат Мисисипи. Заподозряният за нападението е ранен, съобщава телевизия „Фокс Нюз“.   Нападателят е убил двама души. Телата им са открити в магазина и на паркинга. Жертвите са служители на „Уол-Март“. Мотивите на нападателя са неизвестни.   Има пострадал полицай. Той е настанен в болница без опасност за живота, защото куршумът е попаднал в бронежилетката му.   Очевидец твърди пред местната телевизия „Нюз 13“, че нападателят е работил почти 25 години в магазина на тази верига. Той е бил уволнен неотдавна. Властите не разкриват колко тежко е ранен стрелецът.   Източник: БГНЕС ", "date": "2019.07.30", "title": "Стрелба в магазин в щата Мисисипи, има 2 загинали"}
{"url": "http://epicenter.bg/article/Tatyana-Lolova-aplodira-Anya-Pencheva-i-Lambo/189368/6/0", "text": "„Арт Поток“ 2019 завърши с представлението „Актрисата“ на НТ „Иван Вазов“, което бе изиграно на открито на Лятна сцена в Царево пред погледите на близо 2000 зрители, дошли да аплодират любимците си Стефан Данаилов и Аня Пенчева (както писа Епицентър.бг).   Екипът на постановката бе извикан на три биса, а проф. Данаилов поздрави жителите и гостите на морския град и сподели, че фестивалът на изкуствата вече се е наложил вкултурния живот на България. Сред публиката бяха забелязани голямата българска актриса Татяна Лолова и тв водеща Петя Дикова заедно с поета Илиян Любомиров.   Четвъртото издание на „Арт Поток“ преобрази Царево и Лозенец. Десет дневният форум събра на едно място разнородни културни събития, свързани с различни изкуства – театър, кино, музика,  литература и живопис. Фестивалът стартира с представлението „Любовникът“ с Деян Донков и Радина Кърджилова.   За първи път от създаването на „Арт Поток“ имаше опашка за билети пред Читалище „Георги Кондолов“.   В две поредни вечери Георги Тошев представи документалните ленти и книги за Емир Костурица и голямата Невена Коканова. При огромен успех преминаха и премиерите на романа „Живот в скалите“ на Мария Лалева, автобиографията на Христо Мутафчиев „Черно на бяло“ написана от Тея Денолюбова и автобиографичната книга за Орлин Горанов „Да започнем отначало“ реализирана в съавторство с Веселина Паскова.   В зала „Галерия“ на Общински Исторически Музей в Царево, се откри и сборната изложба „Добър ден“. В експозицията със свои произведения участие взеха Евгени Йонов, Моника Попова, Емануела Ковач, Камен Старчев, Горан Тричковски, Йордан Панков, Валери Чакалов, Васил Бардаров, Лилия Бардарова и Стефан Божков.   Зрителите бурно аплодираха и представленията „Направо от асансьора“ от Жерар Лозие, постановка на Иван Радоев, с участието на Стефания Колева, Елен Колева, Маринела Ангелова, Евгени Будинов, Кирил Ефремов, Павел Иванов и Теодор Папазов, както и „Една седмица не повече“ от Клеман Мишел, постановка на Емил Марков, с участието на Димо Алексиев, Емил Марков и Йоана Буковска.   По време на фестивалните дни и вечери гости на „Арт Поток“ бяха актьорите Татяна Лолова, Юлиян Вергов, Ева Тепавичарова, Вера Шандел от Sentimental Swingers, режисьорката Роси Обрешкова, Любо Киров, Белослава, тв водещи Диана Любенова и Жени Марчева.Много от популярните личности се включиха и в кампанията „Модерно е да се чете“, която е подкрепена от „Арт Поток“.   На 30 юли в Hacienda Beach се открива и изложбата на децата от Лятната Арт Академия, под ръководството на Калина Попова. Малките таланти от школата по рисуване ще творяха цяло лято на малкия плаж в Лозенец. Малчуганите от академията ще подредят творбите си, които са създали на брега на морето.   „Фестивалът бележи най-успешната си година. Той се превърна в събитие, което кара хората да идват в Царево и Лозенец, да се усмихват и да го очакват всяка година с нетърпение. Не само в арт средите, но и всички, които почиват по южното Черноморие искат да бъдат част от тази магия. Искрено се надявам през 2020 година още повече зрители да станат посланици на Арт Поток“, заяви Димитър Тодоранов, продуцент на културния форум. Instagram: haciendabeachlozenets", "date": "2019.07.30", "title": "Татяна Лолова аплодира Аня Пенчева и Ламбо, целува Христо Мутафчиев"}
{"url": "http://epicenter.bg/article/Ot-pechat-izliza--Poslednata-dvorna-razprodazhba-na-Feyt-Bas-Darling--na-Linda-Ratlidzh/189397/6/0", "text": "Искате за един долар да си купите лампа „Тифани“? Непременно посетете „Последната дворна разпродажба на Фейт Бас Дарлинг”!   „ ”(превод: Надежда Розова, 352 стр., цена: 18 лв.) е прелестен роман за историята на няколко поколения от виден тексаски род, за пропуснати възможности и нови шансове, за великодушие и изкупление. В навечерието на новото хилядолетие и непосредствено преди края на своя живот ексцентричната и заможна Фейт Бас Дарлинг решава да разпродаде старинните вещи, съхранили историята на пет поколения от рода ѝ и един куп съкровени семейни тайни. Защо? Защото „Бог ѝ е пошушнал да го стори”. Жителите на скромното тексаско градче се стичат на моравата пред красивата къща от ХIХ в., където ги очаква изящна колекция от антики, предлагани на безценица. Обрисувани с добросърдечен присмех и в живописни подробности, хора и предмети се търсят и намират, разказват злокобни, трогателни и вдъхновяващи истории, пресичат пътищата си и се отправят в нови посоки. Романът поставя немалко въпроси:     живее, пътува и публикува като журналист на свободна практика в редица големи национални и международни издания. Нейните литературни произведения, първата ѝ любов, печелят стипендии и награди от Съвета по изкуствата на Илинойс, Писателската лига на Тексас, фондация „Рагдейл“, Атлантическия център по изкуствата и други. Заедно със съпруга си живее край град Остин, щата Тексас.   „Последната дворна разпродажба на Фейт Бас Дарлинг“ е дебютният ѝ роман – една история за почтеността и храбростта, за обичта и отчуждението, за дребнавостта, щедростта и взаимната толерантност.     *** “    С лишено от грациозност сумтене Фейт Дарлинг стовари часовника слон на предната веранда по цялата дължина на къщата. Оправи широкополата си шапка, вирна брадичка срещу топлия ветрец рано сутринта, слезе по стълбите на верандата и повика симпатичните и услужливи съседски момчета. Обещала беше на юношите да им покаже парите, ако започнат да изнасят вещите от голямата къща. И го направи. Бръкна в джобовете на лятната си рокля, измъкна шепа „двойни орли“ и ги протегна към момчетата.   Всеки от двамата колебливо взе по една златна монета. – Нещо не е наред ли? – попита жената. Момчетата се спогледаха и накрая едното, вестникарчето – викаха му малкия Еди, – се престраши: – Госпожо, нямате ли истински пари? Фейт за малко да се усмихне. – По-истински от тези едва ли ще видиш някога, млади човече. – Ама не влизат в автомата за безалкохолни! – Да, май не влизат – съгласи се тя. – Чакай малко.   Върна се в къщата за портмонето си. Влезе в кухнята и изобщо не се смути от състоянието, в което завари помещението. Навсякъде беше осеяно с купчини. Плотовете, подът и дори уредите бяха отрупани с камари списания и вестници, които Фейт все не се наканваше да изхвърли. Същинска кула от телефонни указатели се мъдреше под телефона на стената до страничната врата, защото Фейт забравяше да ги разчисти. Десетки пакети със захар „Импириъл“, консерви със супа „Камбъл“, бутилки с кетчуп „Хайнц“ и метални кутии с чай „Липтън“, с които тя излишно се презапасяваше, бяха струпани навсякъде край мивката – единственото чисто, спретнато и лъснало нещо в стаята, като че ли я търкаха ежечасно и ежедневно.   Фейт откри портмонето си върху купчина ненужна поща: брошури, каталози и писма, които тя все пропускаше да прочете, и извади отвътре няколко банкноти.   Докато връщаше портмонето на мястото му, погледна към писмото най-отгоре и то сякаш ѝ напомни за нещо важно. Върху плика имаше червени печати „Спешно“ и „Официално“. Точно в този момент обаче климатикът на прозореца рязко се включи, затрака и забуча раздразнително както винаги. Затова Фейт се приведе и хубавичко го цапна, моторът затихна, затихнаха и мислите ѝ за писмото.   Я чакай, ще ми трябва касичка за разпродажбата, помисли си тя. Измъкна зад купчина консерви със супа богато украсената си кутия със сребърните прибори, изсипа приборите върху плота, като половината се посипаха на пода, но Фейт тръгна обратно към момчетата, които я очакваха.   Докато слизаше по стълбите към тях, тя отклони очи за миг, а щом погледна отново, момчетата ги нямаше. Разпродажбата също…   Фейт крачи по коридора на болницата с лекаря си. – Влошава ли се положението с белите петна?  – пита той.  – Да – признава Фейт, – и виждам хора, които не би трябвало да виждам, поне докато още съм на този свят. – Нарича се синдром на залеза, госпожо Дарлинг – обяснява лекарят. – Постарайте се да страните от зрителен хаос, защото нерядко той предизвиква синдрома. – Ама вие не сте доктор Фридел! – намръщено установява тя. Лекарят се усмихва с вбесяващата си лекарска усмивка. – Аз съм доктор Пийбоди, нали помните? Доктор Фидел почина преди десет години. – И двамата не ви харесвам – осведомява го тя. – Винаги сте адски любезни. Дразните ме. И неговото тупе, и вашето са грозни… Усмивката му расте, тупето също. – Спомените ви избледняват и сигурно ви се струва, че размесвате тесте карти, но според медицинските данни някои хора са щастливи. – Целината може ли да е щастлива? – пита тя. – Не се ли нуждае от спомени душата на едно тяло? Ако не е така, защо живеем? А ако небето е за покойниците, къде отиваш, когато не си тук, но и не си умрял? Я ми обяснете! – Не се тревожете, ще се погрижим добре за вас – уверява я той и тупето му бавно се превръща в черна каубойска шапка, докато двамата минават през вратата на хосписа. – Както и за тези симпатяги. Фейт съзира познат  – Харолд Фръдигър, член на Ротари Клуб и баптистки дякон – седи, блее и върти палци. После Фейт забелязва, че горнището и долнището на пижамата му са разкопчани и че всъщност той не си играе с палците. Ужасена, отвратена от играта на пръстите, от хосписа, от бъдещето си, Фейт се люшва назад от вратата.   * * * – Госпожо Дарлинг? – Да не вземе да пукне? – прошепна едно от момчетата. А, това е онзи млад симпатяга Еди, моето вестникарче, осъзна Фейт, когато се опомни… Къде съм?  – Госпожо Дарлинг? Озърна се замаяно – зрителен хаос. – Откога чакаш, Еди? – попита тя, като се постара да прозвучи достолепно. – От няколко минути, госпожо. Да повикам ли татко? Фейт се вторачи в него и изведнъж си спомни, че баща му е нейният лекар, д-р Пийбоди, който замести д-р Фридел. – Не, момчето ми – отговори му. Той вече знаеше. – Ето ти няколко банкноти. – Подаде му ги. – И задръжте златните монети. След двайсет години ще ми бъдете благодарни.  – Тя забеляза, че държи нещо под мишница – кутията за прибори. Отвори я, беше празна. И слънцето грееше право в лицето ѝ. – Трябва да си сложа шапката – промърмори Фейт. – На главата ти е, майко – обади се синът ѝ Майкъл. Красивото момче извика сълзи в очите ѝ, сърцето ѝ се качи в гърлото. – Майкъл? – На главата ви е, госпожо. И се казвам Били – обади се по-големият брат на Еди, футболистът. А, да, Майкъл не е тук, осъзна Фейт. Преглътна. – Днешната сделка не е да си спомням – напомни тя на Бог. – Госпожо? Каква сделка?  – чу Фейт въпроса на добрия малък Били. – Искате ли да изнесем всичките столове? Може да се върнем по-късно. Ще доведа приятели от отбора и ще свършим за нула време. – Много хубаво. А сега вървете! – Махна им да си ходят, а заедно с тях отпъди и прежната тъга. – Госпожо! Фейт се озърна. Впечатляващо закръглена жена с две малки хулиганчета стоеше до високия шкаф и я викаше. – Колко искате за този сандък? Плащам в брой! Стиснала под ръката си превърналата се в касичка кутия за прибори, Фейт Дарлинг вирна брадичка, нагласи шапката си и отиде да направи първата си продажба за деня.   Отсреща Мод Куотълбом, дългогодишната съседка на Фейт Дарлинг, надникна през прозореца и видя кресло с висока облегалка, което сякаш се придвижваше на собствен ход по тухлената пътека откъм голямата предна веранда на къщата на Дарлинг.   Разбира се, обикновено Мод не забелязваше какво правят съседите ѝ, особено толкова рано сутрин. Не беше от хората, дето все си врат носа, но се беше събудила плувнала в пот и не беше успяла да заспи отново. (Уж декември, а беше горещо като в пъкъла. И всички дрънкаха глупости за края на света, който щял да настъпи през 2000 година, само че тук беше Тексас, за бога!) Затова тя си сложи слуховото апаратче и се запъти към кухнята. Отпи глътка от своя „Д-р Пепър“, надникна през венецианските щори на предния прозорец и едва не се задави, като зърна носещото се във въздуха кресло. След това креслото тупна шумно и кого да види – самата Фейт Дарлинг, и то издокарана с колосана бяла рокля и с широкопола шапка, раздаваше нареждания на юношата, който мъкне креслото.   Какво си е наумила тази жена? – запита се Мод. Къщата на Дарлинг беше притихнала толкова отдавна, че всеки признак на живот там предизвикваше огромна изненада. Един бог знае кога за последен път беше виждала отколешната си съседка да подава нос от голямата резбована врата. От години се мяркаха само доставчици, разносвачи и чистачки. Напоследък красивият ѝ двор беше толкова занемарен, че в квартала започваха да се тревожат. Мод изсумтя – Фейт Дарлинг открай време беше порядъчна, благопристойна, спретната. Всички знаеха, че тя не е наред, откакто Клод умря най-неочаквано преди години. Разбира се, жената преживя големи трудности, напомни си Мод. Беше изгубила чудесния си син в онази ужасяваща катастрофа с баща му и с онова цветнокожо момче. А дъщеря ѝ беше палавница още когато Мод ѝ преподаваше в неделното училище – голяма беля, докато не избяга от къщи. Не това правеше Фейт специална обаче. „Всички си имаме проблеми“, промърмори Мод под венецианските щори и ги разтвори, за да вижда по-добре.   И тогава забеляза саморъчно направената табела „Разпродажба“, която висеше на олющената фигурка на жокея на Фейт отпред на тротоара.   Мод изхвърча на улицата по чехли. На осемдесет и две години съм, оплака се. Твърде стара съм да търпя такива глупости! Мод повдигна леко халата си и стъпи на голямата поляна пред къщата. – Фейт Дарлинг, да не си откачила? – провикна се тя през двора. – Знаеш ли какви хора ще подмамиш в квартала? Фейт се извърна и видя старата си съседка да приближава по тухлената пътека по пухкави чехли и розов плюшен халат. Изгледа я кисело. – Какви ги дрънкаш, Мод? – На дворните разпродажби пазарува само най-долна измет! Виж, онази мърлява палавница току-що отмъкна нещо. Видях те, хлапе!  – провикна се Мод на момиченце с чорлава руса коса, мръсна фланелка и гуменки без връзки, което стискаше чифт детски червени каубойски ботуши и припкаше в другата посока. – Къде е майка ѝ? Я виж и онзи хлапак! – Размаха пръст към младите помощници на Фейт.  – Веднага остави този кашон, млади човече! Фейт вдигна ръце на кръста – трудно понасяше Мод Куотълбом, все още най-досадната жена, която имаше неудоволствието да познава. – Остави го на мира, Мод. Помага ми да изнасяме мебелите. Не че ти влиза в работата. Мод изсумтя – трудно понасяше Фейт Дарлинг, все още най-досадната жена, която имаше неудоволствието да познава. Вгледа се по-внимателно в момчето и какво да види, оказа се най-малкият син на д-р Пийбоди, нейното вестникарче. Нищо чудно, че днес още не беше получила вестника си. Когато отново се обърна към Фейт, тя я измерваше с поглед изпод извитите си вежди, какъвто Мод не беше виждала от години: смесица от високомерната Бас и всемогъщата Дарлинг. Мод мразеше този поглед. – Стига, Фейт! Дворна разпродажба!  – възкликна Мод и се постара да измери с най-възмутения си поглед ала Куотълбом. – Как така ще продаваш красивите си вещи? Да не си откачила? – В процес съм.  В процес съм ли? Веждите на Мод се сключиха на челото. Това пък какво означава? – И предвид факта, че това е последният ми ден на тази земя, Мод, не възнамерявам да губя повече време в разговори с теб – додаде Фейт и се отдалечи. – Хубаво де! – възкликна Мод, но въпреки слуховото апаратче не чу за „последния ми ден на тази земя“. – Не бъди толкова рязка! – Трябва да запаля – внезапно обяви Фейт, спря и отупа джобовете си. Без да се смущава от втренчения поглед на Мод, измъкна пакет цигари без филтър „Лъки Страйк“ и красива запалка от месинг и сребро, изтръска от пакета цигара, както би направил работник на полето, пъхна я между устните си, запали и дръпна силно от вонливото нещо, докато щракна запалката и я затвори – всичко това в плавна поредица от движения. Все едно го е правила цял живот. На Мод ѝ идеше да вдигне ръце към небето от отчаяние. Клод пушеше, не Фейт – баптистките не пушат. – Мили боже, Фейт – простена Мод, – какво ста…? Вместо да довърши отчаяния си вопъл обаче, тя прехапа език. Защото в този момент още едно момче се запрепъва по стълбите, понесло най-прелестната лампа, която бяха виждали очите ѝ. Мод не допускаше, че ще дочака края на света, но сега се запита дали не е настъпил точно той. – Продаваш лампите си „Тифани“?   И без нито дума повече Мод отърча обратно вкъщи да си вземе портмонето.  ", "date": "2019.07.30", "title": "От печат излиза „Последната дворна разпродажба на Фейт Бас Дарлинг” на Линда Рътлидж"}
{"url": "http://epicenter.bg/article/-Vzglyad--V-SASht-se-poyaviha-problemite--doveli-do-razpada-na-SSSR-/189364/11/33", "text": "Социолозите и политическите анализатори фиксират все повече тревожни тенденции, свързани с бъдещето на САЩ. Цяла серия признаци както вътре в американското общество, така и във външната политика на Вашингтон свидетелстват за началото на залеза на най-могъщата империя на Земята. Някои от процесите напомнят силно на причините, довели до разпада на СССР, пише авторитетното руско издание „Взгляд“ в материал, представен от Агенция \"Фокус\" без редакторска намеса.    Едно от водещите американски списания Foreign Policy публикува статия под заглавието „Пътят на Америка към репутационен крах“. В текста се прави извод, че залезът на „меката сила“ на САЩ от миналото е започнал не от президента Доналд Тръмп, но той всячески способства този процес със своята неполиткоректност и несдържаност.    За повод послужи поредният скандал във Вашингтон, провокиран от американския президент. Припомняме, че в своя акаунт в „Туитър“ Доналд Тръмп успя да оскърби едновременно четири дами от Конгреса, като отбеляза, че всички те „произлизат от страни, чиито правителства са пълна и тотална катастрофа“, а освен това им предложи да се върнат в родините си и да помогнат на своите държави.    Авторът на статията стига до извода, че в случай, че Тръмп бъде преизбран през 2020 година, много съюзници на Америка, привикнали да я гледат със затаен дъх, повече няма да правят това. Да, според анкета от май сред повече от 10 хиляди жители на САЩ, проведена от Pew Research Center, 55% от американците считат, че Тръмп е променил характера и тона на политическите дебати в страната към по-лошо, а според 76% от респондентите коментарите на Тръмп редовно предизвикват безпокойство.    Въпреки това, проблемът не е само в президента, способен с няколко туита да предизвика ожесточени дебати в Конгреса, но и в цялата днешна политическа обстановка в САЩ, която буквално е пронизана от духа на взаимни упреци и недоверие. В същата анкета 85% от американците смятат, че политическите дебати в страната стават все по-негативни и неуважителни към чуждата гледна точка. Общественото мнение в страната рязко се поляризира.    Външната политика е производна на вътрешната. Америка губи своята „мека сила“, а след нея и част от предишните си геополитически позиции, не само заради предизвикателствата, хвърлени към нейното могъщество от Русия и Китай, но и заради вътрешните си проблеми. Американската империя се отказва от своите базови ценности (семейството, религията), а традиционните институции (армията) влизат в постоянна турбулентност. Въоръжените сили на САЩ (като полицията и пожарната) се ползват с голям авторитет в обществото и практически всеки политик счита за свой дълг да ги нарича „най-великите в света“, но проблемът е в това, че американската армия сякаш спира да разбира за какво се сражава в десетки конфликти по целия свят.    Има очевидна пропаст между двупартийния милитаризъм във Вашингтон и скептицизма сред американските военни ветерани, които днес в болшинството си считат последните войни на страната за „загуба на време“. Започналата на 11 септември 2001 година т.нар. дълга война доведе до това, че 64% от ветераните (съгласно анкетата на същия Pew Research Center) описват иракската война като такава, която не е възстановила понесените от САЩ загуби. 58% от тях оценяват по същия начин и кампанията в Афганистан.    „И докато не се върнем към външната политика, завещана от бащите-основатели – да се въздържаме от участие в разприте на други държави – не ни е предопределено да се чувстваме в безопасност дори в собствения си дом“, отбелязва в своята книга „Смъртта на Запада“ известният американски палеоконсерватор Патрик Бюканън. Кой, ако не човекът, служил като старши съветник при трима американски президенти (Никсън, Форд и Рейгън) и участник в редица външнополитически успехи на САЩ, разбира пагубността на безкрайните войни и вашингтонгските хуманитарни интервенции?    Въпреки постоянните военни действия, способността на САЩ да управлява другите явно е отслабнала. Достатъчно е просто да погледнем Източна Азия и Близкия Изток – Америка вече не може, както по-рано, да налага своята воля на другите страни, въпреки че тя, както и преди, е невероятно силна и в икономически, и във военен план. Крайно показателен е примерът с Турция, една от най-важните страни в НАТО, която просто пренебрегва всички заплахи на Вашингтон за покупката на руските системи С-400.    Америка винаги е била считана за крайно богобоязлива страна, превръщайки се в убежище за много преследвани в Европа християнски секти. Но днес ситуацията се променя: за последните 20 години американските църкви от всички направления са загубили 20% от енориашите си, а според оценката на The New York Times, броят на даренията за религиозни дейности също са намалели с 50%. Намаляването на броя на енориашите показва отслабване на социалната сплотеност в американското общество. В Съединените щати отдавна са загрижени за този проблем и пишат цели книги, понякога подхождат към въпроса от неочакван ъгъл.    Например, известният политолог Робърт Патнъм в работата си „Боулинг: крахът и възраждането на американската общност“ използва статистиката за намаляване на любителските лиги за боулинг, за да покаже спада на интереса сред обикновените американци към обществения живот. В самия боулинг, пише Патнъм, няма нищо вълшебно, но огромнят брой лиги и отбори в любителския боулинг преди няколко десетилетия беше симптом за едно живо и здраво общество: хората предпочитаха да общуват извън дома и работата. Едва ли днес американците играят боулинг по-малко, отколкото преди, но все по-често те предпочитат да го правят сами, констатира авторът.    Пада числеността и на много други граждански организации: „Рицарите на Колумб“, Червеният Кръст, профсъюзите, „Лигата на жените-избиратели“ и т.н. Това означава, че днес сред американците има значително по-малко връзки и граждански дискусии, отколкото по-рано, те избират не общуването, а работата и потреблението.    Един от основните стълбове на гражданското общество е семейството. Всяко обсъждане на упадъка на гражданското общество в САЩ би било непълно, без да се засегне проблемът със семейния живот. Няма никакви основания да се подозира, че от момента на последното общнонационално преброяване през 2010 година семейният институт е преживял някакво възраждане. Във всеки случай, най-вероятно, се е случило обратното.    Броят на американците, които никога не са били женени, достигна рекордно високо ниво през 2012 година – 25% от всички възрастни, при което делът на чернокожите над 25 години, които никога не са създали семейство, се равнява на 36%. Днес броят на американските деца, живеещи в стандартно семейство с двама родители, е 46%, докато през 1980 година те са били 61%, 1960 – 73%. През 1965 година 25% от всички чернокожи деца са се родили извън брак. През 2016 година този показател се е увеличил до 70% и дори преминава 80% в някои градски райони. През 1940 година те са били 5%, което е съпоставимо с показателите на белите деца. Средният коефициент на американската раждаемост извън брак през 2016 година съставя 52%, а за белите – 30%.    Влиянието на домакинствата с един родител върху бъдещето на детето е много по-сериозно, отколкото обикновено се смята: Американски изследователи откриха, че децата в домакинствата с един родител са два пъти по-склонни да страдат от психични разстройства и зависимости. 63% от самоубийствата сред младежта се наблюдават в домове без бащи, 90% от всички бездомни младежи и бегълци идват от домове без бащи, което е 32 пъти повече от средното за страната. 85% от всички деца с поведенчески проблеми идват от домове без бащи, което е 20 пъти повече от средното за страната. 71% от всички отпаднали от училище идват от домове без бащи, което е девет пъти повече от средното. 85% от всички непълнолетни лица в затворите идват от семейства с един родител, което е 20 пъти повече от средното и т.н.    Съветският съюз, една от най-мощните империи в историята на човечеството, се разпадна не само заради падащите цени на петрола, сближаването на САЩ и Китай, афганистанската война и нарастващия национализъм в съветските републики - но преди всичко заради дискредитирането на онези идеи, които проповядваше съветският строй.    Скучаещите на досадните идеологически събрания комсомолци, цеховици и водещи, по същество водещите вече западния начин на живот сътрудници на Министерството за външна търговия – съветската система вече не беше нужна за всички тях и милиони други съветски граждани: огромната империя спря да съществува в течение на няколко години. Точно по същия начин американската цивилизация, постепенно отказваща се от своите ценности, е заплашена, макар и не от бърз, но упадък на нейното влияние.    Разбира се, „меката сила“ на Америка все още е очевидна, САЩ се намират в пика на своето цивилизационно могъщество, но усещането, че това е началото на залеза е упорито. В навечерието на един от главните национални американски празници (4 юли) – Институтът „Галъп“ установи, че за втори път през последните 19 години по-малко от половината възрастни в САЩ „се гордеят много“ с това, че са американци.    Foreign Policy са прави, когато пишат за упадъка на американското влияние: през 2018 година само 30% от респондентите по света са заявили, че имат позитивно отношения към САЩ под ръководството на Тръмп. Преди няколко години те бяха 50%. Самите американци се отказват от своите ценности, които им донесоха успех и едва ли с идването на власт на политик-демократ стабилният спад на американското влияние по света ще бъде обърнат.  ", "date": "2019.07.30", "title": "„Взгляд“: В САЩ се появиха проблемите, довели до разпада на СССР "}
{"url": "http://epicenter.bg/article/Simeon-Nikolov--Prodalzhavat-opitite-da-ni-nalozhat-Globalniya-pakt-za-migratsiya/189377/11/0", "text": "  Българските граждани често остават изненадани от някои събития, но причината не е в тях, а в пренебрегването от медиите на развоя на процесите, често „политкоректното” им отношение към тях и последствията във времето. Гражданите научават нещо за тероризма, само след като се е случил някъде терористичен акт, за миграция – само ако има влeзли в страната нелегални мигранти, за хакерски атаки, само ако се случат у нас или ако за такива е обвинена Русия, но не за истинките измерения на явленията и дори за подготвяните от ООН и ЕС регулации. А гражданите в една демократична страна имат право да настояват за пълна информация, ясни позиции и решения на управляващите.   Оценката и степенуването на заплахите за сигурността обаче, винаги са били спорни както в съюзите, в които членуваме, така и във всяка отделна страна.   В настоящия момент експертите в Европа почти единодушно посочват миграцията като проблем номер едно, поради потенциала от причини, неспособност на човечеството да я овладее и поради последствията в дългосрочен план за държавите от Европа. Новият шеф на Европейската комисия госпожа Урзула фон дер Лайен се спира едва на четвърто място на нея, може би не толкова поради подценяване, а заради разнобоя в позицците на страните–членки и необходимостта на този етап да търси подкрепа в ЕП, а все още не и решения. Затова и не казва много в речта си в ЕП за бъдещата си политика в тази област, освен обещанието за „една нова миграционна и бежанска политика, в чиято рамка отново да се преразгледа Дъблинското споразумение”.   Докато страните–членки се фокусираха върху избора на нови лица в ЕК и в ЕП, досегашното ръководство бе възложило на Юридическата служба към ЕК да разработи план, чрез който на приетия Глобален пакт за миграция на ООН да се даде правно–задължителен характер и за онези страни–членки на ЕС, които не приеха пакта. /Унгария, Полша, Чехия, САЩ, Израел не приеха документа от декември 2018 г., Словакия не гласува. Към тях се присъедини и Естония./   Европа не можа да се обедини около желанията всяка страна сама да прилага Глобалния пакт за миграция. След като изтече информация за опита той да се превърне в задължителен, ЕК потвърди съществуването на такъв документ, но не бе разкрито съдържанието му, поради „закрития му характер”. Министрите на външните работи на Австрия и на Унгария обаче реагираха, че се работи в направление, различно от досега споделяната правна необвързаност на пакта. В България нямаше реакция на тази подготовка в ЕК и най–горещата тема в Европа през горещия юли тази година.   Нека си припомним обаче, че Глобалният пакт за миграция набелязва мерки за стимулирането й, под формата на „управление” на миграцинните процеси, за създаване на повече възможности и пътища за легалната миграция: „Ние се задължаваме така да приспособим пътищата за легална миграция, че да се стимулира мобилността на работната сила, като разширим и диверсифицираме такива пътища.”„Ние признаваме, че миграцията е извор на благоденствие, иновации и устойчиво развитие.”   След сегашните опити, за които предупредихме още миналата година, че ще последват, генералният директор на Международната организация за миграция /IOM/ Антонио Виторино и други нейни представители веднага предупредиха, че съгласно член 17 от Глобалния пакт страните–членки са „задължени” да предоставят финансиране, да окажат пълна подкрепа на идващите мигранти и че няма да бъдат толерирани различни мнения от съдържащите се в пакта цели. Призовава се, медии, които не се придържат към изискванията на пакта, да не получават финансова подкрепа. Тоест, Глобалният пакт за миграция прокарва едно определено виждане против свободата на пресата.   Отново се размива разликата между бежанци и мигранти. Нещо повече, за да легализира нелегалната миграция на над 2 милиона мигранти в Европа бяха раздадени безименни банкови карти на обща стойност 1,55 млрд евро, което е незаконно и показва, че Европа не иска да спре миграцията, а да я легализира.   Новият президент на ЕК г–жа Урзула фон дерл Лайен, макар и да предстои да поеме поста си едва от 01 ноември т.г., не може да не е информирана за подготвения от Юридичедската служба документ. А проведената на 22 юли 2019 г. в Париж среща на министрите на външните работи и на отбраната на страните–членки на ЕС показа степента на разнобой по мигрантската политика, който определено е контрапродуктивен. 14 от 28 държави се обединиха около френско–германското предложение за „солидарен механизъм” за разпределяне на спасените по море мигранти, но едва 8 държави–членки от тях увериха, че активно ще участват в същия. Министърът на вътрешните работи на Италия Салвини въобще не отиде на срещата. В писмо до френския си колега той предупреди за последствията от решения, които се вземат само в Париж и Берлин.   Тази „коалиция на желаещите” се разглежда като „преходно решение”. За „трайно решение” според външния министър на Германия е необходима реформа на европейската система за даване на убежище. Френският президент обърна внимание, че при следващата стъпка трябва да бъдат привлечени всички страни–членки в разпределението на бежанците.   Ако се върнем към изявленията на новия президент на ЕК г–жа Урзула фон дер Лайен обаче, не може да не прави впечатление решителността й за такива промени в правилата, така че ЕС да може да действа без единодушно съгласие на страните–членки. Тя предупреди, че ще има финансови последствия за онези страни–членки, които се противопоставят на правилата. Това поражда оправдани съмнения, че иска да изгради централизирана, недемократична, адаптирана форма на позната от миналото система, при която националните парламенти биха имали много по–малко значение.   Страните от Вишеградската четворка се опитват заедно с Естония да създадат механизъм, който да предотврати безумните планове на глобалистите, като идеята им е да се действа на едни по–ранен стадий срещу стимулиращи миграцията мерки, независимо от това, дали са разработени от ООН или в ЕС.   Унгарският министър на външните работи Петер Сциарто отбеляза: „Отново стана ясно, че силите подкрепящи миграцията искат да ни наложат най–опасния документ в света по миграцията”. Впечатленията на повечето страни са, че бе направен опит да бъде наложено против волята на болшенството приемането на политика на разпределение на мигрантите, вредна за всички и създаваща допълнително примамливи условия за тръгналите към Европа. Проучването на общественото мнение също показва, че хората не желаят никакви или по–малко мигранти: в Гърция– 82%, в Унгария– 72%, в Италия– 71%, в Германия– 58%.   Нова извънредна среща по въпроса за разпределението на мигрантите в ЕС е насроченва за първата седмица на септември в Малта, за която няма надежда да се излезе от зададената рамка.   За явния неуспех на срещата на министрите на външните работи и отбраната в Париж, разбира се няма коментари в България.   Оптимистичната информация на МВнР за участието на нашите двама министри на срещата в Париж съдържа този път някои ясни и верни постановки относно необходимостта от включването в един постоянен механизъм не само морските, но и сухопътни граници и не само Западното, но и Източното Средиземноморие.   Но възприемането на формулировката „справедливо разпределение на тежестите” се разбира по друг начин от Германия и е знак на съгласие да приемем неизвестен брой мигранти. Няма коментар и на исканото преразглеждане на Дъблинското споразумение, което в Берлин и Париж също се разбира в ущърб на нашата страна и други първоприемащи мигрантите държави.   Главният и тревожен проблем обаче е в това, че Европа продължава да акцентира върху мерки за опазване на границите, спасяване на мигрантите по море и създаване на правила за приемането и устройването им в Европа, а въобще не поставя ударението върху преодоляване на причините за миграцията и намаляването й в страните, в които се заражда. Обсъжданите мерки на практика дават надежди на трафикантите и на десетки милиони кандидати за емигриране в Европа.   Предпазливото отношение на българските медии към всякакви проблеми с Турция стана причина обявеното на министъра на външните работи на Турция Чавушоглу от 22 юли, понеделник, прекратяване на Споразумението с ЕС по бежанците, да намери място на страниците на българските вестници едва на 26. юли, петък. А в него нямаше никаква изненада, защото преди повече от месец Турция вече закри 8 от общо 21 бежански лагери с аргументите, че разходите за тях са много високи и продължи със закриването и на останалите.   Освен това през последните седмици започна „прочистването” на големите градове от нелегални мигранти, като част от тях бяха настанявани в останалите още лагери, а по–голяма част – изселвани в Сирия. Само в сирийската провинция Африн бяха заселени над 300 000 бежанци. Тази мярка се дължеше на отчитане формиралите се негативни нагласи на турското население срещу чужденците– 67,7% са недоволни от тях, както и на влошената икономическа ситуация в Турция.   Немаловажен е и фактът, че ислямистки училища започнаха да привличат част от 350 000 сирийски деца, които не ходеха на училище и да ги обучават в своя радикален ислям. А „Ислямска държава” има свои организации във всички 81 области.   По начало досега твърде лековато се говереше за 3,5 млн бежанци като заплаха за Европа, но само 216 890 бяха в лагерите през 2018 г., а останалите – разпръснати из цялата страна. В Истанбул има 547 500 сирийци и не случайно именно там се стигна до сблъсъци с турската полиция. В момента в лагери са само 117 000. ЕС не е изплатил още няколко стотин милиона от първия 3 милиарден транш, а вторият на същата стойност въобще не е започвал. Анкара изтъква пред ЕС като аргумент неизпълнението на Споразумението за реадмисия и Споразумението за безвизово пътуване за турските граждани. Това, че Европа ще бъде изнудвана и няма да може да претендира за защита от Турция, беше ясно още при подписването на Споразумението и то повиши самочувствието на югоизточната ни съседка.   Бившият директор на „Операции” в унгарското разузнаване Лазло Фьолди вярва, че Турция ще изпълни заканата си да пусне мигрантите и предлага като контра–мярка да бъде оказан натиск върху Анкара със заплахата, че ще бъде „изхвърлена” от НАТО. Това щяло да я изолира още повече и да „изчезне от политическата световна сцена”. Ердоган разбира обаче много добре, че такива предложения са несъстоятелни и Вашингтон и Брюксел си дават сметка за геостратегическото и военно значение на страната, която представлява 10% от Атлантическия съюз с втората си по големина армия и значителен финансов дял. Въпреки че унгарецът не е сам с това си предложение: американското издание The American Conservative аргументира същата идея.   Лазло Фьолди е прав обаче в твърдението си, че не толкова броят на новите мигранти е важен, колкото фактът, че се позволи в Европа да бъдат прехвърлени хиляди ислямистки бойци. Това не е ново, защото и тук в България предупрежадавахме, че създадохме нова самоличност на хиляди хора от Близкия Изток, но някои депутати на цели вестникарски страници ни убеждаваха, че е измислица терористи да се възползват от бежанския поток, дори и след като западни разузнавания го потвърдиха.   Лазло Фьолди ни напомня обаче за стратегията на мюсюлманските държави за времето след приключването на запасите от петрол да завземат други територии по мирен път, финансирайки изпращането на мюсюлмани, които да се устроят и създадат свои политически партии в Европа. Подобна теза сме чували и от Ердоган, който открито призоваваше турците в Западна Европа към такава цел, защото Европа един ден щяла да бъде тяхна. Това, което унгарският разузнавач обаче не споменава е, кой финансира онези банкови карти, които се раздаваха в лагерите и бежанците трябваше да стигнат определен пункт в Европа за да изтеглят определена сума.   Лазло Фьолди прави една прогноза: възникването на конфликти в някои Европейски страни с характер на гражданска война, които ще започнат от изолирани и неконтролирани гета. Подобна тенденция с много по–голяма конкретика дори посочвайки страните, градовете и годината на тези събития, бе развил бивш шеф на ЦРУ на САЩ през 2008 г., което коментирахме и тук в България преди 3 години. Но ако някога българските медии неглижираха български коментатори, а цитираха с предимство чужди, днес не обръщат внимание нито на едните, нито на другите, особено ако не са в тон с подкрепяните от тях политически сили.   Междувременно германски съд създаде прецедент с решение от юли 2019 г., че дори единствено съществуването на гранично съоръжение и въоръжена охрана, може да се квалифицира като нарушаване на човешки права, а не лицето да е наранено директно от граничен служител. Това би могло да се превърне в позиция за защита на глобални права, като отделни лица биха могли да съдят ЕС за издигнати гранични съоръжения. Логична небивалица след като Глобалният пакт за миграция се опитва да превръне самото мигриране в глобално общочовешко право!   Паралелно с налагането на Глобалния пакт за миграция се оформи система от пропагандни тактики срещу съпротивата в много страни.   На първо място, напълно се пренебрегват истинските причини за миграционните потоци. Рядко се споменава за демографския бум в много африкански страни. Не се подлага на дискусия неизбежното възникване на бежански вълни вследствие на климатичните промени.   Въобще не се обръща внимание на необходими мерки за преодоляване намаляването на раждаемостта в много страни в Европа, а се акцентира върху нова работна сила от други континенти за да оцелеят пенсионните и здравните системи.   На второ място, игнорира се недоволството на хората в Западна Европа от нашествието на чужденци. Всяка критика се представя като лично мнение, а ако тя е застъпена по–масово, вече е „популизъм”, което да покаже, че народът бива заблуждаван. Нападките срещу аргументирани противници на безконтролното приемане на мигранти, включително и държавни и правителствени ръкводители /Тръмп, Орбан и др/ се орагинизират и финансират от институции, които получават парите си от либерални фондации, а размерът им достига 150 млрд долара.   Трето, всеки, който се противопостави на миграцията от Третия свят се определя като „расист”, „подстрекател”, „нацист”, „ислямофоб”. Вменява им се, че се страхуват от други култури и от чужденци. В Германия хората се страхуват да говорят по тези въпроси, освен в тесен семеен кръг.   Четвърто, прави се всичко за да не получат широко разпространение данни от допитвания до общественото мнение, а ако такива си пробият път, се премълчава колко висок е делът на мигрантите от Третия свят в сравнение с местното население. На преден план се изтъква, че „образовани” и „млади хора” са по–толерантни към мигрантите. Укриват се стряскащи данни за престъпността сред мигрантите, често поставяни в една графа с тези от европейските страни. Игнорират се съобщения от други страни за конфликти между мигранти и полиция, освен ако случаят не може вече да се прикрие, както имаше такива във Великобритания и особено в Швеция.   Пето, не се признава тоталния провал на т.н. интеграция и факта, че индустрията намира едва няколко десетки подходящи лица сред мигрантите за назначение от стотици хиляди и тезата за повече миграция заради недостиг на работа сила рухва. При формулиране на общоевропейски мерки напълно отсъстват съображения за последствията за по–слаби икономически и с дял мюсюлманско население страни като България. Най–тъжното е, че западноевропейски граждани се отказват от традициите си, вместо мигрантите да се приспособят към тяхната култура /Коледа, елхите, свинското месо/. Рушат се църкви за да се строят паркинги. Строят с джамии. Безмислени дебати игнорират очевидни факти, докато на гражданите се продава илюзията, че има свобода на мненията и не съществува сериозен проблем.   Крайно време е, Европейския съюз да дефинира убедително общите интереси на страните–членки, за да излезе и от най–впечатляващата криза– безрезултатната борба за една обща основа на мигрантската си политика. В новия мандат на ЕК проблемите с миграционната политика трябва да излязат на първо място. Необходима е стратегия за комплексното им разрешаване в три етапа: краткосрочен, средносрочен и дългосрочен без да се изолират и подценяват отделни проблеми като нелегалната миграция или отделни причини като климатични, демографски, икономически, войни за ресурси и др.   Политиците, особено в страни като България, трябва да проумеят, че миграцията не е еднократно явление и че се намираме в един период на широкото й и бързо нарастване в период от 15–20 години, т.е. че ни очакват и следващи вълни. В света около 750 млн смятат, че ако им се удаде възможност, биха се преселили в друга страна. Това са 15% от навършилите пълнолетие и по–възрастни. Дори в рамките на ЕС 21% от хората живеят с мисълта за емигриране. В страните южно от Сахара желание за емигриране имат 33% от хората. В Азия са само 7–8%.   Но САЩ са желана цел за 21%, а това са 158 млн. Германия е цел за 42,36 млн, а Франиця за 34 млн. Конфликти в Либия и Йемен, както и напрежението в Египет и Турция или война срещу Иран могат да предизвикат по–големи и трудни за изчисление на мащабите им миграционни потоци.   Това са фактите и е наивно да бъдат облечени в мантията на Глобалния пакт за миграция в този му вид. От друга страна, лесно е нещата да се предвидят, но трудното е да бъдат предотвратени.", "date": "2019.07.30", "title": "Симеон Николов: Продължават опитите да ни наложат Глобалния пакт за миграция"}
{"url": "http://epicenter.bg/article/Profesiya-protestirasht-grantadzhiya-/189382/11/33", "text": "  Партийците от \"Да, България“, хора за един файтон, най-после си намериха постоянна заетост. Когато и където да се случи нещо в милата ни родина, което не пасва на личните им интереси, тутакси стягат колона и се изтипосват под изрисуваните плакати. А най-важното е да има прожектори. Колкото повече – толкова повече!    Актуалната им тема сега е кандидатурата на Иван Гешев за главен прокурор. И няма никакво значение, че той е издигнат за заместник на Сотир Цацаров единодушно от прокурорската колегия на Висшия съдебен съвет.    Че не го харесват е обяснимо. Нали той събра куража и след толкова години крадене щракна белезници около Баневи, Стайкови, извади на масата обвиненията срещу Прокопиеви. Сън не го лови и идеологът на голямото присвояване по време на прехода Иван Костов. Изглежда Командирът на цялата тази оредяла гвардия е твърде неспокоен напоследък и протежето му Христо Иванов демонстрира все по-голяма активност.    Всъщност, какво работи г-н Иванов? Как си плаща сметките? С какво точно са заети съмишлениците му, които рано сутринта миналия четвъртък в продължение на два часа обикаляха около сградата на ВСС?    През това време хората, които се трудят да напълнят хазната с данъци, бяха изкарали вече половин надница. Но те нямат НПО-та, финансирани с тлъсти грантове и се налага в по-ранни часове да хващат метрото.    Ако се осланя на членския внос на партийката си, проваленият експравосъден министър Христо Иванов направо ще си умре от глад.    Вече се знае, че цялата тази \"група по интереси“ се прехранва от множеството проекти, получени чрез НПО-тата им за анализи, проучвания, доклади и тем подобни измислици в областта на \"съдебната реформа\". Милиони европари от програмата \"Добро управление\" реално захраниха    тази \"умна и красива“ част от гражданското общество. (Другите се чудят как да спасят фермите и да напълнят хотелите си, къде да намерят работници и на кого да продадат продукцията си).    Тъй като правосъдният министър Данаил Кирилов уважи съсловното решение на прокурорската колегия и отказа да издигне друга кандидатура в крайния възможен срок 29 юли, последната надежда за грантаджиите на Христо Иванов остава президентът. Той може да откаже да издаде указ след избора през октомври. Съмнително е да го направи обаче, защото Радев често говори срещу корупцията в държавата и не би могъл да обясни евентуална своя позиция против Иван Гешев.    Тогава защо хвърля толкова труд Христо Иванов и компания? Ето, вчерашният им протест също не привлече столичани, които, изморени от работа, бързаха да се приберат при семействата си?    Причината е повече от прозаична: важно е публиката да вижда лицата им под прожекторите. И така да заработват траншовете си, превеждани от спонсорите им в сянка, сред които е банкерът беглец Цветан Василев.  ", "date": "2019.07.30", "title": "Професия протестиращ грантаджия "}
{"url": "http://epicenter.bg/article/Dobri-dumi-za-bedniya-Husar-/189393/11/0", "text": "  Заместник главният прокурор Иван Гешев се очертава като бъдещ главен прокурор на Република България.  Той е единствен кандидат за поста, но получи единодушна подкрепа от  П рокурорската колегия, от Камарата на следователите и в средите на полицията.  Високо е и гражданското одобрение към дейността на Иван Гешев, свързана с арестите и завеждането на дела за корупция и незаконно обогатяване на представители на едрия капитал.  И това едва ли е случайно - биографията на Иван Гешев в професионален план започва като оперативен работник в МВР, продължава като следовател и прокурор на ниски и средни нива, достигайки до сегашния ръководен пост. Така че той не само познава битката с престъпността на терен – с нейните трудности и тънкости, но е натрупал компетентност и професионален морал.  Дългогодишната работа в системата му осигури приемственост и летящ старт като наследник на друг компетентен главен прокурор – Сотир Цацаров.   Вярно е, че срещу кандидатурата на Гешев има и опозиция, но тя е малобройна и политически оцветена, тясно свързана с олигархични структури и неправителствени организации, издържани и зависими от чужди спонсори. За Гешев подобна протестърска опозиция отдавна не е проблем, а се оказа професионален и човешки комплимент.   Имам основание за оптимизъм относно бъдещата работа на Иван Гешев като ръководител на държавното обвинение.  Теорията на лидерството сочи различни типажи лидери.  Сред тях има и такъв, който се появява в нужното време и на нужното място – обикновено в кризисен момент.    Трябва да вярваме, че Иван Гешев ще е успешен лидер във време, в което имаме тежка криза на доверие в държавността и справедливостта, когато са нужни решителни действия срещу корупцията, беззаконието и престъпността – битова и криминална, а също и срещу опасностите пред националната сигурност.    На тези предизвикателства Иван Гешев, изглежда, се готви да отговори с лидерски качества и визия.  Но освен ситуационен, той има шанс да стане и трансформационен лидер в българската правосъдна система – ако формулира и отстоява собствена програма за безпристрастно и категорично противопоставяне срещу корупцията и престъпността.  За връщане на силната и авторитетна държава.  За справедливост и законност за всеки гражданин.          ", "date": "2019.07.30", "title": "Проф. Димитър Иванов: Добри думи за бедния Хусар!"}
{"url": "http://epicenter.bg/article/Ot--Folksvagen--oprovergaha-informatsiyata-za-stroezha-na-zavod-v-Turtsiya--Balgariya-oshte-e-v-nadprevarata/189331/4/0", "text": "Германският автомобилен концерн „Фолксваген“ все още търси най-доброто място за новия си завод в Югоизточна Европа, съобщава националният ежедневник Die Frankfurter Allgemeine Zeitung.   „Няма окончателно решение на Надзорния съвет\", заяви премиерът на Долна Саксония Щефан Вайл (ГСДП), който е част от ръководния орган на „Фолксваген“.   Наскоро бе съобщено, че Турция вече е избрана за изграждането на завода на стойност милиарди. От компанията опровергаха информацията. България също участва в надпреварата.   „Разбира се, независимо как се вземе това решение, то ще бъде икономическо, а не политическо изявление\", увери Вайл, като допълни, че се очаква такова да има „може би на следващото или на по-следващото заседание на Надзорния съвет“. Съответно процесът вероятно ще се продължи през есента.   Критиците твърдят, че избирането Турция не е съвместимо със ситуацията с правата на човека в страната.   Впечатлението, че компанията отслабва дейностите си в Германия, като пренасочва все по-голяма част от работата си в страни с по-ниски разходи за персонал, противоречи на политиката на ГСПД. „Принципно ситуацията е по-сложна… Компанията трябва да отваря нови пазари за продажби, също чрез пазарно ориентирано производство\", подчерта Вайл.   Съгласно думите му, „Фолксваген“ трябва да има право да присъства в много страни. „Ето защо се справя толкова добре, защото не само гледа на нещата с национални очила, а се утвърждава в международен план от десетилетия\", обясни Вайл.   Наскоро „Фолксваген“ представи добри резултати за работата си, въпреки дизеловата афера и проблемната автомобилна индустрия. От април до юни продажбите са се увеличава с близо седем процента спрямо предходната година, въпреки че са доставени по-малко автомобили. Също така печалбата на компанията се е увеличила значително през този период с почти една четвърт.  ", "date": "2019.07.30", "title": "От „Фолксваген“ опровергаха информацията за строеж на завод в Турция, България още е в надпреварата"}
{"url": "http://epicenter.bg/article/Britanskata-lira-se-srina/189333/4/0", "text": "Британската лира се срина до 28-месечно дъно спрямо щатския долар. Този спад се случва на фона на втърдяването на тона по темата Brexit от страна на новото британско правителство. Лирата изгуби повече от процент и вече се разменя за 1,2242 долара.   Анализатори смятат, че британската валута може да продължи поевтиняването си. Много бизнес групи настояват да се избегне вариантът Brexit без сделка, който би навредил на инвестициите.   През последните дни правителството на Борис Джонсън заяви открито, че се готви усилено за излизане от Европейския съюз без сделка и е готово да излезе от общността по какъвто и да било начин на 31 октомври.   ", "date": "2019.07.30", "title": "Британската лира се срина"}
{"url": "http://epicenter.bg/article/Biser-Petkov--4305-trudovi-zlopoluki-sa-registrirani-u-nas-za-perioda-2018-2019-g-/189342/4/0", "text": "През периода 2018-2019 г. в България са регистрирани общо 4305 трудови злополуки. Това заявява социалният министър Бисер Петков, предаде БГНЕС.   Разпределението по вид и тежест на злополуката показва, че общо за 2018 г. злополуките са 2943, за 2019 г. – 1362. Трудовите злополуки, предизвикали смърт за 2018 г. са 84, а за 2019 г. – 24. Общият брой злополуки с временна неработоспособност е 4090, от които 2794 са за 2018 г. и 1296 за. 2019 г. Към настоящия момент се уточняват последствията на 53 злополуки, съобщава Петков.   Към необратимите увреждания, се отнасят и част от злополуките, при които видът на увреждането е травматична ампутация (загуба на част от тялото). Общият брой на тези злополуки с такова увреждане е 95. Разпределението им по години е 61 броя за 2018 г. и 34 броя за 2019 г., се казва още в отговора на министъра.", "date": "2019.07.30", "title": "Бисер Петков: 4305 трудови злополуки са регистрирани у нас за периода 2018-2019 г."}
{"url": "http://epicenter.bg/article/Nyama-afrikanska-chuma-v-svinekompleksa-v-Yudelnik--Rusensko-/189358/4/0", "text": "В индустриалната ферма в Голямо Враново евтаназията на животните ще започне най-рано утре, защото трябва да се осигури допълнителна техника и екипи. На този фон обаче взетите проби в свинекомплекса в Юделник се оказаха отрицателни, съобщи БНТ.    Добрата новина, поне за момента, е от свинекомплекса тук в Юделник, където се отглеждат над 17 000 прасета. Оказва се, че от взетите 280 проби от животните нито една не е положителна. Това означава, че заразата не е успяла да проникне на територията на фермата. От областната агенция по безопасност на храните обаче уточниха, че окончателните официални резултати от пробите ще излязат довечера.    В работата си напредват и екипите, ангажирани с евтаназията на прасетата от свинекомплексите в Бръшлен и Николово, където беше установен вируса. До утре ще бъдат загробени всички 17 000 животни от фермата в Николово.    И още един акцент към Африканската чума по свинете. Още с обявяването на епидемията в русенска област големите хранителни магазини са прекратили договорите си за доставка на свинско месо с един от най-големите местни свинекомплекси, където е установена заразата и в момента се снабдяват със свинско месо от Южна България. И въпреки че няма драстично увеличение на цената на свинското месо , от големите хранителни вериги в Русе отчитат ръст в продажбите на пилешкото месо и рибата.    Магазините в русенско вече зареждат свинско месо от Южна България и чужбина.    Този огромен магазин от години се снабдява основно от една от най-големите свинеферми в русенско. Има собствена транжорна. Прекратяването на договора станало бързо.    \"Това решение се взе миналата седмица след обявяване на чумната епидемия в регион Русе\", обяснява Борислав Дончев - управител на хипермаркет.    Предлагат само българско свинско месо, което считат за много по-качествено от вносното. Кризата посрещат подготвени.    \"Ние наблюдаваме постоянно какво се случва в русенска област. И още при първата обявена епидемия в първия свинекомплекс ние се насочихме към други алтернативни доставчици на месо\", разказва Дончев.    Тук често има проверки от агенцията по храните, но не се е наложило да бъде променян контролът по хигиената и качеството на работа, защото те са на високо ниво, казва управителят. Той има по-скоро песимистични прогнози за бъдещето на българския отрасъл. Ето какво ще се случи, ако бъде унищожен.    \"Ами какво ще се случи... Ще консумираме вносно месо\", обобщава Борислав Дончев.    Зесега един от големите проблеми е транспортирането на трупно месо. Фирмите се страхуват да допускат своите камиони в региона. За последните два месеца свинското месо тук е поскъпнало между 5 и 10 стотинки за килограм.  ", "date": "2019.07.30", "title": "Няма африканска чума в свинекомплекса в Юделник, Русенско "}
{"url": "http://epicenter.bg/article/Zapochna-evtanaziyata-na-svinete-vav-vidinskiya-kvartal--quot-Nov-pat-quot--i-3-kilometrovata-zona/189360/4/0", "text": "Започна евтаназията на свинете, отглеждани в заден двор във видинския квартал \"Нов път\" и 3-километровата зона, предаде БНР.   Мярката се предприема ден след положителната проба за африканска чума по свинете във Видинско.   Екипите, съставени от служители на БАБХ, охранителна полиция и кметския наместник са на място, заяви доктор Адриян Данков, директор на Областната дирекция по храните.   \"Започваме от днес, създадена е организация като започваме от огнищата, в смисъл там, където е констатиран положителният случай и ще вървим постепенно в квартала, след това се насочваме към следващото населено място, което попада в трикилометровата зона, това е село Новоселци. А в 10-километровата зона, в която попадат 15 населени места, там ще започнем с вземането на кръвни проби, седмични клинични прегледи за заболяването и ще реагираме на всеки един случай\".   Според доктор Данков до три-четири дни работата в 10-километровата зона за рестрикции трябва да бъде свършена.   В момента във Видин заседава общинската епизоотична комисия.  ", "date": "2019.07.30", "title": "Започна евтаназията на свинете във видинския квартал \"Нов път\" и 3-километровата зона"}
{"url": "http://epicenter.bg/article/Vazstanovena-e-prodazhbata-na-mesechni-elektronni-vinetki-za-tovarni-avtomobili/189361/4/0", "text": "  Възстановена е продажбата на месечни електронни винетки за товарни автомобили, съобщават от Агенция пътна инфраструктура, предаде БНР. Продажбата им бе прекъсната на 17-и юли.   В днешния брой на Държавен вестник са обнародвани и влизат в сила промените в Закона за пътищата, събирането на пътните такси се отлага за не по-късно от 1 март 2020 година, което възстановява и продажбата на месечните винетки за товарните превозни средства.   От Пътната агенция уточняват, че до влизането в сила на тол системата тежкотоварните автомобили ще ползват републиканската пътна мрежа със заплащане на месечна, седмична или дневна винетка.    ", "date": "2019.07.30", "title": "Възстановена е продажбата на месечни електронни винетки за товарни автомобили"}
{"url": "http://epicenter.bg/article/Yaponski-gigant-pravi-zavod-za-390-mln--evro-v-Sarbiya-/189367/4/0", "text": "Японската компания за автомобилни Toyo Tires ще изгради завод в Сърбия за 390 милиона евро, похвали се президентът Александър Вучич на специална пресконференция днес. Той уточни, че преговорите траяли 3 години, като в последната фаза Сърбия е преборила кандидатурата на Полша, предаде Канал 3.    \"След 3-годишни разговори и преговори и борбата ни срещу страни от Централна, Източна и Южна Европа, получихме писмо, в което се съобщава, че голямата японска компания Toyo tires идва в Сърбия\", каза Вучич пред медиите. Той не каза кои са другите европейски държави, с които Сърбия е била в конкуренция.    Още новини от Балканите и света ще намерите тук    Японците ще инвестират 390 милиона евро само в първата фаза на изграждането на завода в северния град Инджия, което ще открие над 500 нови работни места, според Александър Вучич. По думите на президента японската инвестиция представлява 12-13% от всички чуждестранни инвестиции в Сърбия, като тя е по-голяма от годишните инвестиции в Босна и Херцеговина, а също на Северна Македония и Черна гора. \"Това е само 2 пъти по-малко от цялата сума на чуждите инвестиции в Хърватия като член на ЕС през миналата година\", изтъкна още Вучич.    Той благодари на японския премиер Шиндзо Абе, който посети Сърбия в средата на януари 2018 г. веднага след визитата си в София преди това, по време на която Абе подари на Бойко Борисов кимоно и черен колан.    \"Добре дошли, японски приятели, пожелаваме ви да останете още дълго тук и да откриете още много фабрики в страната ни\", призова Вучич. \"Да победиш Полша е велико нещо, а японците избираха между много страни от Централна и Източна Европа\", отбеляза още президентът.  ", "date": "2019.07.30", "title": "Японски гигант прави завод за 390 млн. евро в Сърбия "}
{"url": "http://epicenter.bg/article/Darzhaven-fond--Zemedelie--spira-fizicheskite-proverki-na-myasto-v-svinevadnite-stopanstva-v-stranata/189369/4/0", "text": "Държавен фонд „Земеделие“ (ДФЗ) преустановява физическите проверки на място в свиневъдните стопанства на територията на цялата страна. Това съобщиха от ДФЗ.   Забраната е разпоредена със Заповед на изпълнителния директор на ДФЗ Васил Грудев. Тя е част от кризисните мерки, предприети от държавата, за превенция и преодоляване разпространението на африканската чума по свинете (АЧС).   При планиране на проверките на място ДФЗ ежедневно ще проследява информацията за актуалната епизоотична ситуация на официалния сайт на Българска агенция по безопасност на храните (БАБХ).   Преди извършване на посещение на място при кандидатите за финансово подпомагане на ДФЗ, ще бъде съблюдавана публикуваната информация от БАБХ, както по отношение местоположението на свиневъдни обекти, така и във връзка с наложените ограничения за придвижване на хора и транспортни средства.    ", "date": "2019.07.30", "title": "Държавен фонд „Земеделие“ спира физическите проверки на място в свиневъдните стопанства в страната"}
{"url": "http://epicenter.bg/article/-quot-Brikel-quot--i-Galabovo-s-ekshan-plan-za-spravyane-s-vetrovete--noseshti-prah-ot-chernoto-ezero/189373/4/0", "text": "През миналата седмица от ръководството на „Брикел“ обявиха официално, че съвместно с Община Гълъбово са обсъдили темата с черното езеро и са съставили план за действие, като се надяват, че посредством мерките, които са избрали да осъществят, ще се справят с възникналия проблем във възможно най-кратки срокове.   От дружеството обявиха, че планът включва обособяване и създаване на специализиран зелен пояс, състоящ се от растителност, който ще обхваща цялата дължина на езерото. Според тях чрез този метод, който се прилага и в чужбина, ще успеят да възпрепятстват поривите на силни ветрове и възможни бури да вдигат прахта и други дребни частички, които се съхраняват във въпросния басейн.   В момента, в който преди няколко седмици се бе надигнала прах от езерото, непосредствено бе извършена проверка от РИОСВ – Стара Загора на място в самото депо за неопасни производствени отпадъци на \"Брикел\". Експертите констатираха, че оросителната система на съоръжението работи изрядно и проблемът не е технологичен.       Оказва се, че тази ситуация всъщност възниква единствено по време на по-силни пориви на вятъра и при възникнали бури, които разнасят съдържанието на депото и носят прашни частици във въздуха.   Въз основа на проверката и предвид променливата метеорологична обстановка на \"Брикел\" е издадено и предписание да се предприемат всички мерки за допълнително овлажняване на депото с цел недопускане на замърсяване на атмосферния въздух.   Във връзка с полученото предписание и в желанието си да се сведе до минимум възможността за разнасяне на прах от възможния обект от дружеството са се организирали в партньорство с местната власт в опит за решаване на проблема.   В разработения с общите усилия на предприятието и Община Гълъбово план се предлага да се изгради специална зеленина околко басейна, която да не позволява на поривите на вятъра да раздухват прахови частици извън територията му. Получихме информация, че въпросният зелен пояс ще се състой от 3 реда с различна по вид растителност.   Всеки ред ще притежава различна височина, като най-високата ще бъде съставена от специален сорт дървета, които растат бързо и осигуряват гъстота.   Източник: Блиц", "date": "2019.07.30", "title": "\"Брикел\" и Гълъбово с екшън план за справяне с ветровете, носещи прах от черното езеро"}
{"url": "http://epicenter.bg/article/Kiparski-sad-obyavi-zastrahovatelya--Olimpik--v-likvidatsiya/189378/4/0", "text": "Окръжният съд в Никозия обяви днес застрахователната компания „Олимпик“ в ликвидация, съобщи БНР. Делото за нейния фалит започна на 12 септември миналата година.   Съдът назначи днес двама постоянни ликвидатори на компанията, които ще действат заедно. Това са досегашният неин временен ликвидатор Павлос Накузи, който бе предложен от най-големия кредитор – Фонда за автомобилно застраховане /кипърския Гаранционен фонд/, както и официален представител на Република Кипър.   Очаква се днешното решение на съдия Ангелос Давид да бъде издадено и да бъде обнародвано в Официалния вестник на Кипър.   На всички потърпевши от фалита на компанията, сред които са над 200 000 българи, ще бъде предоставена подробна информация за процедурата, която следва, изискванията и условията за подаване на исковете за обезщетения или възстановяване на суми.   Делото за обявяването в ликвидация на застрахователната компания „Олимпик“, действаща в България и Кипър, започна на 12 септември миналата година. Преди това кипърският Застрахователен надзор отне лиценза ѝ за извършване на дейност, а съгласно кипърския закон всички застрахователни договори на „Олимпик“ както в Кипър, така и в България, бяха прекратени от 17 август миналата година.  ", "date": "2019.07.30", "title": "Кипърски съд обяви застрахователя „Олимпик“ в ликвидация"}
{"url": "http://epicenter.bg/article/Afrikanskata-chuma-stigna-i-do-Silistra--zarazen-e-svinekompleks-sas-17-hilyadi-zhivotni-/189401/4/0", "text": "Българската агенция по безопасност на храните констатира ново огнище на Африканска чума по свинете (АЧС) в индустриална ферма в село Попина, община Ситово, област Силистра,   Положителните проби бяха лабораторно потвърдени днес от Националната референтна лаборатория в Националния диагностичен научноизследователски ветеринарномедицински институт в София.    В засегнатия свинекомплекс се отглеждат 17 000 животни. Това е четвъртият случай на потвърдено огнище със заболяването АЧС в индустриална ферма и първи за областта.    Предприети са мерките за контрол и ликвидиране на заболяването съгласно правилата на европейското и националното законодателство и Плана за спешни действия при контрол на АЧС. Предстои принудителното убиване по хуманен начин и обезвреждането на всички заразени и контактни свине в засегнатия обект, както и на свинете в рисковата зона с неясен здравен статус и произход, при спазване на нормативните изисквания.    БАБХ потвърди и едно ново огнище на Африканска чума при домашни свине в област Русе, град Бяла в лични стопанства, в които се отглеждат 9 нерегистрирани свине. Населеното място попада в 10 км надзорната зона, създадена около потвърденото на 16 юли 2019 г. огнище в регистрирана фамилна ферма тип А в село Пет кладенци, община Бяла.    Взетите проби са потвърдени като положителни за вируса на Африканска чума по свинете (АЧС) от днес.    Установен е и нов случай на Африканска чума при 6 диви свине в община Свищов, област Велико Търново.    В Попина и Бяла са създадени зони на рестрикция (3 км предпазна и 10 км надзорна зони). Предстои принудителното умъртвяване по хуманен начин и обезвреждането на домашни свине в 3 км предпазна зона при спазване на изискванията на Наредба № 22 за намаляване до минимум страданията на животните по време на клане или умъртвяване.    Аналогично на вече предприетите мерки при предходните констатирани огнища, в създадените зони на ограничение в засегнатите области се провежда засилен клиничен и лабораторен надзор. Предприетите мерки са въведени чрез заповеди на изпълнителния директор на БАБХ, публикувани на сайта на Агенцията.    Неспазването на правилата за биосигурност при ловуване, както и ниската биосигурност при отглеждане на свине в домашни условия, са ключови за пренасяне на заразата от дивите към домашните свине. От друга страна изхвърлянето на всякакви отпадъци, карантии и оставяне на трупове води до замърсяване на околната среда и местообитанията на дивата свиня, разпространение и предаване на вируса от домашни към диви свине.    БАБХ отново предупреждава, че се забранява влизането и излизането на хора и автомобили без разрешение от БАБХ, в района на обектите, по време на изпълнение на мерките, разпоредени със заповед (от 9.7.2019г.) на изпълнителния директор на Агенцията, с изключение на служители на МВР, медицински лица, в това число и Спешна медицинска помощ, представители на централната и местната власт, и областната администрация и лица имащи адресна регистрация в съответното населено място.    БАБХ напомня, че е от съществено значение стопаните да спазват правилата за превенция на заболяването. Всички случаи на болни и умрели свине трябва да бъдат докладвани незабавно. Отпадъци от свинско месо и продукти, както и опаковки от тях, не трябва да се изхвърлят на нерегламентирани места и в природата. Части от трупове, включително трупове на отстреляни диви свине не трябва да бъдат оставяни в природата, а да се загробват и местата да се дезинфекцират.    АЧС е заболяване с потенциал на бързо разпространение, вирусът е изключително устойчив в околната среда, като фактор за разпространението му, освен заразени свине, са и замърсени свинско месо и продукти, транспортни средства, оборудване и др.]  ", "date": "2019.07.30", "title": "Африканската чума стигна и до Силистра, заразен е свинекомплекс със 17 хиляди животни "}
{"url": "http://epicenter.bg/article/Mladen-Marinov-razporedi-proverka-zaradi-smartta-na-izbyagal-arestant-v-Plovdiv/189338/3/0", "text": "Министърът на вътрешните работи Младен Маринов разпореди проверка във връзка с инцидент в Пловдив, съобщиха от пресцентъра на МВР.   Към 16:00 часа вчера на улица в града полицаи спрели за проверка група от три лица. При вида на униформените единият от тях - 30-годишен, криминално проявен за грабежи и наркотици, изхвърлил найлонови пликчета със суха зелена тревиста маса и бяло прахообразно вещество. След извършения на място оглед тримата са отведени в ареста на 06 РУ.   По първоначални данни, късно вечерта 30-годишният арестант е поискал да ползва санитарно помещение. Бил е придружен от полицейски служител, но възползвайки се от притворената врата, скочил през прозореца от третия етаж. Незабавно е пристигнал екип на спешна помощ, мъжът е транспортиран в болница, където по-късно е починал от получените при падането наранявания.   По случая е образувано досъдебно производство, уведомена е прокуратурата. Със заповед на министър Младен Маринов започва проверка, която ще изяснява всички факти и обстоятелства по случая. Проверката е възложена на Дирекция „Инспекторат“ – МВР.  ", "date": "2019.07.30", "title": "Арестант скочи от прозорец на полицейско управление и почина, министър Маринов нареди проверка"}
{"url": "http://epicenter.bg/article/Zadarzhat-za-72-chasa-sobstvenikat-na--Tad-grup--Ivan-Todorov/189349/3/0", "text": "Обвиненият за подбуждане на кибер тероризъм собственик на „Тад груп“ Иван Тодоров пристигна на летище „София“ (Терминал 2) в 09.05 часа с редовен полет ТК 1027 на Търкиш еърлайнс от Истанбул. На основание на издадената му Европейска заповед за арест той е задържан от служители на „Гранична полиция“. Това съобщиха от Специализираната прокуратура.   Предстои Тодоров да бъде конвоиран до Следствения отдел на Специализираната прокуратура (на бул. Г. М. Димитров), където ще му бъде предявено повдигнатото обвинение, както и постановление за задържане до 72 часа.  ", "date": "2019.07.30", "title": "Задържат за 72 часа собственика на „ТАД груп“ Иван Тодоров, карат го под конвой в следствието"}
{"url": "http://epicenter.bg/article/Dvama-babaiti-napadnaha-doma-na-baba-v-Montansko--tormozili-ya-za-5-20-lv-/189365/3/0", "text": "Бандити са нападнали баба в дома ѝ заради 5 лева, съобщиха от ОД на МВР- Монтана.   Случката е станала в нощта срещу понеделник в село Драганица, община Вършец. Между полунощ и 1 часа двама души разбили вратата на дома на самотно живееща 75-годишна старица. Непознатите нахлули вътре и започнали да сипят заплахи срещу уплашената баба. Те я принудили да им даде всичките си налични пари, които били едва 5.20 лева. След като видели, че няма какво повече да измъкнат от бедната жена, те й взели домашния телефон.   Чак към 7.30 часа на сутринта жената отишла у свои съседи и подала сигнал в полицията. Ченгетата издирват нападателите.    ", "date": "2019.07.30", "title": "Двама бандити нападнаха дома на баба в Монтанско, тормозили я за 5,20 лв."}
{"url": "http://epicenter.bg/article/Advokat-na-Ivan-Todorov--Vazmutitelno-e-zadarzhaneto-za-72-chasa/189374/3/0", "text": "„Възмутително е задържането за 72 часа и твърдението, че е необходимо налагането на най-тежката мярка на човек, който е оказал пълно съдействие, който е уведомил, че заминава по служба и кога ще се върне и, че днес ще се яви. В този случай да се твърди, че има опасност от укриване, е злоупотреба със закона и с правомощия“. Това заяви адвокатът му Ина Лулчева, предаде Нова телевизия. Тя добави, че единственият мотив, който прокуратурата посочва за задържането му е „опасност от укриване”.   Минути след кацането си на българска земя, управителят на „ТАД Груп“ Иван Тодоров беше задържан и доведен в Националната следствена служба, където е разпитан.   Според адвоката му Ина Лулчева няма нищо възмутително във факта, че е задържан на летището. Тя намира за недопустимо факта, че другите двама са пуснати под парична гаранция, а за Тодоров се иска задържане под стража.   Тя обясни, че не е станало ясно и как точно е станало подбудителството на Кристиян Бойков да извърши хакерската атака срещу НАП. „Известно е, че подбудителството става когато убеждаваш някого да извърши нещо. Когато този някой не твърди, че ти си го накарал, да се твърди, че има подбудителство е доста нелепо”, каза още адвокатът и добави, че Тодоров я е уверил, че неговата фирма никога не се е занимавала с дейност, която цели да всява страх и смут в населението и, че не му е известно някой да е извършвал незаконна дейност.   Лулчева каза още, че дружеството е съдействало на следствието и отдавна е предоставило изисканите от обвинението документи.   Тя коментира още, че и нейните данни са изтекли в следствие на хакерската атака, но подчерта, че големият проблем не е в това, че някакво момче е хакнало системата на НАП, а в това, че държавата не е изпълнила ангажимента си да запази данните на хората в тайна.  ", "date": "2019.07.30", "title": "Адвокат на Иван Тодоров: Възмутително е задържането за 72 часа"}
{"url": "http://epicenter.bg/article/Magistrati-ot-tsyalata-strana-podkrepyat-Ivan-Geshev-za-glaven-prokuror-/189376/3/0", "text": "Прокуратури от цялата страна подкрепят кандидатурата на Иван Гешев за главен прокурор. Магистратите смятат, че Гешев има необходимия опит и застават зад номинацията, направена от прокурорската колегия на Висшия съдебен съвет.    Сред подкрепилите Иван Гешев са Софийска окръжна прокуратура, Окръжна прокуратура - Стара Загора, Окръжна прокуратура - Ямбол, Окръжна и районна прокуратури в Русе, както и Апелативна прокуратура - Бургас.    В свое становище следователите в Национална следствена служба на изразяват професионалната си подкрепа за номинирания кандидат.    \"Г-н Гешев има 10 годишен стаж като следовател. Познава проблемите и отговорностите на професията, поради което очакваме в концепцията му да залегнат конкретни ангажименти за развитието и използването в максимална степен на капацитета на следствието и в частност на Национална следствена служба. Считаме, че същият отговаря на профила очертан при срещата на членовете на УС на Камарата на следователите с членовете на прокурорската колегия на ВСС.  До настоящия момент сме работили добре и сме усещали професионалната подкрепа на ръководството на Прокуратурата. В този смисъл и предвид обстоятелството, че господин Гешев има дългогодишен следователски опит, се надяваме, че ако той бъде избран този професионален диалог ще продължи и за в бъдеще\", пиша следователите от НСлС.    \"Във връзка с издигнатата кандидатура на г-н Иван Гешев за главен прокурор на Република България изразяваме подкрепата си за направеното предложение от Прокурорската Колегия на ВСС. Номинацията на заместника на главния прокурор във ВКП за главен прокурор представлява положителна практика в управлението, която осигурява приемственост и стабилност\".    Под това становище са се подписали общо 90 прокурори, следователи и съдебни служители от Апелативна, Окръжна и Районна прокуратури - Велико Търново и Окръжна и Районна прокуратури – Ловеч.      ", "date": "2019.07.30", "title": "Магистрати от цялата страна подкрепят Иван Гешев за главен прокурор "}
{"url": "http://epicenter.bg/article/Vaorazhen-grabezh-v-rayona-na-Elin-Pelin/189386/3/0", "text": "Въоръжен грабеж е бил извършен този следобед в района на Елин Пелин. По първоначална информация мъже са спрели лек автомобил на пътя и са предложили на водача му златни накити срещу пари. След като той е отказал, единият от нападателите е извадил пистолет, заплашил е човека с него и му е отнел пари, съобщи БНР.   Полицията в София издирва извършителите.   Преди минути в района на кръговото на 4-ти километър на Цариградско шосе е бил спрян за проверка лек автомобил.   Изяснява се съпричастността на хората в него към нападението. ", "date": "2019.07.30", "title": "Въоръжен грабеж в района на Елин Пелин"}
{"url": "http://epicenter.bg/article/Shefat-na--TAD-Grup----razsledvan-za-kiberprestapleniya-i-predi--VIDEO--/189403/3/0", "text": "Преди повече от 22 години, собственикът на „ТАД Груп”, който днес беше задържан на Летище София, и преди е бил разследван за киперпрестъление, предава Нова тв.    Какъв е бизнесът на Иван Тодоров и колко голям е всъщност той?    Тодоров е бизнесмен, собственик на десетки фирми, свързани с ресторанти, недвижими имоти и с киберсигурност. Голяма част от тези фирми са регистрирани във Варна.    По информация на NOVA, предишното разследване срещу Иван Тодоров за киберпрестъпление е от 1997 година. Тогава той е един от заподозрените за източване на кредитни карти. В този период Тодоров е имал заведение. Съмнението е било, че с пари от източени карти е купувана техника от САЩ. Участието му обаче не е доказано.    Години по-късно бизнесът му с ресторанти разцъфтява. Днес той има десетки фирми, основно за управление на хотели и ресторанти из цялата страна.    Преди повече от 10 години прави и солидна инвестиция, като се сдобива с разрешително да поеме франчайза на международно верига за сандвичи.    През 2016 година започва да се занимава официално и с киберсигурност. Преди 3 години Тодоров регистрира фирмата „ТАД Груп” с начален капитал от над 190 000 лева. Централата на фирмата е в САЩ, а според адвокатите му, той е поел франчайза й у нас. Офисът на повечето фирми на Тодоров се намира във Варва в един от ресторантите от веригата за сандвичи.    „ТАД Груп няма офис във Варна. Г-н Тодоров идва рядко. Идва във Варна, когато идва, идва и в офиса. Но това е 1-2 пъти в годината”, обясняват служители.    Тодоров е избран от международната верига за сандвичи да развие бизнеса и в Румъния.    На друг адрес е регистрирана друга фирма на Тодоров. В нея той има и съдружник. Казаха ни обаче, че офисът е бил освободен преди няколко месеца    Иван Тодоров се занимава и с недвижими имоти.  ", "date": "2019.07.30", "title": "Шефът на „ТАД Груп” – разследван за киберпрестъпления и преди (ВИДЕО) "}
{"url": "http://epicenter.bg/article/Ofitsialno--Zhivko-Todorov-e-kandidat-za-treti-kmetski-mandat-v-Stara-Zagora--VIDEO--/189359/2/48", "text": "Живко Тодоров бе официално номиниран за кандидат кмет на община Стара Загора за трети мандат. Единодушно делегатите на общинското заседание на ПП ГЕРБ подкрепиха кандидатурата му, предаде Дарикнюз.    Тодоров представи и шест надпартийни номинации в листата за общински съветници. Това са Мария Жекова, която е представител на старозагорския бизнес, директорът на Държавен куклен театър Дарин Петков, Ваня Михайлова - бивш председател на Зонта клуб и член на Контролния съвет на КРИБ-Стара Загора, университетският преподавател в МФ д-р Славов, културистът Тихомир Трифонов и архитект Мартин Паскалев.    Политиката не е разправии между партии и противопоставяне. Тя трябва да работи в полза на хората, да се върши много работа в името на това да има конкретни резултати. Само резултатите могат да оправдаят нашето място тук, посочи Живко Тодоров и благодари за номинацията му за кмет.    „След проведените множество срещи през последните месеци с представители на бизнеса, НПО-та и присъдружни организации, видях в тях една голяма енергия. Това са хора, които искат да участват в един силен отбор, който да работи за града си. Именно тази тяхна енергия ме мотивира да бъда начело на битката, която предстои да поведем“, обясни Тодоров причината да номинира в листата професионалисти, които са достойни и надпартийни личности.  ", "date": "2019.07.30", "title": "Официално: Живко Тодоров е кандидат за трети кметски мандат в Стара Загора (ВИДЕО) "}
{"url": "http://epicenter.bg/article/Prezidentat-nyama-da-nalaga-veto-na-otpadaneto-na-mashinnoto-glasuvane-za-mestnite-izbori/189362/2/0", "text": " съобщи БНР.   Указът на държавния глава за обнародване на промените в Изборния кодекс е подписан днес.   Миналата седмица парламентът реши да няма машинно гласуване за местните избори. Депутатите приеха промените в Изборния кодекс на второ четене. \"За\" текстовете гласуваха 129 народни представители, \"против\" - 69 и \"въздържали се\" - 1, с което те бяха приети.    Първоначалното предложение на ГЕРБ бе машинният вот да бъде отменен за местни и парламентарни избори и да се провежда за президентски и европейски вот. Текстът претърпя промяна по време на второто четене в Правна комисия. От ГЕРБ предложиха отмяната да важи само за местния вот, което бе утвърдено от пленарна зала.   На 14 февруари 2019 г. депутатите приеха изменения в Изборния кодекс, с които решиха хартиеното гласуване да бъде заменено с машинно на вота след местните избори през 2019 г.   Предложеният текст предвиждаше още при европейския вот машинно гласуване да се проведе в най-малко 3000 избирателни секции, а за общите избори за общински съветници и кметове през 2019 машинно гласуване да бъде осъществено в най-малко 6000 избирателни секции. ", "date": "2019.07.30", "title": "Президентът няма да налага вето на отпадането на машинното гласуване за местните избори"}
{"url": "http://epicenter.bg/article/Samneniya-za-afrikanska-chuma-i-v-Yuzhna-Balgariya/189380/2/0", "text": "Потвърдиха първи случай на африканска чума в Пловдивска област. В момента извънредно заседава Областната епизоотична комисия.   Положителната проба е излязла днес. По предварителна информация са заразени 2 диви прасета, които са били отстреляни близо до хижа „Здравец” в Родопите в неделя. Пробите са изпратени в референтната лаборатория в София.   След приключване на извънредната среща ще бъдат направени изявления на специалистите за мерките за профилактика, ограничаване и ликвидиране на опасността от африканска чума по свинете в Област Пловдив.  ", "date": "2019.07.30", "title": "Извънредно! Потвърдиха първи случай на африканска чума в Пловдивско"}
{"url": "http://epicenter.bg/article/Gen--Konstantin-Popov--Slavnata-boyna-aviatsiya-ne-samo-otselya--no-shte-ima-i-slavno-badeshte/189383/2/0", "text": "След много тежки битки, днес трябва да кажа, че славната бойна авиация не само оцеля, но ще има и славно бъдеще. Договорът за придобиване на най-модерният самолет F-16 Блок 70 е инвестиция в нашата сигурност. Това се посочва в позиция на председателя на Комисията по отбрана в Народното събрание генерал Константин Попов, изпратена от комисията, съобщи Агенция „Фокус“.   \"Припомням, че днес в Държавен вестник бяха обнародвани Законопроектите за ратифициране на международните договори за закупуване, поддръжка и за индустриално сътрудничество на самолети F-16 Block 70, както и законопроектът актуализацията на държавния бюджет за 2019 година. С този акт показахме, че сме отговорни към модернизацията на армията, защитата на нашата държава, гарантирането на нашата национална сигурност и опазване на свободата ни. И затова премиера Бойко Борисов, правителството и всички екипи от военни и цивилни експерти, заслужават адмирации, че намериха смелост, че не пожалиха усилия да стигнем до тук. Също така поздравявам всички военнослужещи, които са и летци, и инженерно-техническия състав, и всички ангажирани\", заявява ген Попов и допълва, че те ще работят с тази техника, ще останат във Въоръжените сили, ще бъдат мотивирани да бъдат военнослужещи. По думи на ген. Константин Попов България ще остане на пистата – там, където винаги е била, имала е свои Въоръжени сили, свои самолети.   \"Още веднъж благодаря на всички за победата!\", завършва той.  ", "date": "2019.07.30", "title": "Ген. Константин Попов: Славната бойна авиация не само оцеля, но ще има и славно бъдеще"}
{"url": "http://epicenter.bg/article/Zam-ministar-Anatoliy-Velichkov-pozdravi-zavarshvashtite-vipusk-2019-na-Voenna-akademiya-/189387/2/0", "text": "Заместник-министърът на отбраната Анатолий Величков и заместник-началникът на отбраната вицеадмирал Емил Ефтимов поздравиха завършващите випуск 2019 „Княз Александър I“ – първа смяна на Военната академия „Георги С. Раковски“ по време на тържествен ритуал днес, 30 юли. На церемонията присъстваха председателят на парламентарната комисия по отбрана Константин Попов, омбудсманът Мая Манолова, висши военни, военни аташета и др., съобщиха от пресцентъра на МО.    В словото си заместник-министър Анатолий Величков подчерта значението на придобитото образование и актуалността на отделните специалности за формирането на най-високо квалифицирани военни професионалисти, способни да вземат стратегически решения в областта на националната и международната сигурност и отбрана.    „Тази година всички випускници на специалността „Стратегическо ръководство на отбраната и въоръжените сили“ са отличници. Това говори много за мотивацията, трудолюбието и интелектуалния ви потенциал. Благодарен съм ви и се гордея с вас!“, каза заместник-министър Анатолий Величков.    Той поздрави специално първенците и всички отличници сред офицерите и студентите. В думите си към двамата македонски офицери във випуска, заместник-министърът припомни имената на десетки български военачалници и стратези, родом от Македония, които са завършили Военната академия „Г. С. Раковски“.    „Вярвам, че като лидери и командири, вие ще сте отличен пример за своите колеги и подчинени с професионалните си качества и етика, с езиковата си подготовка, позволяващи ви със самочувствие и увереност да работите в мултикултурна среда и в многонационални екипи, със способността да мотивирате хората си за отлично изпълнение на целите и съпътстващите задачи“, каза в словото вицеадмирал Емил Ефтимов.    Той акцентира върху усилията, които ръководството на Министерството на отбраната и на Българската армия полага, за да съхрани качествения и обучен личен състав и да привлече нови кадри, готови да се отдадат на трудната войнска професия.    „Сега предстои по-трудното - да приложите на практика наученото. Дипломата от Военна академия е знак за качество и ви отваря врати към най-високите етажи на военната кариера“, подчерта в словото си началникът на Военна академия генерал-майор д-р Груди Ангелов.    Дипломи днес получиха седем офицери, обучавали се в магистърската специалност „Стратегическо ръководство на отбраната и въоръжените сили”, 47 студенти, завършващи магистърски специалности от професионално направление „Национална сигурност” на факултет „Национална сигурност и отбрана” и факултет „Командно-щабен”.    Първенецът на випуск 2019 от специалност „Стратегическо ръководство на отбраната и въоръжените сили” е подполковник Атанас Георгиев. За постигнати високи резултати той е награден от министъра на отбраната с почетна значка на Министерството на отбраната – трета степен и с парична награда.    Първенец от специалност „Национална сигурност и отбрана“ е Мартин Кирилов. Първенец на специалност „Управление при извънредни ситуации и защита на населението” е Кристина Георгиева.  ", "date": "2019.07.30", "title": "Зам.-министър Анатолий Величков поздрави завършващите випуск 2019 на Военна академия "}
{"url": "http://epicenter.bg/article/Maya-Manolova-vnasya-v-Narodnoto-sabranie-Zakona-za-lichniya-falit-/189391/2/0", "text": "На 31 юли 2019 г., в 11.00 часа омбудсманът Мая Манолова ще внесе в Народното събрание Законопроект за несъстоятелността на физическите лица, т. нар. личен фалит. Това    България е единствената държава в Европейския съюз, в която липсва законодателна уредба за несъстоятелност на физическите лица, като същевременно страната ни се нарежда в топ 5 по лоши кредити в Европа.    Същевременно според нова евродиректива България трябва да приведе законодателството си в съответствие с разбирането за „втория шанс“ и с развиването на културата за разсрочване на дългове, от която полза ще имат както кредиторите, така и хората, изпаднали в несъстоятелност.    Манолова ще представи законопроекта заедно с млади предприемачи, представители на стартъп асоциацията у нас.  ", "date": "2019.07.30", "title": "Мая Манолова внася в Народното събрание Закона за личния фалит "}
{"url": "http://epicenter.bg/article/Obshtina-Momchilgrad-organizira-tvorcheska-vecher--posvetena-na-pevetsa-Dzhemil-Shaban/189395/2/0", "text": "Творческа вечер в памет на популярния в миналото изпълнител на турски народни песни Джемил Шабан, който е родом от с. Багрянка се проведе в новата Балканска библиотека \"Иляз Ходжа\". Събитието беше организирано община Момчилград и настоятелството на Народно читалище \"Нов живот\".   В препълнената зала бяха кметът на община Момчилград Сунай Хасан, председателят на Общинския съвет Юмер Юсеин, местни творци и представители на регионални културни и творчески сдружения. Сред присъстващите беше синът на Джемил Шабан Йълмаз Шенсес със съпругата си Ферхунде Шенсес, които пристигнаха за случая от Измир.   Проявата беше открита от момчилградския художник Камбер Камбер. Мултимедийна презентация за живота и творчеството на Джемил Шабан представи изследователят на Източните Родопи Селяхидин Карабашев.   Спомени за известният изпълнител разказа майсторът на саза Фахри Нур от Звездел. Той заедно с вокално-инструменталната група \"Достлар\" /\"Приятели\"/ от Кърджали изпълниха песни от репертоара на Джемил Шабан.   В края на творческата вечер Сунай Хасан и Юмер Юсеин благодариха на организаторите и на участниците в събитието за съпричастността им към съхраняването на паметта за талантливия певец.", "date": "2019.07.30", "title": "Община Момчилград организира творческа вечер, посветена на певеца Джемил Шабан"}
{"url": "http://epicenter.bg/article/Radev-sezira-KS-za-finansiraneto-na-politicheskite-partii-ot-yuridicheski-litsa-i-ednolichni-targovtsi-/189399/2/0", "text": "Президентът сезира Конституционния съд за законови разпоредби, свързани с даренията на политическите партии от юридически лица и еднолични търговциСнимка: Прессекретариат на държавния главаСофия. Президентът Румен Радев сезира Конституционния съд с искане да бъдат обявени за противоконституционни разпоредби от Закона за политическите партии и от Изборния кодекс, свързани с даренията на политическите партии от юридически лица и еднолични търговци. Това съобщиха от прессекретариата на държавния глава.    Според държавния глава оспорените разпоредби подменят интереса, в името на който партиите ще осъществяват дейността си и накърняват конституционните основи на българската политическа система. Застрашен е основният принцип на политическия живот в страната – плурализмът.    Създават се предпоставки даренията от юридически лица и еднолични търговци да се насочват към партиите във властта, защото те разпределят публичните средства и определят победителите в обществените поръчки и концесиите. Останалите, и особено малките партии, ще бъдат изтласкани в периферията на политическия живот.    Посочените рискове са пренесени и в изборния процес и застрашават устоите на демокрацията.    Следва пълен текст на искането от Президента на Република България за установяване на противоконституционност на разпоредби от Закона за политическите партии и от Изборния кодекс:    ИСКАНЕ    ОТ ПРЕЗИДЕНТА НА РЕПУБЛИКА БЪЛГАРИЯ    ЗА УСТАНОВЯВАНЕ НА ПРОТИВОКОНСТИТУЦИОННОСТ НА РАЗПОРЕДБИ ОТ ЗАКОНА ЗА ПОЛИТИЧЕСКИТЕ ПАРТИИ И ОТ ИЗБОРНИЯ КОДЕКС      На основание чл. 150, ал. 1 във връзка с чл. 149, ал. 1, т. 2 от Конституцията на Република България сезирам Конституционния съд с искане да установите противоконституционност на:    1) чл. 21, чл. 23, ал. 1, т. 4, чл. 24, ал. 1, т. 2 в частта „които имат просрочени публични задължения и/или са регистрирани в юрисдикции с преференциален данъчен режим“, чл. 29, ал. 2, т. 1 и 2 в частта „и т. 4“, както и на чл. 34, ал. 4 в частта „юридическите лица и едноличните търговци“ от Закона за политическите партии и  2) чл. 162 относно думите „юридически лица и еднолични търговци“, чл. 168, ал. 1, т. 2 в частта „които имат просрочени публични задължения и/или са регистрирани в юрисдикции с преференциален данъчен режим“ и чл. 169, ал. 1 относно изразите „или юридическо“ и „или едноличен търговец“ от Изборния кодекс.    Считам, че посочените разпоредби са в противоречие с чл. 1, ал. 2 и 3, чл. 4, ал. 2 и чл. 11, ал. 1, 2 и 3 от Конституцията на Република България. Предвид систематичната връзка между оспорените разпоредби, приети със Заключителните разпоредби на Закона за изменение на Закона за държавния бюджет на Република България за 2019 г. (Обн. ДВ, бр.60 от 30.07.2019 г.), те са обединени в настоящото искане. По този начин е съобразена практиката на Конституционния съд да се произнася по повече от един оспорен закон (Решение № 10/2003 г., Решение № 10/2011 г., Решение № 6/2013 г., Решение № 10/2016 г.).    1. Относно разпоредбите от Закона за политическите партии  Конституцията възлага на политическите партии една особено значима функция в обществен интерес - да съдействат за формирането и изразяването на политическата воля на гражданите (чл. 11, ал. 3). Тази политическа воля има за източник волята на народа - цялата власт в държавата произтича и принадлежи на народа (чл. 1, ал. 2). Но, за да е работоспособна, тази воля трябва да бъде организирана, разпокъсаните индивидуални идеи и мнения да бъдат канализирани, за да служат като база и съдържание на креативната „обща воля“ за изграждането и функционирането на демократичната държава. В това се състои предназначението на политическите партии, на които Конституцията е възложила градивни функции, присъщи само на тях (чл. 12, ал. 2). Неслучайно разпоредбите за политическите партии са систематично обвързани в чл. 11 от Конституцията с принципа на плурализма, на който се основава политическият живот в Република България. Конституционният съд е подчертавал нееднократно значението на политическия плурализъм, като го е нареждал сред основните принципи, върху които е изграден действащият конституционен модел на държавата - правата на личността, народният суверенитет, правовата държава, върховенството на правото, разделението на властите и независимостта на съдебната власт (Решение № 7 от 1996 г., Решение № 3 от 2003 г., Решение № 3 от 2004 г., Решение № 8 от 2005 г., Решение № 14 от 2013 г. и др.). Плурализмът изисква да има законова възможност много партии да посредничат в изразяването на идеите от целия спектър на обществото. Освен това, по силата на чл. 4, ал. 2 от Конституцията държавата трябва да създава условия за свободно развитие на гражданското общество, част от което несъмнено са политическите партии. Тази уредба на политическите партии на конституционно равнище задължава законодателя да регламентира тяхното финансиране, ръководейки се от политическия плурализъм като основно начало.    Съгласно чл. 21 от Закона за политическите партии (ЗПП) след последното му изменение финансирането на дейността на политическите партии чрез държавна субсидия е предвидено не като установено положение, а като правна възможност. Преди изменението на чл. 23, ал. 1 от ЗПП позволени дарения в полза на политическите партии бяха само такива от физически лица, и то - с определен максимален размер. След изменението позволени са и дарения от юридически лица и еднолични търговци. Както за тези дарения, така и за даренията от физически лица, няма определени максимални размери - общо или от един дарител за една календарна година. Единствените ограничения, които се предвиждат за финансиране на политическите партии от юридически лица и еднолични търговци, са в чл. 24, ал. 1, т. 2 от ЗПП. Съгласно тази разпоредба не могат да се получават средства от юридически лица и еднолични търговци, които имат просрочени публични задължения и/или са регистрирани в юрисдикции с преференциален данъчен режим. Считам, че в тази си част уредбата на финансирането в ЗПП не претворява изискванията на Конституцията по следните съображения:  Редакцията на чл. 21 от ЗПП, че дейността на политическите партии „може да“ се финансира от държавна субсидия, не създава императив държавата да финансира политическите партии, а установява това като правна възможност. По този начин се допуска политическите партии да не получат никакво държавно финансиране, което да гарантира минимум от средства, необходими за тяхната дейност. По силата на чл. 26, ал. 1, изр. 2 от ЗПП с годишния закон за държавния бюджет може да се определи недостатъчна по размер или никаква държавна субсидия за политически партии, получили над 1% от действителните гласове, т.е. всички с принос в политическия процес. Смисълът от държавното финансиране на политическите партии е в това - да бъде оказвана подкрепа на партиите, така че да поддържат ефективни партийни структури, които работят в интерес на избирателите и да не попадат в зависимост от икономически интереси на големи корпоративни дарители. Държавната субсидия се предоставя, за да защитава политическия плурализъм, да подкрепя политически субекти, които са получили значителна избирателна подкрепа и да служи като бариера срещу корупцията. Приетата с чл. 21 от ЗПП уредба, която е в обратния смисъл, застрашава многообразието от политически партии, което накърнява принципа за политическия плурализъм и конституционно определената роля на партиите в реализирането на народния суверенитет.    Народният суверенитет, прокламиран в чл. 1, ал. 2 от Конституцията, е основополагащ принцип за държавното устройство на България като република с парламентарно управление. Съгласно него цялата държавна власт произтича от народа и се реализира непосредствено или чрез органите, предвидени в Конституцията. Това значение на народния суверенитет е потвърждавано неотклонно в практиката на Конституционния съд - Решение № 5 от 2001 г., Решение № 11 от 2009 г., Решение № 4 от 2010 г. и др. Проекция на народния суверенитет е неутралното и съразмерно финансиране на политическите партии, осигурявано чрез държавния бюджет. Именно поради това значението на държавното финансиране е отчетено в установените европейски практики. Според чл. 1 от Препоръка Rec (2003)4 на Комитета на министрите на държавите членки на Съвета на Европа относно общите правила срещу корупцията при финансирането на политическите партии и предизборните кампании държавата трябва да осигури подкрепа за политическите партии, която следва да бъде в приемливи размери. Принципът за неутрално бюджетно финансиране е заложен и в чл. 17, пар. 4 от Регламент (ЕС, ЕВРАТОМ) № 1141/2014 на Европейския парламент и на Съвета от 22 октомври 2014 година относно статута и финансирането на европейските политически партии и на европейските политически фондации. Съгласно тази разпоредба средствата от общия бюджет на Европейския съюз могат да съставляват до 85 на сто от разходите на една европейска партия.    Във връзка с принципа на народния суверенитет Конституцията в чл. 11, ал. 3 дефинира същността и предназначението на политическите партии като посредник при практическото осъществяване на народовластието. Те са основен и съществен компонент на съвременната представителна демокрация. Тази роля на партиите повелява те да не служат на други интереси, а на интересите на народа като суверен. Поради това политическите партии са сдружения с особена нестопанска цел - политическа цел (по арг. от чл.12, ал. 2 от Конституцията). От това произтичат и ограниченията в тяхната дейност и във финансирането от лица, които осъществяват дейност със стопанска цел. Даренията от търговски дружества и еднолични търговци несъмнено са акумулирани от стопанска дейност. Сега чл. 23, ал. 1, т. 4 от ЗПП преодолява тези ограничения, наложени преди 10 години. Противно на функциите на политическите партии по чл. 11, ал. 3 от Конституцията да съдействат за формиране и изразяване на политическата воля на гражданите, т.е. да са извън стопанската сфера, се легализира финансирането от стопанска дейност, макар и неизвършвана от самите политически партии. Вместо да изпълняват конституционно отредената си роля да работят за управление на държавата според волята на народа, политическите партии ще работят за печалбата на определени търговци, част от която ще се връща под формата на дарения.    В чл. 11, ал. 3 от Конституцията изрично се посочва, че партиите съдействат за формиране и изразяване на политическата воля на гражданите. Оттам е и логично само физическо лице, припознало дадена партия като изразител на неговите политически виждания, да подпомага дейността й било с членски внос, било с дарения и завещания. Това предполага формирани убеждения от физическо лице, каквито поначало не могат да имат юридическите лица, макар да са правни субекти. Волята, която формират търговските дружества и едноличните търговци, е насочена към тяхната дейност с цел печалба. Затова и тяхната воля да даряват партиите не може да се основава на убеждения, а ще е детерминирана от икономическите им интереси. Неслучайно чл. 11, ал. 3 от Конституцията изрично посочва само гражданите като субекти, чиято воля формират и изразяват политическите партии. В този смисъл предвиждането в чл. 23, ал. 1, т. 4 от ЗПП юридически лица и еднолични търговци въобще да правят дарения в полза на политически партии трудно може да намери опора в Конституцията.    Финансирането от юридически лица и еднолични търговци е още по-неприемливо, съпоставено с правната възможност по чл. 21 от ЗПП държавата да финансира дейността на политическите партии. За разлика от държавната субсидия обаче даренията няма да бъдат насочени пропорционално към всички партии, а само към тези, за които дарителите са преценили с оглед на техния интерес с цел печалба. Това създава опасен дисбаланс, който ще се проектира върху интереса, защитаван от партиите. По този начин неминуемо ще се деформира политическото представителство и народният суверенитет ще се сведе до наивен лозунг. Очаквано е даренията от юридически лица и еднолични търговци да се насочат към политическите партии във властта, тъй като те участват във формирането и провеждането на държавната политика, както и в разпределението на публичните ресурси. Създава се опасност на практика да бъде преодоляна конституционната забрана на чл. 11, ал. 2 нито една политическа партия да не се утвърждава като държавна. Сливането на партия и държава ще доведе до подмяна на конституционния модел на държавното устройство и управление, без да е извършена промяна в Конституцията.    По силата на чл. 4, ал. 2 от Конституцията държавата трябва да създава условия за свободно развитие на гражданското общество, част от което несъмнено са политическите партии. Това изисква „законодателство и неговото прилагане, които да дават възможност за свободно изявена воля и участие в структурите на обществото“ (Решение № 8 от 2001 г. на Конституционния съд). В тази светлина чл. 23, ал. 1, т. 4 от ЗПП не гарантира изпълнението на чл. 4, ал. 2 от основния закон, тъй като не осигурява свобода, а зависимост в дейността на политическите партии. Правилата, с които законът въвежда концепцията на „широко отворени врати“ за дарения, няма да са в състояние да пресекат зависимостите между политическите партии и техните дарители. Предвидените в чл. 24, ал. 1, т. 2 от ЗПП ограничения дарителите - юридически лица и еднолични търговци, да нямат просрочени публични задължения и да не са регистрирани в юрисдикции с преференциален данъчен режим, са крайно недостатъчни и лесно заобиколими. Няма пречка даренията да се правят от регистрирано в България юридическо лице, но средствата да са с произход от такъв дарител, който попада в ограниченията по чл. 24, ал. 1, т. 2 от ЗПП. Това е така, защото законът не поставя изискванията по отношение произхода на средствата, а визира единствено ограничения към субекта, който ги предоставя на политическата партия.    Многопластовите зависимости, които следват от даренията на юридически лица и еднолични търговци, изискват законодателят да приложи системен подход към тяхното преодоляване. Неслучайно добрите европейски практики, целящи недопускане обвързването на политическите партии с корпоративни интереси, предвиждат широк спектър от мерки, например Препоръка Rec (2003)4 на Комитета на министрите на държавите членки (Съвет на Европа) относно общите правила срещу корупцията при финансирането на политическите партии и предизборните кампании. Съгласно препоръката следва да съществуват мерки, насочени към ограничаване или забрана на даренията от юридически лица, които предоставят стоки или услуги за публичната администрация (чл. 5, б. „б“). Препоръчва се и забрана юридически лица, контролирани от държавата или на други обществени органи, да извършват дарения за политически партии (чл. 5, б. „в“).    Цялостната уредба в чл. 21, 23, ал. 1, т. 4, чл. 24, ал. 1, т. 2 и правно-технически свързаните с тях чл. 29, ал. 2, т. 1 и 2 и чл. 34, ал. 4 от ЗПП не създава гаранции нито за държавно финансиране, нито за пресичане на зависимостите между юридически лица и еднолични търговци и финансираните от тях политически партии. По този начин се подменя интересът, в името на който политическите партии ще осъществяват дейността си. Накърнени са конституционните основи на българската политическа система, очертани в чл. 1, чл. 4 и чл. 11. Оспорените разпоредби в ЗПП нарушават тази конституционна концепция и застрашават демократичните устои на българската държава.    2. Относно разпоредбите от Изборния кодекс  Като инструментариум на демокрацията изборите са път за осъществяване на народния суверенитет (Решение № 3 от 2017 г. на Конституционния съд). Чрез изборите гражданите реализират участието си във властта. В изборния процес, който по своята същност е политически (Решение № 5 от 2013 г. на Конституционния съд), ролята на партиите е да бъдат коректен посредник между избирателите и носителите на властови правомощия (чл. 11, ал. 3 от Конституцията). За да има честни избори в условията на политически плурализъм, тези посредници трябва да съдействат за формирането и изразяването на политическата воля адекватно на реалните идеи и мнения в обществото.  Политическите партии са не само посредник, но и основен участник в изборите. Участието в избори е първо предназначение на партиите. Многократното му неизпълнение се санкционира. За да допринасят за провеждането на честни избори, политическите партии трябва да действат почтено, като формират политическата воля адекватно на действителните мнения и идеи у народа, без зависимости от икономически или друг характер. Гаранция за това са правилата за финансирането на партиите, които не бива да допускат отклоняване от реалната воля на народа и нейното опосредяване чрез политическите партии при провеждането на избори. Ограниченията във финансирането на партиите имат призната полезност и тя е да не се допуска превръщането на икономическата власт в политическа и партийна власт. И тъй като политическите партии са основен участник в изборния процес, правилата за тяхното финансиране са важен регулатор и гарант за честни избори, а чрез тях - за вярното формиране и изразяване на волята на народа - суверен.    Съгласно чл. 162, ал. 1, т. 3, ал. 2, т. 3 и ал. 3, т. 3 от ИК юридически лица и еднолични търговци могат да финансират партии, коалиции и инициативни комитети, регистрирали кандидати за участие в избори. Така недостатъците на правната уредба в ЗПП, породени от финансирането на политическите партии от юридически лица и еднолични търговци, се пренасят и в изборния процес. Аргументите за несъответствие с Конституцията на разпоредбите за финансиране в ЗПП са напълно относими и към посочените разпоредби от Изборния кодекс. Финансирането на партиите и намаляването на възможностите за корупция в изборния процес трябва да бъдат част от цялостна рамка за почтеност, каквито приетите в този вид промени не представляват. На обществото се дължат освен гаранции, че в изборите ще участват партии, формално отговарящи на изискванията на ЗПП, но и гаранции, че на едни политически субекти няма да бъде давана нечестна преднина във финансирането на предизборната кампания. С откриването на възможността юридически лица и еднолични търговци да финансират безвъзмездно партии, коалиции и инициативни комитети, регистрирали кандидати за участие в изборите, законодателят създава условия за несъразмерно толериране на политически субекти в предизборната кампания. То ще бъде производно на зависимостта между финансираните и финансиращите и на практика ще бъде налице преди избирателят да изрази свободно волята си. Същото не би допринесло, а само би затруднило конституционно изискуемото съревнование на идеи и интереси, в което политическите партии и техните кандидати участват по време на предизборна кампания. Ето защо считам, че с допълненията на чл. 162, ал. 1, т. 3, ал. 2, т. 3 и ал. 3, т. 3, чл. 168, ал. 1, т. 2 и чл. 169, ал. 1 от ИК законодателят нарушава разпоредбите на чл. 1, ал. 2 и 3, чл. 11, ал. 1, 2 и 3 от Конституцията.      По изложените съображения се обръщам към Вас с искане да установите несъответствието на:    1) чл. 21, чл. 23, ал. 1, т. 4, чл. 24, ал. 1, т. 2 в частта „които имат просрочени публични задължения и/или са регистрирани в юрисдикции с преференциален данъчен режим“, чл. 29, ал. 2, т. 1 и 2 в частта „и т. 4“, както и на чл. 34, ал. 4 в частта „юридическите лица и едноличните търговци“ от Закона за политическите партии с чл. 1, ал. 2 и 3, чл. 4, ал. 2 и чл. 11, ал. 1, 2 и 3 от Конституцията на Република България;  2) чл. 162, ал. 1, т. 3, ал. 2, т. 3 и ал. 3, т. 3 относно думите „юридически лица и еднолични търговци“, чл. 168, ал. 1, т. 2 в частта „които имат просрочени публични задължения и/или са регистрирани в юрисдикции с преференциален данъчен режим“ и чл. 169, ал. 1 относно изразите „или юридическо“ и „или едноличен търговец“ от Изборния кодекс с чл. 1, ал. 2 и 3 и чл. 11 ал. 1, 2 и 3 от Конституцията на Република България.  Предлагам да определите като заинтересувани институции Народното събрание, Министерския съвет, Сметната палата и омбудсмана.   ", "date": "2019.07.30", "title": "Радев сезира КС за финансирането на политическите партии с дарения от бизнеса"}
