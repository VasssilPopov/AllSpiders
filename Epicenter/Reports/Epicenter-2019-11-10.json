{"url": "http://epicenter.bg/article/Boyko-Borisov--Poslednite-30-godini-sa-nay-hubavite-za-stranata-ni/198399/2/0", "text": "Последните 30 години са най-хубавото нещо, което се е случило на страната ни в новата ни история. Това написа премиерът Бойко Борисов в профила си във Фейсбук.    \"С много работа и усилия днес България е различна и тук се живее много по-добре. По време на Прехода преминахме през редица трудности - хиперинфлация, масови фалити на банки, пенсии и заплати по няколко долара, опашки пред магазините, празни щандове, блокиране на цялата държава, безнадеждност. Днес това са спомени от миналото. България е член на НАТО и на ЕС, пътуваме свободно по света, БВП бележи ръст всяка година, а безработицата е на историческо рекордно ниско ниво. Извървяхме дълъг път и днес България се развива. Най-важното днес е, че резултатите се постигат с работа и зависят от всеки един от нас\", допълни в поста си министър-председателят.", "date": "2019.11.10", "title": "Бойко Борисов: Последните 30 години са най-хубавите за страната ни! (ВИДЕО)"}
{"url": "http://epicenter.bg/article/Tsveta-Karayancheva--Predi-30-godini-ni-obeshtavaha-reki-ot-med-i-mlyako/198400/2/0", "text": "Преди тридесет години на тази дата всеки от нас мечтаеше, днес правим равносметка доколко са се сбъднали мечтите ни. Това написа председателят на Народното събрание Цвета Караянчева във профила си във Фейсбук.    \"Преди тридесет години на този ден новините валяха една след друга дори в родилния дом, където очаквах дъщеря си и се опитвах да си представя какво бъдеще я чака. Повечето си разменяхме от уста на уста, слуховете се множаха. Берлинската стена се сриваше, само след няколко часа щяхме да видим онези кадри по телевизията, на които Тодор Живков гледаше неразбиращо от президиума, докато обявяваха оставката му. Малко преди това същият беше призовал да „се снишим“ докато светът ври и кипи, сега гледаше онемял как най-близката му гвардия се отрича от него, за да запази собствената си власт. После дойде касетата на Евгени Михайлов с „танковете“, после дойдоха студентските стачки, после дойдоха раздадените куфарчета и назначените милионери, бандитската приватизация, хиперинфлацията, надеждата с Петър Стоянов на балкона на Президентството, шансът за членство в НАТО и ЕС, тежките преговори и самото членство в НАТО и ЕС\", написа тя.    \"Преди тридесет години на тази дата всеки от нас мечтаеше. Аз мечтаех за себе си, за любимите си, за новородената Калина. Днес правим равносметка доколко са се сбъднали мечтите ни. Разбира се, че не са се сбъднали толкова, колкото ни се иска. Преди тридесет години имаше хора, дето ни обещаваха реки от мед и мляко и пропускаха онази част за личната отговорност, нуждата от труд и предприемчивост, колко крехка е младата демокрация и колко пъти ще се опитат да ни излъжат. Днес сме по-предпазливи, искам да вярвам, че сме станали по-отговорни. Реки от мед и масло има само в приказките, но винаги ще има нужда да сме нащрек срещу лъжите и фалшивите обещания. И дано за тридесет години да сме осъзнали, че в тази игра няма на кой друг да разчитаме, освен на себе си, мила моя Калина, мили мои внуци. Времената се променят непрекъснато, нека да внимаваме за посоката\", пише още в профила на Караянчева.  ", "date": "2019.11.10", "title": "Цвета Караянчева: Преди 30 години ни обещаваха реки от мед и мляко"}
{"url": "http://epicenter.bg/article/Visshiyat-myusyulmanski-savet-prie-deklaratsiya-po-povod-demokratichnite-promeni-v-Balgariya/198401/2/0", "text": "Висшият мюсюлмански съвет на Мюсюлманско изповедание е приел Декларация по случай 30 години от 10 ноември 1989 г. - началото на демократичните промени в България, съобщиха от Съвета.    Историята помни редица повратни моменти, допринесли за развитието на човечеството. Един от тях е случилото се на 10 ноември 1989 г., в резултат на което българското общество пое нов ход след 45-годишен период на застой и отнемане на основни човешки права, се посочва в документа.               ", "date": "2019.11.10", "title": "Висшият мюсюлмански съвет прие декларация по повод демократичните промени в България"}
{"url": "http://epicenter.bg/article/Menda-Stoyanova--Kmetovete-iskat-pomosht-ot-tsentralnata-vlast--a-ne-si-sabirat-prihodite-/198403/2/0", "text": "В началото на декември може да имаме бюджет на държавата за 2020 година, заяви пред БНР Менда Стоянова – член на изпълнителната комисия на ГЕРБ и председател на парламентарната комисия по бюджет и финанси.    „Убедена съм, че коалицията ще подкрепи бюджета за 2020 година, а това ни е достатъчно, за да имаме мнозинство на първо четене“, каза тя в предаването „Неделя 150“ на програма „Хоризонт“ и продължи:    „На второ четене, когато ще има различни предложения, ще трябва отново да ги обсъждаме едно по едно и да търсим консенсус, който да е рамките на параметрите на програмата на правителството“.    „Повече от същото“    Според Менда Стоянова „Бюджет 2020 наистина отговаря на определението „повече от същото“.    „Политиката, която се води от правителството на ГЕРБ, е политиката на неговата предизборна програма и тази на коалицията на правителството. Нормално е тя да се надгражда с приоритетите, които са предварително обявени за всяка следваща бюджетна година“, каза тя.    И наблегна на някои макропоказатели, които вървят в предвидената посока:    „На първо място увеличението на брутния вътрешен продукт (БВП) – това всъщност е ръстът на икономиката, като за 2020 г. очакваме 126-127 млрд. БВП. В нашата прогноза в правителствената програма доста по-скромно бяхме заложили достигане на ниво от 115 млрд. в края на периода, т.е. 2021 година. За следващата година отново се предвижда ръст от 3,3%, който за мен е добър на фона на предвижданията за различните европейски държави, за средноевропейското ниво на икономиката и на световното такова. Едновременно с това изпълнихме поставената си бюджетна цел за балансиран бюджет. Предвиждаме за следващата година бюджетът да бъде с нулево бюджетно салдо и така да продължи през следващите години“.    Стоянова подчерта също, че нашият дълг години наред е един от най-ниските в Европа, като той продължава да намалява като процент от БВП. За 2020 г. се очаква той да достигне 19,8%.    Тя отбеляза още ниската безработица, която за следващата година се предвижда да бъде от 4%, както и ръстът в приходната част на бюджета.    Политика по доходите    Всичко това дава основание да има и продължаване на заделяне на средства за приоритетните политики на правителството, заяви Менда Стоянова и посочи, че една от тях е политиката по доходите:    „Една от ограничените мерки, които правителството може да вземе и го прави, това е минималната работна заплата. Това е единият лост, с който се работи. Другият – това са доходите в бюджетния сектор, където за поредна година се предвижда увеличение с 10% на средствата за работна заплата. Става въпрос за ръст в средствата за работна заплата. Този ръст също е натиск върху реалния бизнес. Той не би следвало да направи повишение под 10%, за да не загуби част от своя квалифициран персонал“.    Без промени в данъчната политика    До края на нашия мандат данъчната политика няма да се промени, декларира депутатът от ГЕРБ. От партията очакват сблъсък с левицата по този въпрос.    За пенсиите, където също очакват различни позиции с БСП, Менда Стоянова каза:    „Пенсиите могат да се повишават единствено и само, ако имаме повишение на осигурителния доход. Ако тези вноски нямат ръст, няма източник, по който пенсиите да се вдигат. В противен случай пенсионната система няма как да издържи. Приходите в пенсионната система и сега са недостатъчни. Ако увеличим разхода, това означава, че трябва да вземем от други източници на приходи – от данъците, което от своя страна означава неизпълнение на други разходни политики на държавата, а именно политиката по доходите, образование, отбрана, здравеопазване. За тези сфери ние предвиждаме сериозен ръст. Не можем да зарежем тези останали политики и да насочим изцяло и единствено приходите и разходите към увеличаване на пенсиите“.    Буфер в нулевия дефицит    Нулевият дефицит е буфер, категорична е още Стоянова и обясни:    „Ако се случат някакви апокалиптични предсказания – някакъв срив в икономиката и оттам на приходите, винаги можем с един малък дефицит да изпълним онези разходни политики, които са заложени и които хората очакват“.    Очакванията за намаляване на данъци и увеличаване на инвестиционна програма не могат да кореспондират едно с друго, каза Менда Стоянова относно обещанията на някои от кандидатите за кметове, които са били ГЕРБ.    „Всички кметове искат от централната власт да получат помощ за инвестиционната си програма, без да поемат отговорността за събираемостта на собствените си приходи. Едновременно с това отново възникна идеята да се преотстъпи част от централния данък върху общия доход на съответните общини, които с този данък биха подпомогнали своите политики, т.е. отново да се гледа към приходите в централния бюджет, без всеки един от тях да даде реална оценка на приходите си в местния бюджет“. ", "date": "2019.11.10", "title": "Менда Стоянова: Кметовете искат помощ от централната власт, а не си събират приходите!"}
{"url": "http://epicenter.bg/article/Krum-Zarkov--Vapreki-represiite--BSP-napravi-probiv-na-izborite-/198405/2/0", "text": "\"Успехът на БСП в Русе е пример за всички, които се занимават с политика без да притискат хората, без да използват сила и говорят за ясни идеи. Кметът на Русе Пенчо Милков години наред работи активно и като адвокат, и като общински съветник, и като народен представител, за да защитава тази визия за политика. Дори между двата тура, когато беше залян с всевъзможна помия, той не изрече нито една нападка към който и да е било. Напротив, защити своята програма, която вървеше от Русенската корабостроителница през бъдещето на университета до това как да върне хората в Русе\".   Това заяви зам.-председателят на ПГ на „БСП за България” и член на ИБ на БСП Крум Зарков. Той беше и ръководител на предизборния щаб на левицата за Русе на изминалите местни избори.    Относно изборните резултати, Зарков коментира, че в общонационален план се наблюдава отстъплението на ГЕРБ. \"Моите изводи са, че БСП днес има повече влияние в местната власт отколкото вчера. В следващите месеци и година най-вероятно ГЕРБ ще продължи да отстъпва, а БСП ще трябва да продължи своята промяна и да води политическия си курс така, както хората го очакват, за да може на следващите избори да поемем отговорността, която ни приляга“, посочи Зарков.    Той поздрави Мая Манолова за резултата, който постигна на изборите в София. \"Поздравявам я най-вече за смелостта да напусне поста си, на който имаше успех, за да се изправи пред избирателите и да се опита да олицетвори необходимата промяна в столицата.Тя изнесе брутална битка и показа,че има характер\", допълни той. Относно подкрепата на десницата в някои райони на София, Крум Зарков заяви: \"Избирателите на БСП не могат да бъдат подкарвани в една или друга посока, това са мислещи и разумни хора. Давам ви моя пример - на балотажа в моя район \"Оборище\" подкрепих кандидата на \"Демократична България\", защото другият кандидат, издигнат от ГЕРБ, предишните 3 мандата е бил заместник-кмет. Смятам, че кандидатът, който идва с нови и свежи идеи ще донесе повече промяна от кандидата, който в последните 3 мандата е бил в управлението\".    Зам.-председателят на ПГ на „БСП за България” коментира и купения вот, както и намесата на институциите в изборите. \"Тези избори бяха все едно гостуващият отбор да играе с начален резултат 1 на 0 за домакина. Така се правят изборите в България\", посочи Зарков. Той допълни, че репресиите продължават и след изборите. \"Ще продължим да оповестяваме такива случаи, защото властта като валяк се опитва да смаже всеки порив на свободомислие. Изправени сме срещу една машина, която убива политическия разговор на първоначален етап и не можем да стигнем до съществените политически разговори. От това страдат нормалните хора\", каза социалистът. Той подчерта, че въпреки огромния натиск и купения вот, БСП е постигнала добри резултати и пробив в областните градове.    \"Ще искаме касиране на изборите в Шумен, където, освен че разликата е 70 гласа, има и огромен брой невалидни бюлетини. В София ще подкрепим решението на Мая Манолова, ако тя поиска касиране на изборите\", обясни Крум Зарков. Той посочи, че от ПГ на \"БСП за България\" е изпратено писмо до всички парламентарни групи за спешна среща още тази седмица, за да се реши проблемът с невалидните бюлетини. \"Тези 600 000 недействителни гласа на тези избори бяха около 15% от всички гласували. Искаме решение и за избирателните списъци, където в София изведнъж между първи и втори тур изчезнаха 100 хиляди души. Отново ще възобновим онзи дебат, който водихме нееднократно - за изчистване на избирателните списъци, за машинно гласуване, което да премахне недействителните бюлетини и в крайна сметка да постигнем по-честни избори\", заяви Зарков.    \"Огромната част от българските институции, в това число съдебните, до голяма степен не изпълняват Конституцията на страната, а се взимат решения в други сгради.Това важи и за сегашното правителство. Нека да започнем да изпълняваме Конституцията е моят апел\", отбеляза Крум Зарков.    Зам.-председателят на ПГ на „БСП за България” посочи, че президентът Румен Радев е пример за изпълване на институциите със съдържание. \" От първия ден на своя пост той спазва конституционната си функция, като го направи и с последното си действие, когато върна избора на Иван Гешев. Това е институция, която спазва пълномощията си и не ги прекрачва\", завърши Крум Зарков.   ", "date": "2019.11.10", "title": "Крум Зарков: Въпреки репресиите, БСП направи пробив на изборите "}
{"url": "http://epicenter.bg/article/Rumen-Petkov--Nastoyavame-da-badat-obnarodvani-stenogramite-ot-razgovorite-mezhdu-Kol-i-Gorbachov-/198407/2/0", "text": "Днес отбелязваме 30 години от началото на промените и ние настояваме да бъдат обнародвани стенограмите от разговорите между държавния секретар на САЩ г-н Бейкър и тогавашния лидер на СССР Михаил Горбачов, между Хелмут Кол и Михаил Горбачов, защото ако искаме действително да сме демократи по дух, ако живеем в лъжа и манипулация – това е лош знак за Европа.   Това каза лидерът на АБВ Румен Петков по време на пресконференция след заседание на Националния съвет на партията във връзка с провелите се местни избори, предаде репортер на Агенция „Фокус“.   „Ако знаем каква е истината от тези разговори, какви са поетите ангажименти и дали са изпълнявани, мисля, че обществото ще спечели, защото винаги се печели от истината. Достъпът, който ние имаме до тази информация, ще бъде качен в рамките на седмицата на нашия сайт и ще бъдат качени част от разговорите между Хелмут Кол и Михаил Горбачов, защото обществото трябва да знае как сме тръгнали през 1988 кой какво е изпълнил от ангажиментите, които е поемал тогава“, допълни още лидерът на АБВ.   Румен Петков коментира и приключилите местни избори. Нашето настояване пред нашите представители в местните органи на самоуправление като първа основна задача е легитимация на битката с корупцията, каза той след заседанието на Националния съвет на АБВ. Той допълни, че това в никакъв случай не означава интерпретиране и преформулиране на неадекватните действия на правителството и на неадекватните действия на КОНПИ. „Общините – зони, свободни от корупция“, заяви още Петков.  ", "date": "2019.11.10", "title": "Румен Петков: Настояваме да бъдат обнародвани стенограмите от разговорите между Кол и Горбачов!"}
{"url": "http://epicenter.bg/article/Prof--Atanas-Semov--Prez-poslednite-30-godini-zagubihme-1-3-ot-naselenieto-si/198409/2/0", "text": "На 10-ти ноември един лош режим беше сменен с един разсипателен режим, каза в студиото на \"Денят започва с Георги Любенов\" по БНТ проф. Атанас Семов, преподавател по право на ЕС и член на Конституционния съд.   \"Нашата демокрация от последните 30 години доведе до състояние, което загубихме 1/3 от населението си. Няма такъв феномен в друга държава, изминаваща прехода. Няма нужда от друга присъда, освен тази. Това е достатъчно доказателство. Имиграцията продължава, млади българи продължават да напускат страната\", заяви в предаването проф. Семов по повод 10-ти ноември 1989 г.  По думите му има драматично негативни тенденции в развитието на България през последните 30 години.   \"Имаме поне 4-5 негативни тенденции - демографската катастрофа, редом с нея е застаряването на населението. В България един работещ издържа 1,6 неработещи. След 10 години това означава пълен разпад на социалната система. Образованието е в пълна катастрофа. Чудесно е, че се повишиха заплатите на учителите. Странно е, че един начален учител получава повече от един университетски преподавател\", каза още проф. Атанас Семов. Проф. Семов каза още, че 10-ти ноември само формално е донесъл демокрацията. ", "date": "2019.11.10", "title": "Проф. Атанас Семов: През последните 30 години загубихме 1/3 от населението си"}
{"url": "http://epicenter.bg/article/Mariyana-Nikolova--Skoro-shte-badat-saobshteni-merki-za-po-leko-poluchavane-na-balgarski-pasport/198414/2/0", "text": "Скоро ще бъдат оповестени мерки за облекчаване на процедурите, свързани с получаването на българско гражданство и възможност за работа на етнически българи, които живеят в чужбина. Това съобщи във Варна вицепремиерът Марияна Николова, предаде БНР.    „Обсъждаме възможностите за промяна на българското гражданство, както и облекчаване на режима за влизане на работници от трети страни. В момента, в който сме готови, ние ще съобщим какви ще бъдат съответните предимства, които ще дадем. За уседналост говорим, както и за възможности, които да облекчат режима на влизане в Република България“, каза Николова.  ", "date": "2019.11.10", "title": "Марияна Николова: Скоро ще бъдат съобщени мерки за по-лесно получаване на български паспорт"}
{"url": "http://epicenter.bg/article/9-godishnata-Martina-Ilieva-sas-svetovna-diamantena-kupa-po-matematika/198415/2/0", "text": "Мартина Илиева е едва на 9 г., а вече има над 38 медала и призови места по математика в колекцията си, съобщава \"Канал 3\".    Там блести и диамантен медал от World Mathematics Invitational от Фукуока, Япония, който печели през юли. Там тя е и най-малката участничка.    Отличието получават участниците, които се класират в топ 3% в съответната възрастова група. Марти е класирана под №2 в световната класация за втори клас. Грабва и купата Star of the world за постигнат най-висок резултат от всички български участници независимо от възрастовата група. Печели я в конкуренцията на по-голямата си сестра - Сара, която бе част от втория випуск на “Отличниците на България”.  \"Те направиха фурор, защото и двете спечелиха диамантени медали и трябваше да се изправят една срещу друга за купата”, разказа майка им Даниела. Марти успява да изкара по-висок резултат от кака си и грабва купата. “За първи път се състезавам с нея и беше много странно. Все пак имаме 3 г. разлика”, разказва Мартина.    В състезанието участват над 1900 ученици от 25 държави.    През април пък се преборва за златен медал от квалификацията за Thailand International Mathematical Olympiad. Резултатът ѝ я изкачва под №2 в световната класация.    През август тя успява да получи и втори резултат на австралийското математическо състезание при децата от III клас, при условие че е с година по-малка. “Беше трудно, защото трябваше да се решат 30 задачи на английски език за 60 минути”, разказва момичето, което учи в ЧНУ “Питагор”.    С хъс, постоянство и много труд печели и първо място и златен медал в националното състезание “Хитър Петър” в конкуренцията на над 460 деца. ", "date": "2019.11.10", "title": "9-годишната Мартина Илиева със световна диамантена купа по математика"}
{"url": "http://epicenter.bg/article/Boyko-Borisov-se-sreshtna-s-rabotnitsi-na-AM--quot-Hemus-quot--Raboti-se-usileno-/198416/2/0", "text": "Премиерът Бойко Борисов отново тръгна на инспекции.   \"Дори и в неделя се работи усилено по изграждането на АМ \"Хемус\" между Белокопитово и Буховци, за което сърдечно благодарих на строителите. Всеки един от тези хора е мой приятел. За да продължи промяната в България, се полагат много усилия. Заедно постигаме добри резултати\". Това написа във Фейсбука си премиерът Бойко Борисов, който се срещна с работници на АМ \"Хемус\".   По-късно премиерът коментира и изграждането на интерконектора Гърция-България, като написа в социалната мрежа, че той е сред ключовите приоритети на българското правителство в енергийния сектор.   \"Реализацията на междусистемната газова връзка е от стратегическо значение не само за двете страни, а и за цяла Европа. Проектът е включен в 7-те топ приоритетни проекта на Европейския съюз в областта на енергетиката. Той ще доведе до реална диверсификация на маршрутите и източниците на снабдяване през Гърция чрез доставки Каспийския регион, Близкия изток и Източното Средиземноморие чрез съществуващи и нови терминали в Гърция и Турция. След като работихме последователно за ускоряване на подготвителните дейности и за осигуряване на необходимото финансиране на проекта, строителните дейности по проекта напредват. Мобилизирана е необходимата техника, стартираха изкопните дейности и е извършена доставка на тръбите за първия километър от трасето на газопровода\", посочи още премиерът Борисов.  ", "date": "2019.11.10", "title": "Бойко Борисов се срещна с работници на АМ \"Хемус\": Работи се усилено! (ВИДЕО)"}
{"url": "http://epicenter.bg/article/Emil-Karanikolov--Kriza-nyama--Balgariya-mozhe-da-otgovori-na-vsyakakvi-zabavyaniya-v-ikonomikata/198398/4/0", "text": "Бюджет 2020 е по-добър от този за 2019 година, заяви пред БНР министърът на икономиката Емил Караниколов.    „Чисто икономическите показатели за тази година ни дават спокойствие, че бюджетът ще е изпълним и за следващата година. Една реформа не може да се случи с едни пари и с един бюджет. Когато говорим за реформи, трябва ясно да си отговорим на един въпрос – е ли само държавата и държавните институции тези, които трябва да искат реформи. Когато започнем определени реформи в сектори, много често част от обществото не е съгласно с тези реформи“, каза той в предаването „Неделя 150“ на програма Хоризонт.    „Считам, че в бюджета има реформи, има завишение и в приходната, и в разходната част, а и съм сигурен, че ние сме готови да посрещнем това забавяне в икономиката, което се наблюдава в последните няколко месеца“, продължи министърът.    Към момента не можем да говорим за криза, категоричен е Емил Караниколов. По думите му България може да отговори на всякакви забавяния в икономиката. Наистина имаме балансиран, но работещ бюджет, добави категорично той.    Кризата няма да тръгне от България, подчерта още икономическият министър. По думите му в момента несигурността и забавянето идва в голяма степен от геополитическите отношения между глобалните сили, както и от Брекзит.    „Икономическите показатели на България се завишиха в последните няколко месеца, българската икономика работи стабилно, но ние сме част от нещо голямо. … При криза основното нещо, което първо ще забележим, което в момента в България не се случва, е да започнат съкращения, т.е. хората да излязат от работа и да се възползват от социалните процедури. Тук имаме буфер. Другото, което държавата трябва да осигури, за да налее свежи пари в икономиката, е примерно пари за инфраструктурни проекти“, коментира Емил Караниколов.    Според него с тези механизми държавата и бизнесът добре са си научили урока от кризата през 2008-2013 г.    Емил Караниколов отбеляза, че моторът на българската икономика е вътрешното потребление. В страната има сектори, които тръгват напред – например IT-секторът, автомобилният сектор, металургията, отчете той и подчерта:    „Износът на България има рекордни параметри. Българските стоки и услуги, освен с качество, печелят вече и с конкурентни цени“.    Министърът каза също, че държавните дружества към икономическото министерство се държат изключително добре.    „Нашите дружества са на печалба. Работихме само на ишлеме. В момента се забелязва, че България все повече започва да развива повече продукти, да прави повече неща и затова имаме толкова добър износ“.    Доходите се увеличават    Доходите се увеличават, заяви Емил Караниколов.    А за приватизацията в страната той изказа мнение, че всички грешки, които сме можели да допуснем, сме ги допуснали.    Инвестициите    Трябва да оставим „Фолксваген“ да реши къде ще инвестира в завод, смята министърът. Според него решението им не трябва да е политическо, а чисто на икономическа основа.    По думите му се водят много разговори за инвестиции. Според него България има този потенциал:    „Разговорите ни с „Фолксваген“ отвориха очите на всички други, че България е на картата“.    По думите му в момента се подготвя законодателство за индустриалните зони. Според него за инвеститорите ще стане още по-атрактивно участието в индустриални зони. Той подчерта обаче, че тези зони не са само за чужди инвеститори и се обърна към българския бизнес да се запознае със Закона за насърчаване на инвестициите.    В понеделник ще пуснем Закона за горивата към Министерския съвет, отбеляза Караниколов. По думите му тепърва предстоят обществени обсъждания и призова страните да мислят стратегически за бъдещето, а не за конкретни казуси.    Образование – бизнес    По отношение на връзката образование – бизнес, според Караниколов бизнесът, работещ в България, не чака държавата. Той инвестира в образователни центрове, дуално обучение:    „Много важно е, че осигуряваме повече пари за образование. Повечето пари в един сектор, разбира, се не решава проблемът. Но нека погледнем основата – възнагражденията на учителите. Няма как ако нямаме конкуренция там, при хората, които ще учат нашите деца – ако те нямат желание и не са мотивирани да работят, това е първата и основна стъпка. Учителите трябва да са спокойни и да могат да живеят нормален живот“.    Работим по изпълнение на управленската програма, каза в заключение министър Караниколов, който е от квотата на партия „Атака“.    „Няма напрежение. В кабинета с всички колеги се работи изключително добре“, посочи той. ", "date": "2019.11.10", "title": "Емил Караниколов: Криза няма! България може да отговори на всякакви забавяния в икономиката"}
{"url": "http://epicenter.bg/article/Plenumat-na-10-noemvri-1989-a--Nikakvo-otlagane-na-ostavkata--Ima-opasnost-da-se-prolee-krav--/198197/11/0", "text": "       Събира на кафе служителите в резиденцията в„Банкя“, където в последните години живее.  Съобщава им, че ще подаде оставка на пленума, който започва в 10 часа.    да го вземе началникът на УБО ген. Георги Милушев, за да го отведе на заседанието, което се провежда в резиденция \"Бояна\". В колата пътуват мълчаливо. Живков е умислен.   В асансьора към третия етаж на Дом №1 в „Бояна“, който отива директно в кабинета на Генералния секретар на ЦК на БКП,  Живков обяснява на ген. Милушев за решенията на заседанието на Политбюро, взети предишната вечер. Самият Милушев научава в този момент, че Живков си е подал вече оставката пред Политбюро, а пленумът на ЦК на БКП, трябва да я приеме.   Не споменава, че е е решено Петър Младенов да го наследи.      Тодор Живков държи едночасова импровизирана реч. С нищо не подсказва, че е готов да подаде оставка - нещо, което е декларирал предишната вечер пред Политбюро. Надява се с речта да завладее пленума, както го е правил години наред. Някои вече се чули за оставката, но повечете членове на ЦК - не. В обедната почивка Живков се оттегля заедно с медицинската сестра Ани Младенова и ген. Милушев в офис, отделен само за него. Мълчи. Не се докосва до яденето. След това ляга да почине малко. В последните години Живков има проблеми със съня. Пие дормикум. Крие хапчетата и по джобовете, за всеки случай. В този ден на обяд таблетка му дава Ани Младенова. Все пак успява да поспи около час.    По време на почивката Добри Джуров, Петър Младенов, Андрей Луканов, Георги Атанасов водят драматични разговори, притеснени от сутрешната реч на Живков, в която той изобщо не споменава пред пленума, че предишната вечер си е подал оставката пред Политбюро. \"Съзаклятниците\" решават да действат енергично по време на второто заседание на пленума. В началото се изказват членове на ЦК, които хвалят Живков. Водещ на заседанието е Георги Атанасов. Минали са повече от два часа с изказвания. В един момент на проточилата се дискусия  Георги Атанасов дава думата на Димитър Стоянов, който прочита решението на Политбюро от 9 ноември – за приетата оставка. Живков дава знак на Георги Атанасов, че иска да говори отново, че е подготвил заключителна реч. Георги Атанасов съобразява, че при това настроение в залата е възможно Живков да произнесе реч, с която да обърне пленума. И отказва да му даде думата. Нещо повече - веднага поставя на обсъждане въпроса с оставката като съобщава, че тя е дадена предишната вемер пред Политбюро.. От всички постове, включително и като Председател на Държавния съвет. Живков е шокиран. Именно тогава долната му челюст увисва, очите му блуждаят в огромното учудване, неразбиращ какво става - исторически миг, запечатан от тв камерите. Живков се опитва да каже, че е подал оставка само от партийния пост, но никой не го чува, защото Георги Атанасов не му дава микрофон. В този миг Живков разбира, че най-близките му са го предали.     През това време руският посланик Шарапов и Фьодоров нетърпеливо звънят на ген. Милушев, шефа на УБО. Избран ли е Младенов, питат, човекът, когото лично Горбачов е предложил за наследник на Живков. Но се налага да чакат. В залата на пленума тече оживена дискусия. Иван Масларов (1912-1992, главен секретар на Министерството на външната търговия, свекър на Емилия Масларова - б. а.) категорично се обявява срещу Младенов. Предлага за наследник на Живков другаря Лилов. Думата взема философът акад. Николай Ирибаджаков (1920-2008) и иска да се отложи приемането на оставката. Георги Атанасов реагира светкавично. Прекратява дискусията. Изказали са се 15 души. Стига! Дава отново почивка. За допълнителна обработка на участниците в пленума, които са се разделили в мнението си дали Живков трябва да си ходи и дали Петър Младев е подходящият човек, който да го наследи..    След почивката Георги Атанасов веднага подлага на гласуване оставката на Генералния секретар на ЦК на БКП от всички постове. Пленумът гласува.    Малко преди 18 ч. оставката на Живков е приета.    От всички постове...    Половин час по-късно ген. Милушев отвежда Тодор Живков в \"Бояна\".           По информацията до Политбюро за българо-турската среща в Кувейт.       ми каза, че идва от срещата на Георги Атанасов и Димитър Стоянов с първите секретари на областните партийни комитети. Присъствал и Продан Стоянов. Информирали ги за снощното заседание на Политбюро.    Попита ме:     -  .“    Н. Жишев сподели, че решението на Политбюро ги изненадало. Някои от колегите му прибрали предварително подготвените си изказвания в чантите. Уверили Г. Атанасов и Д. Стоянов, че заедно с членовете на ЦК от областите им ще подкрепят решението на Политбюро.     Присъстват и гости: Постоянното присъствие на БЗНС, поканени отговорни дейци от науката, изкуството, стопанския живот, управлението.    . Докладът му е повторение на тезисите, публикувани на 29 октомври - датата, за която пленумът на ЦК на БКП бе насрочен. Поглежда към писмения текст, но повечето време говори свободно.      ...................... Следващото заседание на пленума ще бъде закрито – само за членове и кандидат- членове на Централния комитет и членовете на Централната контролно-ревизионна комисия.      . Георги Атанасов дава думата на Димитър Стоянов, който чете решението на Политбюро от 9 ноември – за приетата оставка на др. Тодор Живков като генерален секретар на ЦК на БКП и предложението др. Петър Младенов да бъде избран за генерален секретар на Централния комитет.     направиха Ганчо Ганев – бивш ректор на Академията за обществени науки и социално управление (АОНСУ), Стефан Нинов – председател на Столичния народен съвет, Пантелей Пачов и Минчо Йовчев – първи секретари на областните комитети на БКП в Пловдив и Хасково.          Край масите, заредени с безалкохолни напитки и плодове – небивало оживени разговори.    При мене дойдоха академиците Ангел Балевски, Георги Джагаров и Пантелей Зарев. Бяха възбудени. Бачо Ангел каза, че „шефът“ (Тодор Живков –  ) им предложил някой от тях да се изкаже.    Заобиколиха ме и други мои приятели. Работниците – герои на социалистическия труд Ради Кузманов, Стефан Рангелов, Константин Джатев, Тенчо Кънев споделиха, че   Ради Кузманов, към когото гледаха другарите му, отсече: „ …    След тях акад. Илчо Димитров пък ми сподели, че Гриша Филипов агитира да има изказвания по предложението на Николай Ирибаджаков.    Потърсих Георги Атанасов. Той бе в помощната стая. Заедно с Тодор Живков, Петър Младенов и Йордан Йотов пиеха кафе и спокойно разговаряха.    Георги Атанасов изслуша разказа ми за тревогата на академиците и героите на труда, но нищо не каза…      Илчо Димитров мислеше, че обстановката се усложнява:      Отново потърсих Георги Атанасов. Преценихме, че е добре Лазар Причкапов да предложи изказванията да се прекратят.    Срещнах се с Л. Причкапов. Той не възрази след краткото си изказване да предложи разискванията по решението на Политбюро да приключат. Така и стори.        Петър Младенов благодари за доверието и изказа сърдечна благодарност на Тодор Живков за повече от тридесетилетната му успешна ръководна дейност начело на партията и държавата.     След като Г. Атанасов закри заседанието на ЦК, Продан Стоянов покани Политбюро в кръглата зала за кратко заседание.        Политбюро прие предложенията на новия генерален секретар на ЦК на БКП без възражения.        21 ч. Класическа музика – CD.    Литература...    -------------------------      . Досега е получавал 2500 лева заплата като генерален сектерат на ЦК на БКП и още 1500 лева като Председател на Държавния съвет. Младенов предлага пенсията на Живкова да остане колкото е била заплатата му - 2500 лева и никой не възразява. След това се обсъжда заплатата на новия генерален секретар. Предлага се да бъде 2500, но Младенов отказва и заявява, че 1500 лева му стигат. В крайна сметка се взима решение заплатата му да бъде 1800 лева.      Противно на всички обещания на другарите Тодор Живков остава в резиденцията в Банкя само седмица - до 16-17 ноември. След това започва лашкането му от вила на вила. Първо - във вила „Калина“ в \"Бояна\". През декември е изолиран. Достъп до него получават само внучката му Евгения Живкова и синът му Владимир. Започват обиските в домовете на Владимир, на зет му Иван Славков, на Евгения.    По-нататък събитията се развиват с главоломна бързина. . През 1992-ра - осъден на 7 години затвор, през 1996-а - оправдан като държавен глава. Срещу него се водят общо пет дела. През 1997-а домашният му арест е заменен с подписка\".    ------     (Прав се оказа.)    ", "date": "2019.11.10", "title": "ДЕСЕТИ ноември 1989. Пленумът, който свали Тодор Живков от власт. Заверата и предателствата..."}
{"url": "http://epicenter.bg/article/Prof--Iskra-Baeva--Evolyutsiya-i-revolyutsiya-v-balgarskiya-prehod-/198390/11/0", "text": "Преди 30 години България тръгва към дълбока промяна, посрещната от повечето български граждани с надежда за по-добро бъдеще. Но днес голяма част от българите са недоволни, гневни и търсят виновник за излъганите си надежди. Защо стана така?    Струва ми се, че основната причина за нереализираните надежди трябва да търсим в предпоставките за прехода, които за пореден път в историята на Източна Европа са породени не толкова от естественото вътрешнополитическо развитие, колкото от глобалните процеси, които понасят във вихъра си и нашата страна. Става дума за развитието на Студената война, от едната страна на която е Източният блок, разбира се, под водачеството на Съветския съюз. По много причини, изследването на които все още продължава (1), през 80-те години СССР и Източния блок изпадат в нарастваща икономическа криза, задълбочена от т.нар. дългов капан и от криза на легитимността, демонстрирана от появата на обществени организации, неподчиняващи се на политическата система на социализма (имам предвид на първо място чехословашката Харта `77, учредена през 1977 г., полския Независим профсъюз „Солидарност“ през 1980 г., Унгарския демократичен форум и Съюза на свободните демократи през 1988 г. (2)). Тези фактори се превръщат във вътрешни предпоставки за краха на системата, но, поне според мен, най-голяма роля изиграва делегитимацията на идеологическата основа на социалистическото общество. Защото е известно, че системите загиват, когато хората престават да вярват в идеите, върху които са били изградени.    Опитът показва, че в строго централизираната система на Източния блок реалните промени могат да започнат само от центъра (3) – от Съветския съюз с неговия нов млад ръководител Михаил Горбачов (млад, млад, но 54-годишен). С нарастващата си критика към завареното съветско наследство Горбачов за пет години успява да разруши вярата в смисъла от съществуването на Втория свят, както тогава наричат световната социалистическа система (4).    Раздвижването в Москва подсилва и без това значителните критични нагласи в европейските социалистически страни и изправя управляващите там компартии пред едно гневно общество, желаещо да отхвърли социалистическата система, за да живее „като на Запад“, както му обещават западните радиостанции като „Свободна Европа“ („Свобода“ за СССР), Би Би Си, Дойче веле, Радио Франс Ентернасионал в своите предавания, предназначени за всяка от страните от Източния блок. Тогава това не е наречено „намеса във вътрешните работи“, може би защото пропагандната война, която днес бихме нарекли хибридна, е спечелена от Запада. Но не тези действия са в основата на края на Студената война, в която не Западът побеждава, а Изтокът капитулира доброволно. Капитулацията е осъществена от Горбачов (5), вероятно воден от надеждата, че отказът от социализма и от Източния блок ще омилостиви бившия противник, който от благодарност ще направи място на Съветския съюз в своите редици. Студената война е спечелена в умовете на реформаторските лидери на Изтока, докато цената за илюзиите плащат гражданите на бившия Съветския съюз и на бившите социалистически държави, които, няма защо да се лъжем, също се поддават на примамливите песни на западните сирени.    При подобна доброволна и безусловна капитулация трябва ли да сме изненадани, че победителите се възползват в пълна степен от победата си – геополитически, като разширяват сферата на влиянието си дълбоко на Изток, икономически, като изкупуват или унищожават промишлеността на Изтока, социално, като се възползват от свежата и добре образована работна сила, научно и културно, като привличат интересуващия ги човешки потенциал с помощта на несравнимо по-добро заплащане и по-големи възможности за реализация, демографски и т.н. Но не бива да забравяме и това, че на знамето, с което Западът спечелва противопоставянето срещу Изтока, е написано демокрация. Това е политическата система, с която източноевропейците съвсем съзнателно искат да заменят еднопартийната система на управляващата по конституция комунистическа партия, присвоила си правото да говори от името на всички, без да им даде възможност сами да изберат свои представители. Искам да го припомня, защото демокрацията се оказа едно от малкото реализирани обещания от началото на прехода.    Ако обаче се обърнем от общите процеси към българските, ще видим и нашите отлики от общия източноевропейски процес. Най-важната от тях е, че в България през 1989 г. липсва криза на легитимността, каквато има в другите социалистически държави. За това говори фактът, че дисидентското ни движение се ражда толкова късно (на 8 март 1988 г. само година и половина преди края на системата) и че то си остава слабо и неавтентично (сиреч създадено по чужди модели – съветски и полски). Да, в България има икономическа и финансова криза (външен дълг от около 10 млрд. долара), която принуждава управляващата БКП да се откаже от централното планиране с Юлската концепция от 1987 г.(6), както и обществена криза, но от съвсем различен порядък. Общественото напрежение през втората половина на 80-те години е породено не от спора за съдбата на социализма, а от „възродителния процес“ (насилственото преименуване на българските турци през 1984/85 г.), майските протести на българските турци и изселването на над 350 хиляди от тях през лятото на 1989 г. Въпреки това според кризисната таблица на Збигнев Бжежински, България е единствената страна от Източния блок, в която кризата не е във фаза, която може да застраши съществуването на системата (7).    Всъщност липсата на реален опозиционен потенциал в България показва пределно ясно до каква степен българският политически елит (управляващите тогава и техните обществени опоненти) е неподготвен за големите промени, които предстоят. Това е и едно от възможните обяснения за неуспехите на България в годините на прехода. Докато в централноевропейските социалистически страни се оформят многочислени дисидентски движения, в България несъгласието със съществуващия ред е израз по-скоро на лична позиция, отколкото на значителни обществени нагласи (8).    Тази изходна отлика предопределя специфичното начало на българския преход: в него обществото няма никакво участие. Нашата демократизацията започва по класическия за Изтока начин – чрез реформи отгоре, извършени от властта и „дарени“ на хората. За това говори ходът на събитията: Тодор Живков е принуден да подаде оставка по правилата на управляващата БКП – първо от своите колеги в Политбюро на 9 ноември, а на следващия ден оставката му е гласувана почти единодушно от пленум на ЦК на БКП. За затворения характер на началото говори дори и такъв дребен факт като този, че за българското общество повратният ден е 10 ноември 1989 г., а не предходният 9 ноември когато по същество е осъществено свалянето на Живков от партийния връх (9). Затова българските промени обикновено и с основание се определят като „дворцов“ или вътрешнопартиен преврат. Еволюционният характер на промените проличава и в това, че Живков е заменен не от човек, който се е борил против системата или е призовавал за демокрация, а от друг член на Политбюро, вярно, с четвърт век по-млад – 53-годишният Петър Младенов, син на партизанин, убит по време на съпротивителното движение през Втората световна война, завършил висшето си образование в Москва в престижния Институт за международни отношения (МГИМО), оглавявал комсомолската (ДКМС) и партийната организация във Видински окръг и успял да стане най-дългогодишен министър на външните работи (от 1971 от 1989 г. или 18 години), рекорд, който едва ли може да бъде подобрен в демократични условия. С други думи, началото на прехода в България може да е всичко друго, но не и революционно или пък радикално.    Такива, умерени и постепенни, изглеждат и следващите промени. Петър Младенов става и държавен глава, когато седмица след свалянето на Живков е избран за председател на Държавния съвет на НРБ; правителството продължава да бъде ръководено от Георги Атанасов; от ръководството на БКП са отстранени най-близките до Тодор Живков дейци, а в замяна са върнати някои от отстранените преди това. Направени са и първите стъпки извън социалистическата политическа система, като е оповестен политическият плурализъм. От това веднага, още на 7 декември 1989 г., се възползват дисидентите, чиито 10 организации (10) се обединяват в коалицията Съюз на демократичните сили – първата опозиционна сила в България от десетилетия (11). Най-решителната стъпка на БКП е отмяната на „възродителния процес”, направена в самия край на европейската „година на чудесата”- на 29 декември. Решението е прието от пленум на БКП и по традиция едва след това се превръща в правителствен указ (12). Безславният край на „възродителния процес“ е логичен, след като той категорично противоречи както на Заключителния акт от Хелзинки от 1975 г., така и на принципите на общоевропейския процес (СССЕ). Дори и Живков с обръщението си от 29 май 1989 г., в което обещава паспорти и права на българските турци да пътуват в чужина (Турция), по същество е признал провала на „възродителния процес“, чиято цел е тяхното „побългаряване“ или асимилация. Характерна за спецификите на ситуацията в България е реакцията на лидера на СДС Желю Желев, който приветства решението на новото ръководство на БКП и дори му обещава подкрепа срещу разбунтувалите се българи от смесените райони.    Българското предимство при първите стъпки към демократизация е, че пътят на промените вече е утъпкан от поляците и унгарците, затова можем да черпим от техния опит. Най-важната част от него е т.нар. кръгла маса, сиреч преговори между дълго управлявалите и новите опозиционни сили за това по какъв начин да се осъществи преминаването към новата система, определена като парламентарна демокрация и пазарна икономика. Докато първото понятие е познато в България и като теория, и като практика от епохата на Третата българска държава (с всички ограничения и недостатъци), то второто е известно от средата на 60-те години като стремеж икономиката да стане ефективна. През втората половина на 80-те години пазарната икономика става цел и на българското преустройство, както Тодор Живков назовава своята програма за реформи по името на съветската „перестройка“ – ще я видим и в прословутия Указ 56 от януари 1989 г., който действа в България до средата на 90-те години. Неяснотата по отношение на икономическите цели на прехода ще продължи дълго и днес е една от причините толкова много българи днес да са толкова недоволни от резултатите му.    С понятието пазарна икономика в началото на прехода се свързваха обещания, в които повечето българи наивно вярваха. Например това, че много бързо на мястото на скърцащата и изпълнена с дефицити социалистическа централнопланирана икономика ще се установи ефективна и модерна икономическа система, която ще замени скромната и еднообразна социална държава от социализма със западната държава на всеобщото благоденствие. Благоденствието на пъстрите витрини и пълните с разнообразни лъскави стоки магазини, на политическите свободи и разрешения бунт, в което хората мислят не толкова за всекидневните си нужди, колкото за глобалните проблеми. Този образ познавахме главно от киното и литературата, от командировки, специализации или организираните от Балкантурист екскурзии на Запад. Но прекрасната картина се оказа пропагандна и май също толкова утопична, колкото обещаното ни преди това комунистическо общество, в което няма да има бедни и богати, всички ще са равни, всеки ще работи за обществото според възможностите си и ще получава всичко, от което има нужда. Само няколко години след началото на прехода се оказа, че зад поредната розова илюзия, наречена пазарна икономика, се крие позабравеният стар капитализъм, а държавата на всеобщото благоденствие не само не дойде у нас, а след края на Студената война започна да се руши и изчезва и на Запад.    Но да се върнем към политическото начало. За българската „кръгла маса“, започнала на 15 януари и продължила до 15 май 1990 г. (13), е използван готовият полски модел, който обаче се е реализирал година по-рано – от 6 февруари до 5 април 1989 г., и в съвсем други условия – Източният блок тогава изглежда непокътнат, затова са договорени „полусвободни“ избори. В началото на 1990 г. българските опозиционери, осъзнали своето изоставане, правят опит да настигнат централноевропейците (14). Затова те договарят напълно свободни избори, при това не за обикновено Народно събрание, а за Велико, което да изработи изцяло нова демократична конституция () 15. При това, заради съветите, които опозицията получава от държавния секретар на САЩ Джеймс Бейкър при посещението му в София на 10–11 февруари 1990 г. (16), СДС приема, че е най-добре изборите да се проведат колкото се може по-скоро (още през юни), за да започнат веднага радикалните преобразования. Приемането на чуждите съвети и модели в зората на прехода се оказва погрешно – увереността на Бейкър, че СДС ще спечели изборите се дължи на непознаването на българските реалности. Обаче вярата на СДС, че отвъдокеанските съвети са гаранция за успех, се оказва системен проблем за демократична България и до ден днешен.    При тези обстоятелства демократичните избори в България, проведени на 10 и 17 юни 1990 г., донасят голяма изненада. Абсолютно мнозинство получава не опозицията, както е в централноевропейските страни, а управлявалата в продължение на десетилетия БКП, която след извънреден конгрес в края на януари и вътрешнопартиен референдум на 3 април 1990 г. се преименува на Българска социалистическа партия (БСП). Огорчението в СДС е огромно и се съчетава с желание за отмъщение. Изразява го лидерът на СДС д-р Желев пред архитекта на предизборната кампания на СДС Жак Сегела с думите: „Комунистите трябва да изсърбат докрай попарата, която са надробили“ (сиреч, трябва да бъдат наказани за победата си).    Неочакваният изборен резултат тласка българския преход от еволюционния му етап към революционен. Привържениците на СДС не могат да приемат загубата и преминават към радикални действия. Ако обаче се вгледаме в нашия регион, ще видим, че победата на бившите комунисти в първите свободни и демократични избори не е български феномен, а по-скоро балкански (17). Само където ставащото на Балканите не интересува българската опозиция, която предпочита да се сравнява с „отличничките“ в демократичните промени от Централна Европа. А тъй като влиянието на СДС е най-силно в София и в големите градове (където печели мнозинство), то и най-острата реакция срещу победата на БСП идва именно от там. Веднага след обявяването на резултатите от първия тур (главно от пропорционалния избор: 47,15 срещу 36,21 %), лидерът на СДС д-р Желю Желев обявява, че изборите са били свободни, но не и честни (18), и че за БСП са гласували предимно хора от селата и малките градове, които са недостатъчно образовани. Речта въодушевява група студенти от Софийския университет да окупират сградата на Ректората. Така започва гражданското неподчинение: в центъра на София и градове като Пловдив и Велико Търново са изградени палаткови лагери, най-известен от които е софийският „Град на истината“ с искания за оставки, разследвания и наказания за виновниците за кризата в България. Това продължава от 11 юни почти до края на август 1990 г. – всъщност до подпалването на Партийния дом на БСП в София на 26 август (19).    Гражданското неподчинение поставя началото на революционния период на прехода. Наричам го така, тъй като изборите току-що са отминали, но претърпелите поражение не приемат резултатите и искат с улични действия да ги променят. Това означава, че връх в политически живот вземат не правилата и волята на мнозинството, а активното малцинство, което се опитва да наложи своите политически виждания (20). За градуса на политическите страсти говорят и опитите на българските националисти да не допуснат депутатите на турското ДПС до откриването на ВНС. Но те остават встрани от общественото внимание, защото голямата битка е между загубилия изборите СДС (към който в началото гравитира ДПС) и спечелилата ги БСП.    Революционните действия започват да дават резултати. Първият е постигнат със смяната на президента. Петър Младенов е избран на 3 април 1990 г. за председател (президент) на републиката съгласно решенията на „кръглата маса“, но се превръща в мишена на гражданското недоволство заради репликата „По-добре е танковете да дойдат“, записана от оператора Евгений Михайлов по време на митинга на СДС от 14 декември 1989 г. около сградата на Народното събрание. Тази реплика става известна едва половин година по-късно, когато е излъчена в предизборното студио на СДС. Независимо че Петър Младенов до края на живота си през 2000 г. отрича да е казал такова нещо, под натиска на протестите на 6 юли 1990 г. той е принуден да подаде оставка. Така с революционни действия е освободен един от най-важните държавни постове. Създават се условия да започне поделянето на властта между БСП и СДС. И действително, след сложни преговори, няколко гласувания и смяна на кандидатури в края на краищата на 1 август ВНС избира за нов президент лидера на СДС д-р Желю Желев. Изборът няма как да стане без гласовете на БСП. Но този компромис не прави СДС по-отстъпчив, напротив, той е възприет като проява на слабост (каквото всъщност е) и засилва увереностна, че натискът трябва да продължи.    Новото противопоставяне се изразява в саботирането на всички опити на БСП, по-точно огромните усилия на премиера Андрей Луканов да привлече СДС в управлението. СДС бойкотира действията на правителството, отхвърля всякакви предложения и продължава с уличния натиск. От началото на 1991 г. тази политика се пренася и върху най-еволюционния процес – изработването на новата демократична конституция. Идеята преходът да започне с приемането на нова конституция е лансирана именно от СДС, но след загубата в изборите вече се оказва нежелана, тъй като мнозинство във ВНС имат социалистите – бивши комунисти. За СДС тя носи двойна опасност: първата е, че това мнозинство може да не позволи да се изработи достатъчно демократична конституция, а втората, която е и значително по-неприемлива, е, че ако конституцията е достатъчно демократична, това ще легитимира и утвърди бившите комунисти като равноправни участници в прехода. На втората опасност се дължат и многократно изразяваните съжаления от бившия лидер на СДС и президент на д-р Ж. Желев, че не е успял да наложи осъждането и забраната на БКП (21). Тези опасности налагат революционния подход на СДС и при изработването на новата конституция.    ВНС избира конституционна комисия още на 30 юли 1990 г., но цялата му дейност се съсредоточава върху политическото противоборство и опитите на СДС за предизвикване на късна „нежна революция“. Едва в началото на 1991 г. се напомня, че основната задача на ВНС е конституцията, която би трябвало да се реализира до 31 март. Прекрачването на този срок дава основание на депутати от СДС на 25 април 1991 г. да поискат парламентът да се разпусне и да бъдат насрочени нови избори. Предложението е отхвърлено от мнозинството, а в началото на май в пленарна зала е внесен проектът за новата конституция. На 14 май 1991 г. Стефан Савов от Демократическата партия в СДС отправя призив за напускане на парламента, последван от 38 депутати от СДС. Групата на 39-те не само напуска, а и обявява гладна стачка в градинката зад сградата на парламента (22). Повечето депутати от СДС остават в парламента (105 от 144), само че излизат най-радикалните, което допълнително поляризира обществото.    От 14 май до 12 юли ВНС работи по конституцията в атмосфера на нарастващ обществен натиск. Към отричащите правото на БСП да участва в изграждането на демокрацията се присъединяват президентът д-р Желю Желев и ректорът на Софийския университет проф. Николай Генчев. На 5 юли 1991 г. в обръщение до ВНС президентът Желев изразява съмнение в моралното право на непълния парламент да приеме конституция. Неприетото искане на ДПС да се запише в конституцията понятието „национално малцинство” води до ново напускане – на 7 юни 15 от 24-та депутати на ДПС се присъединяват към Групата на 39-те (23).    Ако протестната акция има някакъв ефект, той е обратен на очаквания, тъй като работата по Конституцията се ускорява. На 8 юли 1991 г. тя е окончателно гласувана, а на 12 юли 1991 г. и тържествено подписана от 309 (плюс 4 по-късно) народни представители (24). Това става в напрегната атмосфера, подсилена и от емоционалната клетва на поетесата и дисидентка Блага Димитрова: „да се вкамени ръката на всеки, който посегне да подпише тази конституция – смъртна присъда на Родината” (25). Ожесточението поставя под въпрос легитимността на Конституцията в очите на част от променящото се българско общество и съдейства за продължаване на революционния подход.    Нов стимул за радикални революционни промени дава първата победа на СДС в парламентарни избори, извоювана на 13 октомври 1991 г. Победата е малка, с 34,4 % за СДС срещу 33,1 % за БСП, но е възприета като повратен момент. Най-ярко тази нагласа е изразена от депутата от СДС и бъдещ председател на парламента Александър Йорданов: „СДС спечели с малко, но завинаги“ (26). Едва ли има по-ярко доказателство за революционното мислене на СДС, защото само след революции извършителите им вярват, че ще притежават властта завинаги, докато демократичната процедура е изградане върху ротацията чрез избори. Победата е необходима на СДС, за да може най-после да реализира „смяната на системата“, както пропагандира намеренията си първият министър-председател на СДС Филип Димитров. За годината време, която му е отделила историята или по-точно собствените му действия, първото правителство на СДС се опитва да смени всичко в България. Това не му се удава, но не бива да се подценява устремът, с който се опитва да го направи.    Опитите да се смени собствеността се свеждат до: закон за реституцията от 5 февруари 1992 г.; нов закон за връщане на земята, който изисква тя да бъде върната в „реални граници“ от 3 април 1992 г.; закон за приватизацията на държавни и общински предприятия от 8 май 1992 г. Резултатите обаче не са толкова значими, като изключим аграрния сектор, в който земята е жестоко раздробена на милион парчета, които не могат да се обработват ефективно, дори и ако собствениците им, преобладаващата част от които отдавна живеят по градовете, имат желание да го направят. Унищожаването на българското земеделие е може би най-яркият образ, който оставя управленския принцип за „смяна на системата“. Затова не е странно, че първото правителство на СДС е свалено от „своите“ само година, след като е създадено (27). Така завършва първият ярък опит за революционно ускорение, последван от забавяне и връщане към еволюционния подход, осъществен по време на правителството на проф. Любен Беров.    Завръщането на БСП във властта е белязано от първата вълна носталгия по сивото, но сигурно и стабилно социалистическо минало. Както винаги, носталгията е породена от разочарованието от настоящето, но тя е слаб водач към бъдещето. Опитът на Жан Виденов да реализира друг, ляв вариант на прехода с по-ниска социална цена логично е последван от провал. Във вече създадена пазарна среда възстановяването на държавния контрол няма никакви шансове (28). Неуспехът на правителството на БСП отново отваря широко врати за революционния подход. Реализира го второто, оказало се и последно правителство на СДС – това на Иван Костов.    Дошло на гребена на протестите, предизвикани от кризата в края на 1996 и началото на 1997 г., правителството на Иван Костов разполага с комфортно парламентарно мнозинство, за да успее да реализира много от радикалните цели, които първото правителство на СДС си поставя, но не успява да осъществи. При това то е и първото в прехода, което успява да завърши пълния си 4-годишен мандат (29). За тези четири години е извършена голямата приватизация, разградена е социалистическата социална държава в здравеопазването, образованието, културата, пенсионната система, България тръгва уверено към интеграция в Европейския съюз, след като се подчинява безпрекословно на т.нар. Вашингтонски консенсус (30). Това е голямата крачка, с която България окончателно скъсва със социализма и стъпва здраво в капитализма с цялата му корупция, а в нашия случай дори и свръх.    В общи линии промените, извършени по времето на Иван Костов до 2001 г., слагат край на прехода, защото и двете му основни цели са постигнати: утвърдена е парламентарната демокрация и пазарната икономика (капитализмът). За да получи България и външно признание, че има функционираща пазарна икономика, ще й бъдат нужни още шест години – до влизането й в ЕС. Защо тогава българите продължават да говорят за преход? Моят отговор е в самозалъгването. Залъгвахме се, че в края на прехода всички ще са богати, равноправни и щастливи. Мислехме, че отиваме напред към общество, съчетаващо хубавите страни на капитализма с тези на социализма, и не подозирахме, че могат да се съчетаят лошите. И се сбъдна старата приказка, че като не знаеш накъде отиваш, стигаш там, където не си искал.                                                                   ", "date": "2019.11.10", "title": "Проф. Искра Баева: Еволюция и революция в българския преход*"}
{"url": "http://epicenter.bg/article/Germanskiyat-prezident--SASht-da-proyavyavat-uvazhenie--a-ne-egoizam/198388/7/0", "text": "Германският президент Франк-Валтер Щайнмайер призова САЩ да проявяват уважение към съюзниците си по време на тържествата по повод 30-ата годишнина от падането на Берлинската стена, предаде АФП.    В присъствието на няколко държавни глави от Източна Европа Щайнмайер призова САЩ да проявяват уважение, а не национален егоизъм. Той направи това изявление преди серия от концерти при Брандебургската врата, край която минаваше Берлинската стена - символ на разделението на Германия.    Щайнмайер спомена за \"мирните революционери\" от Източна Германия, източноевропейските народи и бившия съветски лидер Михаил Горбачов, който проведе, \"с кураж и човечност\", политика на разведряване. По това време ролята на Америка е била на силната ръка на Запада\", която е помогнала да бъдат отслабени основите на стената. \"Ние германците дължим много на тази Америка. На тази Америка, като партньор със взаимно уважение, като партньор за демокрацията и свободата, срещу националния егоизъм\", подчерта Щайнмайер, изразявайки надежда, че Вашингтон ще продължи да бъде същия партньор и в бъдеще.    Поради търговските конфликти и споровете за военните разходи, отношенията между Берлин и Вашингтон в момента са достигнали най-напрегнатата си точка след края на Втората световна война.", "date": "2019.11.10", "title": "Германският президент: САЩ да проявяват уважение, а не егоизъм"}
{"url": "http://epicenter.bg/article/Kubrat-Pulev--Dvuboyat-s-Bukar-ne-beshe-lesen/198396/8/0", "text": "„Двубоят с Букър не беше лесен за мен. Не беше и много труден, но противникът беше много неудобен. Доволен съм от развоя, тъй като той почти не ме удари. Бах много предпазлив”.    Това заяви българският боксьор Кубрат Пулев, след като записа 28-ма победа в своята кариера. Кобрата бе категоричен и спечели двубоя срещу бившия затворник Райдъл Букър с единодушно съдийско решение.    „Донякъде не успях да се отпусна и не можах да покажа много неща, което бяхме тренирали. Противникът беше изключително труден и опитен. Той е играл на спаринги с абсолютно всички най-големи и силни боксьори\", каза още Пулев пред NOVA.    „Не го определям като бивш затворник, защото има много други боксьори, които са били в затвора, като Майк Тайсън, например. Те са здрави физически и са много устойчиви и психически. Букър беше много добре подготвен\", коментира още той.    „С новия ми екип надграждаме, правим нови много хубави неща, така че продължаваме да се развиваме и продължаваме напред\", категоричен бе Пулев.", "date": "2019.11.10", "title": "Кубрат Пулев: Двубоят с Букър не беше лесен"}
{"url": "http://epicenter.bg/article/Balgarinat-izneveryava-na-Seyshelite-s-Koreya-i-Yaponiya/198394/10/0", "text": "В един от романите на Джеймс Клавел прочетох китайската пословица „Когато карате някого да ви чака, му давате време да си припомни всичките ви недостатъци\". Затова направо започвам разговора с Наталия Бояджиева, която е влюбена в Поднебесната империя, след като три години живее в Пънлай – град на брега, където се срещат Жълто море и морето Бохай.    Авторката на „Светлина от Изтока“ разказва колко странно се чувства един чужденец, когато е единствения бял човек  в селището и всички погледи са втренчени в него. Колко са красиви китайските водни градове – нещо като Венеция, но доста по-стари от нея, как всеки войник от теракотената армия има различно изражение и защо при китайците яденето е издигнато в култ.   Копринени буби на шиш, пържени хлебарки и скорпиони… това е само част от менюто, което туристите с ужас наблюдават във вид на снакс по китайските улици. Неизбежно разговорът ми с Наталия Бояджиева придобива хранителна окраска.   Тя твърди, че в пънлайската кухня няма чак такива страхотии, но и кулинарията не блести с нищо ядливо. Дори баснословното скъпо животно (не растението) морска краставица било жилаво и безвкусно. Радвало я, че абсолютно всички знаели за България и реагирали с усмивка „Приятелска страна“.   Кореспондентките на националното радио в Тел Авив Искра и Феня Декало си причиниха невъобразимо пътешествие до Индия. Употребявам глагола „си причиниха“ напълно преднамерено. Ето защо. Първо разказва Феня:През началните дни на пътуването ни спяхме в петзвезден хотел с всичкия лукс, който може да предложи Индия.   Посетихме най-важните места в Делхи: парламентът и президентството, хълмът с вечния огън в чест на Махатма Ганди и шикозната сграда, в много скъп квартал, където в две малки стаи местен милионер е приютил Ганди, малко преди края му. А също прекрасни храмове на всички възможни религии, изповядвани в Индия - от този на Сихките, та до новото направление - Бахаите. Опитахме и доста пикантна храна. Возихме се в климатизиран, луксозен автобус Изглеждахме напълно доволни.   Искра и Феня откриват неподозирана авантюристична жилка в себе си, когато в синагогата на Делхи срещат Саги. Той е от онези бродници, които често виждаме в Индия.  Хора от всички краища на света, дошли да търсят вътрешното си Аз само с една раница на гърба си. В случая на Саги, раницата е придружена от раздрънкан мотоциклет, който при нужда поправя с подръчни материали.    В Европа наричат такива люде „бекпекъри“ – от раниците, които носят на гърбовете си. В Израел пък им викат „термилаимите“. От термил, раница  на иврит. Искра и Феня са намерили българска дума – торбаланковци.   Останалите журналисти от групата се стряскат, че спътничките им зарязват удобствата, за да пътуват на ръждив мотор. Феня продължава: „И все пак месец след такова пътуване не може да се изчистиш прахът проникнал в порите на кожата и косата, въпреки намотаните кърпи. Не се отказахме да видим и храмовете и дворците, но нашата цел беше свещеният град Пушкар, където трябваше да присъстваме на честване на индийската Нова година“.   Поклаща се статуя на Буда върху носилка, предвидливо оборудвана с кутия за волни пожертвования. Към духовата музика и богомолците се присъединяват няколко свещени крави, стадо пакостливи маймуни и ято незнайни птички. Преживните животни небрежно дъвчат подадените им от сергиите бисквити и зеленчуци. Един от търговците подлага ръце и измива лицето си с урината на една от кравите. Според Феня и Искра – убеден в светостта на добичето.   Искра се намесва: Но преди това имаше празнична вечер в наша част и заради новата година. Масата бе отрупана с плодове и зеленчук. Почти всичко бе сурово. На това мястото хората не са вегетарианци, а направо вегани. Дори яйцата и рибата са забранени, а зеленчуците се варят само в краен случай.    На тази вечеря решихме да разпитаме нашия водач Саги Готлиб, дългогодишен тармилай, за философията, която кара хората да зарежат цивилизацията и да тръгнат в царството на нищетата.   Саги бе пределно откровен: „За израелците това е задължителен социален маршрут след завършване на обучението си и армията. Реакция е на желязната система, която очаква много от всекиго и всички сме й се подчинявали. Такова бягство е възникнало след участие във войни. Няма значение кой е победител, войната изпепелява вътрешно всеки, който е бил в нея. След войната във Виетнам , в това движение е имало много американци, след фолклендската криза – англичани и т.н.т.   Това е не само бунтът срещу системата ни, а очакване всеки да открие себе си, не в привичната атмосфера, а на отдалечено място. Това е начин да се скриеш от очите, които следят дали действаш правилно и да се отърсиш от подчиняването на общественото мнение. Чувстваш свободата да потърсиш какво ТИ искаш от своя живот.   От високо развити държави сме. Млади и възрастни. Цялото ни богатство по време на пътуването се вмества в една раница. Бродим по Далечния изток и Южна Америка заради досегът с култури много по-различни от западните и възможността  да се отърсваме от табутата. Срещаме се  други пътешественици, също минали изпитание: армията, развод, дълга безработица, смърт на близък човек или нещо друго   Известният израелски певец Юда Поликер име песен „свободен, означава напълно сам“. Т.е когато не се опитваш да се харесаш,  тогава ти действително си свободен. Но дали това е добре всеки решава сам. Ганди е казал, че не вярва в тайните, а в прозрачността на действията и мислите. Счита, че добрият човек не трябва ди имам тайни от себе си.   Всяка тайна, скрита от обществото те прави уязвим. По това  Ганди много ми напомня Буда и Христос. В Библията пише: обичай ближния като себе си. Ударението е за обичаш себе си, много да обичаш себе си , за да обичаш така и ближния си. Един комплексиран човек не може да обича останалите“.   На тържествената вечеря в Пушкар Саги посочва на Искра и Феня Декало, хора от различни националности, много от които доста състоятелни. Те вероятно имат пари да отсядат в скъпи хотели, но предпочитат бита на битника.  Защото са убедени, че ще открият пътя към  душата си.   Искра се запознава с един от тях: „Роден е в Чехия, но се премества в Израел. Грег Григ. Въпреки липсата на формално образование е станал звезда във високите технологии. В един момент  изоставил всичко и тръгнал по света само с раница на гърба си. В Индия лично финансирал мисия  на израелски социални работници, които да консултират индийските си колеги и построил сиропиталище от отворен тип, където децата да могат да отидат да хапнат, да се стоплят, да се измият, да изперат дрехите им и някой да ги приласкае.   От Саги научава, че освен из Азия е бродил с раница и в Южна Америка. Там имал интересно преживяване: „Не бях ходил в джунглите на Амазонка, при почти дивите племена. Приятел, който прави дисертация за тези племена, ме покани да го придружа. Там опитах напитката ауаска.   Това племе приготвят отвара, която отключва вещества в мозъка, които човек използва само два пъти в живота си - когато се ражда и когато умира. Това е  своеобразен вид на вглъбяване, обич и невероятна  приближеност към всички останали.   В колумбийската джунгла гостувахме на шамана на това почти непознато племе около месец и участвах в 4 ритуала на пиенето на тази отвара. На вкус е отвратителна. Повръщаш и имаш разстройство докато го изхвърлиш. Но скоро започваш да чувстваш как „излизаш „ от собственото си тяло и започваща виждаш всякакви подробности около теб, но не от своята си гледна точка , а отвън.   Изчезват обичайните усещания: слух, зрение, вкус, допир. Те се смесват  и придобиваш ново възприятие за света. Много интересно, но много опасно преживяване.   Разговорът с маркетинг-мениджъра от   Мартин Миланов разкри неподозирани новости в пътешественическите навици на българите. Оказа се, че Дубай и Малдивите са все още модни посоки, но Сейшелите изостават за сметка та Южна Корея, Япония и Китай.   Интересен детайл е, че ако имаш нужда от екзотична валута, може да ти бъде доставена у дома чрез поръчка по телефона или по интернет. И тази услуга я има само у нас и във Великобритания от цяла Европа. Съветът на Мартин е да не пътувате без пари в брой, защото има държави, където трудно се намира банкомат, а и българските банки блокират картите с подозрение за нерегламентирано ползване.   Практичните съвети  и интересните констатации на Миланов ще продължат и в следващото издание на „Покана за пътуване“.   Още изумителни приключения на ", "date": "2019.11.10", "title": "Българинът изневерява на Сейшелите с Корея и Япония"}
{"url": "http://epicenter.bg/article/Skandal-v-tenisa--Ne-puskat-roditelite-na-nay-golyamata-ruska-zvezda-v-Angliya/198424/8/0", "text": "Сериозен скандал се развихри покрай започващия днес финален Мастър турнир по тенис за годината, съобщава Блиц.бг.    Родителите на руския представител в Топ 10 - четвъртият в световната ранглиста в момента Данийл Медведев се оплакаха от забавяне на документите за влизане в Англия, като визите са били заявени преди 9 дни и платени като експресна поръчка в британския визов център в Париж.  \"Изминаха толкова дни и нищо. Бяхме си купили билети за Лондон, но изгоряха, защото нямаше да ни пуснат в самолета без визи. Губим пари и заради резервацията в хотела. Не разбирам защо е всичко това. Платихме за 5-дневна процедура, а нищо. Започваме да изпитваме физически и психически неудобства\", оплакаха се родителите на звездата, като подчертаха, че това може да се отрази и на сина им, който ще бъде лишен от подкрепата им на корта.    Първият двубой на Медведев е утре от 16:00 часа наше време срещу Стафанос Циципас.  ", "date": "2019.11.10", "title": "Скандал в тениса! Не пускат родителите на най-голямата руска звезда в Англия"}
{"url": "http://epicenter.bg/article/Pozharite-v-Avstraliya--Nay-malko-tri-zhertvi-i-hilyadi-evakuirani/198391/7/0", "text": "Пожарите доведоха до евакуацията на хиляди хора при безпрецедентните пожари в района на Куинсланд в Австралия, съобщи Би Би Си.    Местните служби съобщават за най-малко трима загинали и четирима изчезнали. В събота, на втория ден от извънредната ситуация, служителите предупредиха, че броят на загиналите вероятно ще продължи да нараства.    Премиерът Скот Морисън заяви, че военните могат да бъдат призовани да подкрепят 1300 пожарникари, които в момента се борят с около сто огнища на пожари.    Стотици цивилни също участват доброволно в засегнатите райони в Куинсланд и Нов Южен Уелс.    „Единствените ми мисли днес са с тези, които са загубили живота си и семействата си“, добави Морисън.    В Куинсланд хиляди хора прекараха нощта в центрове за евакуация, докато служителите преценяват дали е безопасно да се върнат у дома.    Междувременно служители на пожарната в NSW потвърдиха, че са унищожени повече от 150 къщи.    Поривите на вятъра и горещината, достигаща 35° С изостриха пожарите, голяма част от които са в засегнати от суша райони.     ", "date": "2019.11.10", "title": "Пожарите в Австралия: Най-малко три жертви и хиляди евакуирани"}
{"url": "http://epicenter.bg/article/Rumaniya-glasuva-za-prezident/198393/7/0", "text": "В Румъния избират президент на първи тур, съобщава Нова телевизия. 14 души се впускат в надпреварата за държавния пост. С най-големи шансове е настоящият президент Клаус Йоханис.  Вотът се провежда само месец, след като Социалдемократическото правителство отвъд Дунав загуби властта и броени дни, след като дясноцентристите поеха управлението на балканската държава. ", "date": "2019.11.10", "title": "Румъния гласува за президент"}
{"url": "http://epicenter.bg/article/Ispaniya-glasuva-za-chetvarti-pat-na-parlamentarni-izbori-ot-2015-g-/198395/7/0", "text": "Испания гласува на парламентарни избори за четвърти път от 2015 г., информира Би Би Си.    Последните избори през април не позволиха на управляващата Социалистическа партия да формира коалиция, след като спечели най-много места в парламента в Мадрид, но не и мнозинство.    Страната не може да формира стабилно правителство от четири години.    Вотът е засенчен от безредиците в Каталуния и възхода на крайнодясната партия \"Вокс\".    След гласуването през април социалистическият премиер Педро Санчес влезе в коалиционни преговори с лявата партия \"Подемос\", но двете партии не успяха да се договорят и изпуснаха крайния срок през септември за формиране на ново правителство.    На последното предизборно събитие в петък Санчес призова поддръжниците: \"Има само два варианта: или да гласувате за социалистите, така че да имаме правителство, или гласуване за друга партия, която да попречи на Испания да има прогресивно правителство\".    Последните социологически проучвания показват, че нито една партия няма шансове да получи мнозинство. Социалистите отново ще са най-силната партия, но ще получат по-малко гласове в сравнение с изборите през април. Консервативната Народна партия и \"Вокс\" ще увеличат подкрепата си.    Изборите се провеждат по-малко от месец след решението на Върховния съд да прати в затвора деветима лидери за независимост на Каталуния, което предизвика протести и насилие по улиците на Каталуния.    Каталунската криза доминира по време на предизборната кампания.    В Барселона вчера отново избухнаха сблъсъци между полицаи и демонстранти.     ", "date": "2019.11.10", "title": "Испания гласува за четвърти път на парламентарни избори от 2015 г."}
{"url": "http://epicenter.bg/article/Putin-i-Erdogan-obsadiha-Siriya-po-telefona/198402/7/0", "text": "В телефонен разговор президентите на Русия и Турция Владимир Путин и Реджеп Ердоган са обсъдили ситуацията в Сирия, предаде БНР. Това съобщили от пресслужбата на Кремъл, като уточнили, че разговорът е бил по инициатива на турската страна.    Двамата лидери са разговаряли за изпълнението на подписания от тях миналия месец в Сочи меморандум, който определя зоните на влияние в Североизточна Сирия. Договорили са се и занапред да координират действията си в района.    Обсъдили са и обстановката в провинция Идлиб на северозапад. Приветствали са резултатите от първото заседание на сирийския конституционен комитет в Женева на 30 октомври и са се ангажирали и занапред да подпомагат работата му.    Владимир Путин и Реджеп Ердоган подробно са обсъдили двустранните стратегически проекти във военно-техническата сфера и в енергетиката.    С удовлетворение са отбелязали, че в края на декември ще бъде въведен в експлоатация газопроводът „Турски поток“.  ", "date": "2019.11.10", "title": "Путин и Ердоган обсъдиха Сирия по телефона"}
{"url": "http://epicenter.bg/article/Hayko-Maas--Germaniya-i-Evropa-imat-nuzhda-ot-pomoshtta-na-SASht-i-NATO/198404/7/0", "text": "Германия и Европа имат нужда от помощта на САЩ и НАТО в областта на отбраната и провеждането на външна политика и политика на сигурност без сътрудничество с Вашингтон и Алианса би било безотговорно, заяви германският външен министър Хайко Маас, предава TACC, като се позовава на статия, публикувана от берлинското издание Der Spiegel, предаде \"Фокус\". “За Германия е ясно, че би било грешка, ако започнем да подкопаваме НАТО. Без САЩ нито Германия, нито Европа са в състояние ефективно да се защитят\", каза министърът. Той твърди, че нарушенията на Русия на Договора за ликвидирането на ракетите със среден обсег само подчертават това. „Провеждането на външна политика и политика на сигурност без Вашингтон би било безотговорно, разделянето на европейската и американската сигурност е опасно\", заяви още Маас. \"Още дълги години ще имаме нужда от НАТО. Тя символизира разпределението на (отговорностите), международното сътрудничество, многостранността\", каза той. Според него една силна и суверенна Европа трябва да бъде част от Алианса и не трябва да се разглежда като заместител на НАТО. Маас също потвърди своята подкрепа за създаването на Европейски съвет за сигурност. „Нуждаем се от такъв орган като място, където европейците ще обединят усилията си в областта на външната политика и политиката за безопасност“, твърди германският министър. „Обединеното кралство трябва да участва в това, дори ако напусне Европейския съюз“, добави той. Изказванията му идват малко след думите на френския президент Еманюел Макрон, който осъди НАТО и заяви, че Алиансът е загубил координация и се намира в състояние на „мозъчна смърт. Той отбеляза също, че Европа трябва да започне да мисли за себе си като за независима геополитическа сила, в противен случай тя „няма да контролира съдбата си“.  ", "date": "2019.11.10", "title": "Хайко Маас срещу Макрон: Германия и Европа имат нужда от помощта на САЩ и НАТО!"}
{"url": "http://epicenter.bg/article/Obseben-ot-Napoleon-izvesten-ruski-istorik-obezglavi-lyubovnitsata-si/198406/7/0", "text": "Известен руски историк призна, че е убил любовницата си - бивш студентка - след като в река бе намерена раница с отрязани женски ръце, съобщава Би Би Си.    63-годишният Олег Соколов е бил пиян и е паднал в реката, докато се опитвал да изхвърли части от тялото, съобщиха местните медии. Тогава полицията открила обезглавеното тяло на 24-годишната Анастасия Йешченко в дома му.    \"Той призна вината си\", заяви адвокатът му Александър Почуев и добави, че съжалява за стореното и сега сътрудничи на полицията. Проф. Соколов е признал на полицията, че е убил любимата си по време на спор и след това е отрязал главата, ръцете и краката й. Той е планирал да се отърве от тялото, преди да се самоубие публично, облечен като Наполеон. Почуев заяви, че проф. Соколов - който е подложен на болнично лечение за хипотермия - може да е изпаднал в стрес, твърди адвокатът му.   Според руските медии Соколов признал, че е убил любовницата си от ревност. Извършил престъплението още на 7 ноември в апартамента си на брега на р. Мойка в центъра на Санкт Петербург. Скрил тялото и когато на другия ден след убийството поканил гости у дома си, те не забелязали нищо. Решил да се избави от тялото на части и за целта купил трион. Докато разчленявал трупа му ставало лошо и затова пиел. Именно затова паднал в реката, докато се опитвал да се избави от трупа. Професорът разказал пред органите на реда, че планирал, след като се избави от тялото, да се самоубие и затова сложил предсмъртна бележка в джоба на сакото си. Планирал да извърши самоубийството си зрелищно - в Петропавловската крепост пред очите на гражданите и туристите, съобщават руските медии.   Историкът е написал няколко книги за Наполеон, а също така е съдействал като исторически консултант по няколко филма. Той и Йешченко са работели заедно по няколко творби. Двамата са изучавали френската история и са се наслаждавали на носенето на костюми от периода, като проф. Соколов се обличал като Наполеон. Студентите го описват като талантлив преподавател, говорещ френски и подражаващ на Наполеон, но и като „ненормалник“, наричал любимата си „Жозефин“ и желаещ да се обръщат към него със „сир“.", "date": "2019.11.10", "title": "Обсебен от Наполеон известен руски историк обезглави любовницата си"}
{"url": "http://epicenter.bg/article/Aleksandar-Vuchich--Mini-Shengen-e-v-hod---pravim-vsichko--koeto-iskashe-ES--no-sami/198408/7/0", "text": "Преминаване на границите само с лична карта, бързи ленти за камионите и взаимно признаване на дипломите са само част от предимствата на декларацията, договорена в Охрид от премиерите на Северна Македония и Албания Зоран Заев и Еди Рама и сръбският президент Александър Вучич, предаде БГНЕС.   Те призоваха днес от Охрид и другите държави от Западните Балкани да се присъединят към тази инициатива и съвместно да изградят едни различени Западни Балкани, които ще бъдат по-добро място за живот и важен фактор в Европа.    „Планът за действие предвижда 24 часа седем дни в седмицата да функционират изцяло нашите граници, дава възможност за комплектно движение с лични карти на гражданите от този регион, осигурява условия, които ще означават бързи ленти за камионите през граничните пунктове, дава възможност за взаимно признаване на всички документи в частта на хранителните и ветеринарни агенции до всички други административни институции, работещи по документите, за да се осигури по-голяма мобилност на стоки, капитали и услуги…“, заяви премиерът Заев на съвместната пресконференция.    Разработен е конкретен план за това как да се признаят дипломите, така че чуждестранните и местните инвеститори да имат комплектен разширен набор от квалифициран персонал в региона.    „Всичко това ще донесе много по-примамлив живот за нашите граждани, но също така ще отвори нова глава. Надявам се, че всички участници в този процес ще приемат тази инициатива, защото тя носи добро за целия Балкан, но също така не се отчита пред западноевропейските страни, към които искаме да се присъединим“, каза Заев.    За сръбския президент Вучич това е важна инициатива както за гражданите, така и за бизнес сектора. Инициативата за регионално сътрудничество, каза Вучич, не означава създаване на някакъв вид Югославия, а е процес, който ще създаде по-добро и по-добро качество на живота в Западните Балкани.    „Гордея се със сделката, която сключихме. Това със сигурност ще бъде бъдещето. Тук няма никакви югославяни, има по-добър живот за всички граждани“, каза Вучич.    Албанският премиер Рама, за когото също няма нищо по-важно от свободното движение на хора, обяви, че следващата среща ще се проведе в Дуръс на 21 ноември, като Жозеп Борел, наследник на представителя на ЕС Фредерика Могерини, се очаква да присъства.    Днешната среща в Охрид следва първоначалната среща на Заев, Вучич и Рама в Нови Сад.    Сръбският президент Александър Вучич заяви тази сутрин в Охрид, че досегашните разговори с македонския премиер Зоран Заев и албанския премиер Еди Рама са \"много добри\" и че първото видимо споразумение ще бъде по-лесно преминаване на граничния пункт Прешево, а пътуването до Северна Македония и Албания само с лична карта може да се очаква до Нова година.   Вучич каза за РТС, че \"това са тектонични промени, които ще повлияят на привличането на преките чуждестранни инвестиции, защото инвеститорите искат стабилност и голям пазар\".    Според неговите думи Прешево е третият важен пункт за Сърбия след Батровци и Градина, а решението фитосанитарна инспекция да работи 24 часа в денонощието ще ускори транзита на товарни автомобили от двете страни и ще намали оперативните разходи, съобщава БНТ.    Той обяви, че с незначителни промени в законите едно и също разрешение за работа може да важи и за трите държави и че признаването на квалификациите ще бъде хармонизирано.    „Това ще ни бъде от полза, защото имаме проблеми с работната сила и в същото време създаваме добри инвестиционна среда, изпращайки послание за стабилност и свобода на движение до пространство от 12 милиона души\", добави президентът.    „Намерението е на летището в Белград да нямате нужда от специални документи за Албания, никой да не ви иска документи, да имате възможно най-малко документация и колкото се може по-малко гранични проблеми. Когато кацнете в Скопие, вече няма да ви питаме как отидохте там, можете да отидете в Белград или Тирана, това е един вид „Мини-Шенген“.    Той обяви, че трите държави ще могат да създават туристически маршрути заедно, че могат да се посещават Белград, Копаоник, Златибор и Охрид или Дуръс наведнъж, което, добави той, е особено привлекателно за азиатските туристи.    Президентът на Сърбия очаква натиск върху подобни решения, въпреки че това са целите на Берлинската конференция.    „Сега правим всичко, което искаше ЕС, но сами“, заключи Вучич.    Той очаква атаките да са разнообразни, както в региона, с различни политически оправдания, така и атаки отвътре, но добави, че \"не му пука какво ще се каже, защото знае, че това е добре за хората в Сърбия\".    Той благодари на американците за подкрепата им по проекта и също така заяви, че ще потърси подкрепа и от френския президент Еманюел Макрон.    Тристранната среща в Охрид продължава и днес. На нея присъстват председателят на Съвета на министрите на Босна и Херцеговина Денис Звиздич и министърът на икономиката на Черна гора Драгица Секулич.    Преди срещата на лидерите на Западните Балкани, Заев, Вучич и Рама приеха \"Декларация, определяща приоритетите и мерките за насърчаване на регионалното сътрудничество\".    Декларацията се основава на сътрудничеството, съвместната ангажираност и отстраняването на всички пречки пред свободното движение на хора, стоки, услуги и капитали като принос на гражданите на всички страни в региона за постигане на общата им крайна цел - пълноправно членство в ЕС.    ", "date": "2019.11.10", "title": "Вучич, Заев и Рама се договориха за мини-Шенген!"}
{"url": "http://epicenter.bg/article/Nelegalnite-migranti-imat-nov-balkanski-marshrut/198410/7/0", "text": "Нелегалните мигранти имат нов балкански маршрут, алармира Федералната полиция на Германия. Маршрутът минава през Турция, Гърция, Албания, Сърбия, Босна и Херцеговина, Триест-Италия, Франция, Германия.  “За сигурни външни граници не може и да става дума”, предупреждава президентът на германската федерална полиция пред в. „Велт ам Зонтаг“. И германското вътрешно министерство гледа “с голяма загриженост” към балканския маршрут Турция – Гърция – Босна.    Нелегалната миграция през Турция, Гърция и Балканите нараства. Според вътрешна оценка на германското вътрешно министерство, с която в. “Велт ам Зонтаг” разполага, „всички индикатори за миграция“ като нелегално преминаване на границата и молби за убежище „във всички страни от балканския регион“, в момента са по-високо ниво в сравнение същия период през 2017 и 2018 г.    В момента според оценката в Балканския регион има 12 000 мигранти, само в Босна и Херцеговина са 7000. Заради развалянето на времето през следващите месеци се очаква „влошаване на положението с настаняването и положението на бежанците в Босна и Херцеговина“. От началото на годината в тази малка страна са настанени 25 000 бежанци. 18 000 от тях са преминали в други европейски страни.    Федералната полиция на Германия е заявила за в. „Велт ам Зонтаг“, че „мигрантите вече използват нова разклонена мрежа от маршрути през страните балканския регион, за да достигнат Централна и Западна Европа“. Централна възлова точка е кантонът Уна и Сана в Босна и Херцеговина“.    През т.нар. тънка ивица на Хърватия нелегалната миграция се осъществява предимно в посока Италия и от там в други страни като Германия. Президентът на германската полиция Дитер Роман заявява за в. „Велт ам Зонтаг“: „От времето на Кол и Митеран основите за премахване на контрола на вътрешните граници са сигурните външни граници. Днес не може да се говори за сигурни външни граници“. Според оценката на германското МВР, “степента на нелегалната миграция по така наречения балкански маршрут значително зависи от пристигането (на мигранти) в Гърция”. Ето защо „ние гледаме с голяма загриженост за текущото развитие в Гърция и Турция“.    Според вътрешен доклад на Европейската комисия, с който “Велт ам Зонтаг” също разполага, “пристигащите в Гърция продължават да се увеличават”. През настоящата година са пристигнали по суша и море 57 182, което е с 37 процента повече, отколкото през предходната година. 28 952 от тях са били докарани от островите в континенталната част и въпреки това 35 630 повече мигранти се намират в лагерите на островите, след споразумението между ЕС и Турция от пролетта на 2016 г.    Като се позовава на кръгове от Министерството на вътрешните работи в. “Велт ам Зонтаг” съобщава, че делегация от експерти от Федералната служба за миграция и бежанци (BAMF) скоро ще пътува до Сараево, за да обсъди “различни начини за подкрепа на Босна и Херцеговина”.    Политикът на ХДС Мариан Венд заявява пред “Велт ам Зонтаг”, че натискът по балканския маршрут отново значително се е увеличил поради незаконната миграция през Турция към Гърция. „Ако не искаме да изживеем втора Будапеща, сега трябва да подкрепим Босна и Херцеговина и да се погрижим за мигрантите в техните страни, за да не тръгнат на големи групи отново на север“, заявява Венд.       ", "date": "2019.11.10", "title": "Нелегалните мигранти имат нов балкански маршрут"}
{"url": "http://epicenter.bg/article/I-Angela-Merkel-ne-e-saglasna-s-Makron-za-NATO--Prizova-Evropa-da-razraboti-novi-orazhiya/198411/7/0", "text": "Канцлерът на Германия Ангела Меркел призова европейските държави да разработят нови оръжия, включително самолети и танкове, съобщават руски медии, цитирани от Нюз.бг.    \"В бъдеще ние съвместно ще разработим нови оръжейни системи, включително проект за боен самолет и проект за танк\", съобщи Меркел.  Канцлерът направи коментара по време на традиционното си ежеседмично видеообръщение, но този път то бе посветено на 64 г. от основаването на Бундесвера.    Според Меркел конфликтът в Украйна и анексирането на Крим още веднъж са актуализирали отбраната и сътрудничеството в рамките на военните съюзи, особено в НАТО. Тя смята, че Европа трябва да засили военната си мощ в рамките на НАТО.  Лидерът на Германия добави, че сигурността на страната се гарантира от съществуването на Бундесвера, което означава, че въоръжените сили трябва да получат необходимите финансови ресурси за развитие.    По думите й външната и военната политика на Германия трябва да бъдат взаимносвързани, но също политиките на ЕС и НАТО.    По-рано днес министърът на външните работи на Германия Хайко Маас обяви, че Европа, включително и Германия, е неспособна да се защити без помощта на САЩ.    Преди няколко дни френският президент Еманюел Макрон разбуни духовете с изказването си, че НАТО е в мозъчна смърт, а Европа \"стои на ръба на пропастта\". С това Макрон си навлече гнева на Ангела Меркел, но беше поздравен от Русия. ", "date": "2019.11.10", "title": "И Ангела Меркел не е съгласна с Макрон за НАТО! Призова Европа да разработи нови оръжия"}
{"url": "http://epicenter.bg/article/Iran-otkri-novo-petrolno-nahodishte-v-yugozapadnata-chast-na-stranata/198412/7/0", "text": "Иран откри ново петролно находище в югозападната част на страната, със запаси от 53 милиарда барела суров петрол. Това обяви днес иранският президент Хасан Рохани в реч на митинг в град Язд, съобщиха Асошиейтед прес и ТАСС, цитирани от БТА. Рохани уточни, че петролното находище се намира в югозападната провинция Хузестан и е на площ от 2,4 хиляди квадратни километра.  Това е второто по големина петролно находище в Иран, след това в Ахваз, със запаси от 65 милиарда барела, отбелязва АП.", "date": "2019.11.10", "title": "Иран откри ново петролно находище в югозападната част на страната"}
{"url": "http://epicenter.bg/article/Iran-zapochna-da-stroi-vtori-reaktor-v-AETs-v-Bushehr/198413/7/0", "text": "Иранската държавна телевизия съобщи, че е започнал строежът на втори реактор за производство на ядрена енергия в иранската АЕЦ \"Бушехр\", предаде АП.    Днес властите, в присъствието на журналисти, започнаха да изливат бетон в основите на реактора в АЕЦ \"Бушехр\", намираща се на около 700 км южно от иранската столица Техеран.    \"Бушехр\" разчита на 4,5 процента обогатен уран, който Иран произвежда в нарушение на ядреното споразумение от 2015 г., отбелязва АП.    Първият реактор на АЕЦ \"Бушехр\" беше въведен в експлоатация през 2011 г. с помощта на Русия. По подобен начин и новият реактор ще бъде построен с руска помощ.  ", "date": "2019.11.10", "title": "Иран започна да строи втори реактор в АЕЦ в Бушехр"}
{"url": "http://epicenter.bg/article/Sekreten-doklad-tvardi--Ruski-oligarsi-zaplashvali-demokratsiyata-vav-Velikobritaniya/198417/7/0", "text": "Имената на девет руски бизнесмени, които спонсорират британската Консервативна партия, бяха посочени в секретен разузнавателен доклад за заплахите за демокрацията в Обединеното кралство, чието публикуване правителството в Лондон блокираше по-рано.   Това пише вестник The Times, цитиран от Фактор.бг.    Имената на олигарсите и други богати спонсори на торите бяха включени в доклад за незаконните действия на Русия във Великобритания, изготвен от парламентарната Комисия по разузнаване и сигурност. Въпреки това, правителството на Борис Джонсън по-рано блокираше публикуването на този доклад.    Някои от руските спонсори поддържат тесни лични връзки с британския премиер. През последните седем години Александър Темерко, който е работел в руското министерство на отбраната и многократно е говорел с топли чувства за своя \"приятел\" Борис Джонсън, е прехвърлил над 1,2 млн. паунда (около 1,4 млн. евро) на Консервативната партия. Членовете на междупартийната комисия, която разследва случая 18 месеца, също свидетелстваха за Александър Лебедев, бивш шпионин от КГБ, който работел в Лондон и на когото било разрешено от последното лейбъристко правителство да закупи вестник “London Evening Standard”.    Синът на Лебедев – Евгени, канел Джонсън, докато той все е министър на външните работи, на партита и приеми в новопридобития семеен замък, разположен близо до италианския град Перуджа. През април 2018 г. бъдещият британски премиер пътува там без полицейска охрана, която обикновено придружава висшите служители от кабинета.    Най-големият руски спонсор на торите се оказа Любов Чернухина, съпругата на Владимир Чернухин, който по-рано бил съюзник на руския президент Владимир Путин. Тя платила 160 хил. паунда (185 хил. евро) за игра на тенис с Джонсън, а миналата година дарила общо над 450 хил. паунда (520 хил. евро). Според слуховете, британските разузнавателни агенции са били изключително ядосани заради отлагането на публикуването на този доклад, тъй като всички предпазни мерки за защита на класифицираната информация в него са предприети.    Все още не е известно дали имената на спонсорите на управляващата партия са били посочени в онази част от доклада, която е позволена за публикуване или те са попаднали в секретната секция, която ще остане класифицирана.    Бившият секретар на кабинета Робин Бътлър, бившият съветник по националната сигурност Питър Рикетс и бившият независим експерт по антитероризъм Дейвид Андерсън отхвърлиха аргумента на правителството, че има нужда от повече време за редактиране на информацията.  Миналата седмица Емили Торнбъри, външен министър в сянка и член на Лейбъристката партия, заяви пред депутатите, че забавянето на публикуването е \"напълно неоправдано, безпрецедентно и определено политически мотивирано\".    „Боя се, че това се е случило, защото те разбират, че този доклад ще повдигне други въпроси относно отношенията между Русия, Брекзит и настоящото ръководство на партията на торите, което може да навреди на предизборната им кампания. Защо правителството е толкова притеснено?“, заяви тя.  Торнбъри припомни и думите на британския разобличител за „отношенията“, които главният съветник на Джонсън, Доминик Къмингс, е установил в онези „три мистериозни години, които е прекарал в посткомунистическа Русия“. Според нея Къммингс, според някои доклади, се е срещал с Владислав Сурков, който поддържа тесни връзки с руските служби за сигурност.    Миналата седмица министърът на външните работи Доминик Рааб заяви в Камарата на общините, че няма да коментира качеството на процеса на разрешаване доклади, свързани със сигурността и отхвърли „инсинуациите“, че правителството е „в ръцете на агент на Кремъл“.    В писмо, написано по-рано до Торнбъри, ръководителят на кабинета Марк Седуил също не критикува решението на правителството. „Само тези, които са преминали съответната проверка за сигурност, имат достъп до класифицирана информация, особено до разузнаването“, казва той в писмото си. „Това се отнася за Къмингс, той има нивото на достъп, което съответства на неговата позиция“, допълва Седуил.    Кандидатът за депутат на лейбъристите Андрю Гуин отбеляза, че „милиардерите спонсорират Консервативната партия, така че подобни опити да се скрие всичко не трябва да учудват никого“. „Торите блокираха публикуването на този доклад и се противопоставят на прозрачността на данъчните декларации, така че техните спонсори милиардери да крадат от нас безнаказано“, коментира той.  „Лейбъристите са на страната на мнозинството, а не на малцинството, така че ще почистим политиката от мръсни пари, ще въведем данъци за олигарсите и ще се грижим за онези влиятелни хора, които предават нашия народ и държава“, допълва той.  ", "date": "2019.11.10", "title": "Секретен доклад твърди: Руски олигарси заплашвали демокрацията във Великобритания"}
{"url": "http://epicenter.bg/article/Kola-bomba-ubi-8-tsivilni-v-Siriya/198423/7/0", "text": "Турското министерство на отбраната съобщи днес, че кола бомба е убила най-малко 8 цивилни в Североизточна Сирия близо до намиращия се под контрола на Турция град Тал Абияд, предаде АП.    Министерството съобщи още, че 20 души са били ранени при атака срещу село южно от Тал Абияд, като обвини за нападението сирийските кюрдски сили.    На 9 октомври Турция предприе военна операция в Североизточна Сирия срещу кюрдските Сили за защита на народа, разглеждани от Анкара като терористична организация и сирийско разклонение на нелегалната Кюрдска работническа партия /ПКК/. Кюрдските бойци призоваха сирийската армия да спре турската офанзива.    Въпреки примирието, постигнато с посредничеството на Русия, сирийските правителствени сили влизат в сблъсъци с турските части и подкрепяните от тях бойци от сирийската опозиция.  ", "date": "2019.11.10", "title": "Кола бомба уби 8 цивилни в Сирия"}
{"url": "http://epicenter.bg/article/BSP-obzhalva-izbora-na-tri-rayonni-kmetove-v-Sofiya--V--Iskar---Lyulin--i--Krasna-polyana-/198418/2/0", "text": "На 11 ноември издигнатите и подкрепени от БСП кандидати за кметове на столичните райони „Искър“, „Люлин“ и „Красна поляна“ Борис Цветков, Мая Александрова и Георги Миланов ще подадат жалби срещу решенията, с които са обявени за избрани кметовете на посочените райони, съобщиха от Позитано 20.    Жалбите се бъдат депозирани в 15.00 часа в Общинската избирателна комисия (ул. „Московска“ № 33).", "date": "2019.11.10", "title": "БСП обжалва избора на три районни кмета в София! В „Искър“, „Люлин“ и „Красна поляна“"}
{"url": "http://epicenter.bg/article/S-voenen-ritual--izlozhba-i-mezhdunarodna-konferentsiya-byaha-otbelyazani-575-godini-ot-bitkata-pri-Varna/198419/2/0", "text": "С военен ритуал и заупокойна молитва в памет на загиналите християнски воини Парк-музей на бойната дружба – 1444 г. „Владислав Варненчик“, филиал на Националния военноисторически музей (НВИМ), отбеляза 575-тата годишнина от Битката при Варна, съобщиха от институцията.    „Битката на народите не се измерва с броя на загиналите в нея, но днес сме тук да им отдадем почит“, каза в приветствието си доц. д-р Соня Пенкова, директор на Националния военноисторически музей. Тя допълни още, че днес, гледайки назад във времето и претегляйки героизма и безразсъдството, политиката и икономическия интерес, предателството и приятелството, на нас остава да работим не за онова, което ни разделя, а за това, което ни обединява.    Марияна Николова, вицепремиер по икономическата и демографската политика, изтъкна, че сражението от 10 ноември 1444 г. обединява християнските народи и е пример за това как трябва да бъдем единни.    Партньорството между държавите е начин за постигане на мира – това подчертаха Миклош Шолтес, държавен секретар за връзките с църквата и етническите общности в кабинета на министър-председателя на Република Унгария, Петер Старай, заместник-министър на външните работи на Република Унгария и Ярослав Годун, директор на Полския институт в България.  Почит на загиналите герои отдадоха още и представители на държавната и местната власт, висши офицери и военнослужещи от Военноморските сили, неправителствени организации и граждани.    Честванията за годишнината от Битката при Варна продължават с двудневна международна конференция „Походите на Владислав Варненчик (1443 – 1444)“, в която учени от четири страни ще представят най-новите изследвания и открития по темата.    В рамките на отбелязването на годишнината в Парк-музей на бойната дружба – 1444 г. се организира „Работилница за славни рицари“, по време, на която малчуганите рисуваха и оцветяваха елементи от рицарското въоръжение и снаряжение. Най-добрите произведения на децата ще бъдат подредени в музея до края на месеца. До тогава посетителите ще могат да разгледат и изложба с експонати на Националния военноисторически музей – София с оръжия от епохата на последния кръстоносен поход.    Форумът и изложбата се организират с финансовото съдействие на Община Варна – Фонд „Култура“.    Програмата за честванията продължава с вход свободен за конференцията и на 11 ноември. ", "date": "2019.11.10", "title": "С военен ритуал, изложба и международна конференция бяха отбелязани 575 години от битката при Варна"}
{"url": "http://epicenter.bg/article/Maya-Manolova-i-initsiativniyat-y-komitet-vnasyat-v-OIK-zhalba-za-kasirane-na-izborite/198420/2/0", "text": "Утре, 11 ноември 2019 г., от 15.00 ч., Инициативният комитет за издигането на Мая Манолова за граждански кандидат за кмет на София ще внесе жалба в Общинската избирателна комисия, в столицата, на ул. „Московска” 33. Това съобщиха от екипа на Манолова. В жалбата са посочени доказателства за груби нарушения на изборните правила на местните избори за кмет в София.  Мая Манолова ще направи изявление пред медиите по повод искането за касиране на изборните резултати.  На същото място, в 14.30 ч., нейният инициативен комитет слага началото на петиция за оспорване на резултата от изборите в София и с предложения за промени в изборните правила, сред които и въвеждането на машинно и електронно гласуване.  ", "date": "2019.11.10", "title": "Мая Манолова и инициативният й комитет внасят в ОИК жалба за касиране на изборите"}
{"url": "http://epicenter.bg/article/Patriarh-Neofit-pochete-50-godishniya-yubiley-na-balgarskata-tsarkva--Sv-Ivan-Rilski--vav-Viena/198421/2/0", "text": "По повод навършването на 50 години от регистрацията и държавното признание на Българската православна църковна община „Св. Иван Рилски“ във Виена от страна на Република Австрия във Виена пристигна Негово Светейшество Неофит, Патриарх Български и Митрополит Софийски, съобщиха организаторите, цитирани от \"Фокус\". Празникът се отбеляза с отслужването на тържествена литургия с благодарствен молебен в църквата „Св. Иван Рилски. „Пристигнали и заживели поради различни причини тук, вашите предци не са могли да живеят без утехата на своята духовна майка Българската православна църква, с тези думи се обърна Българският патриарх Неофит към миряните и гостите на тържеството. „С бащински грижи, наставления и обич, нашия събрат Западно- и Средноевропейски митрополит Антоний, който с много ревност, отдава всичките си сили за развитието на вярата и Българската православна църква, пази и закриля своето паство. Божията любов и неговата велика милост да бъдат с всички нас. Честит и благословен юбилей“, с тези думи завърши словото към миряните на българския Патриарх Неофит. След тържествената литургия, Негово Високопреосвещенство Западно- и Средноевропейския митрополит Антоний, благодари на Негово светейшество българския патриарх Неофит и призова за единение “Нека всички бъдем единни в изповядването на сина Божи и пребъдем в онази любов, която по думите на апостол Павел е свръзка към съвършенството и така да изпълним закона Христов“. След литургията беше прочетен и поздравиателен адрес адресиран от министър-председателят Бойко Борисов до Негово Високопреосвещенство Западно- и Средноевропейския митрополит Антоний. По време на тържествената литургия пя хорът „Св. Наум“, София с диригент д-р Андрей Касабов и църковният хор към БПЦО „Св.Иван Рилски” с диригент маг. Илияна Стоянова. Информация: Българската православна църковна община (БПЦО) „Св. Иван Рилски“ във Виена е основана през 1967 г., а на 19 май 1969 г. е регистрирана и държавно призната от страна на Република Австрия като юридическо тяло на публичното право. БПЦО е под юрисдикцията на Българската Патриаршия, Светия синод със седалище София и принадлежи към Западно- и Средноевропейската епархия със седалище в Берлин, Германия, под омофора на Негово Високопреосвещенство Западно- и Средноевропейския митрополит Антоний. До 24 декември 1993 г. БПЦО „Св. Иван Рилски“ е ползвала безплатно Руската православна църква в трети район, където са отслужвани веднъж в месеца български служби. През март 1993 г. българският посланик във Виена Александър Караминков предоставя помещение в жилищния комплекс на посолството, което църковната община ремонтира със свои средства и преустройва в църква. Първата българска служба е отслужена на 25 декември 1993 г., а на 24 април 1994 г. е тържествено осветена от Западно- и Средноевропейския митрополит Симеон. С годините помещението става все по-тясно и не може да отговори на нуждите на нарастващия брой българи в Австрия. Строежът на новия храм, който се намира на улица Dunklergasse 21 в 12 район на Виена, започва на 17 септември 2013 г. На 11 юни 2017 г, храмът бе официално осветен от Негово високопреосвещенство Патриарх Неофит ще почете 50-годишния юбилей на българската църква „Св.Иван Рилски” във Виена.  ", "date": "2019.11.10", "title": "Патриарх Неофит почете 50-годишния юбилей на българската църква „Св.Иван Рилски” във Виена"}
{"url": "http://epicenter.bg/article/Gen--Todor-Boyadzhiev--Otvaryaneto-na-dosietata-beshe-manipulativno-/198422/2/0", "text": "Отварянето на досиетата беше най-вредната манипулация, която се случи по това време. Призовах да не се отваря кутията на Пандора - отвориха я манупулативно и изборно, чрез което удариха и свои кадри - д-р Петър Берон.    Това каза в предаването \"120 минути\" по БТВ ген. Тодор Бояджиев - бивш заместник-началник на Първо управление на Държавна сигурност и бивш първи главен-секретар на МВР след 10-и ноември 1989.  На 10 ноември той коментира и промените в Европа и у нас.   \"Службите очакваха падането на Берлинската стена – не на базата на конкретна информация, а на базата на анализа на постъпващата информация. Виждаше се на къде отиват нещата\", заяви Тодор Бояджиев в предаването.    Падането на Тодор Живков от власт става 24 часа след падането на Стената. Ген. Бояджиев коментира, че двете събития не са били прогнозирани като конкретни събития.  \"Те имат непряка връзка, те бяха следствие на историческия процес. Това, че на 9 ноември падна Берлинската стена, а на 10 ноември се състоя пленум, на който Тодор Живков подаде оставка, не са били планирани да съвпадат. Те не са съвместни мероприятия\", каза още ген. Тодор Бояджиев.  Твърде далеч сме от това, което е истинската демокрация, категоричен е генералът.", "date": "2019.11.10", "title": "Ген. Тодор Бояджиев: Отварянето на досиетата беше манипулативно "}
{"url": "http://epicenter.bg/article/Kaloyan-Pargov--V-BSP-predstoyat-interesni-sabitiya/198425/2/0", "text": "Резултатът на БСП в София уплаши много хора. Това каза лидерът на столичните социалисти Калоян Паргов в предаването \"Неделята на NOVA\" по Нова телевизия. Така той отговори на въпроса за издигането на втори кандидат за ръководител на групата на БСП в СОС и наложилото се гласуване от страна на 15-те общински съветници. В крайна сметка Калоян Паргов спечели вота и отново ще води групата на социалистите в СОС. Според него в партията предстоят интересни събития, както винаги се е случвало преди и по време на пълен цикъл отчет и избори.    \"Ако един човек е харесван от всички, това означава, че е лицемер, коментира Калоян Паргов. - Ние не сме се събрали да се харесваме, а да вършим определена работа. Това е нашата задача. Очевидно, че резултатът на БСП от местните избори в София уплаши много хора. А аз приемам всичко, което се случва сега, като добра оценка. Нищо, че я поставят по този начин. В крайна сметка, всички дадоха добри оценки за представянето на БСП в столицата\".    Според Калоян Паргов, първата задача на БСП в София сега е да реши как да капитализира постигнатите добри резултати на местните избори, за да може да надгради в предстоящите и на национално равнище. \"В момента аз мога да постигна това, ръководейки БСП на градско ниво и това е основната ми задача\", заяви той.    Лидерът на БСП - София е категоричен, че в Столичния общински съвет предстои много интересен мандат, какъвто аналог досега не е имало в последните 10 години. \"Политическата обстановка е много променена, има разместване на пластовете, обясни той. - Чух заявки от страна на ГЕРБ, че имат допирни точки с ВМРО по темата \"Сигурност\". Какво обаче ще се случи, когато дойде време за взимане на решение за поредния гей парад? Волен Сидеров си направи цялостна кампания по тази тема. А какво ще стане, когато на дневен ред дойде решението за ромските гета? На изборите там толкова убедително подкрепиха кмета Фандъкова! Какво ще бъде поведението на ВМРО и Атака, бъдещите партньори, формиращи мнозинството, по тази тема? Със сигурност ще бъде много шарено и много трудно в предстоящия мандат\".    Според Калоян Паргов, още във вторник при гласуването за председател на Столичния общински съвет ще стане ясно разделението между управляващи и опозиция. \"Ще видим дали ще бъде избран Елен Герджиков или няма и съответно колко гласа ще събере, коментира той. - Вторият знак за това кой ще подкрепя управляващите ще дойде при гласуването на бюджета за следващата година\".  ", "date": "2019.11.10", "title": "Калоян Паргов: В БСП предстоят интересни събития"}
