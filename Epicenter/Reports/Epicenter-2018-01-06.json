{"url": "http://epicenter.bg/article/Dvoyniyat-standart-pri-hranite-v-Evropa-e-prioritetna-tema-na-Balgarskoto-predsedatelstvo/144500/2/0", "text": "Министърът за Българското председателство на Съвета на ЕС 2018 Лиляна Павлова, омбудсманът Мая Манолова и министърът на икономиката Емил Караниколов обсъдиха днес проблема с двойния стандарт при храните сред държавите-членки на ЕС. Инициативата за срещата и за последващи действия в името на всеки един от гражданите на ЕС е на омбудсмана Мая Манолова.   Двойният стандарт при храните е приоритетна тема за първото ни ротационно председателство, затова докато страната ни оглавява Съвета на ЕС  на проблема ще бъде посветена специална конференция на високо ниво. Планира се това да се случи идния месец. “Българското председателство е отворено към гражданите на ЕС, затова то ще постави на европейския дневен ред проблема с двойния стандарт при храните“, посочи по време на разговорите министър Павлова.   „България има възможността да инициира процес на законодателни промени, които да гарантират еднакво качество на храните и в България, и в Чехия, и във Франция, и  всяка държава-членка на ЕС“, заяви Мая Манолова. Още миналата година българският омбудсман сезира с петиция Европейския парламент – и по-специално Комисията по петициите, за двойния стандарт при храните, наблюдаван в държави от Западна и Източна Европа.   На срещата при министър Павлова присъстваха още изпълнителният директор на Българската агенция по безопасност на храните д-р Дамян Илиев и председателят на Комисията за защита на потребителите Димитър Маргаритов.  ", "date": "2018.01.06", "title": "Двойният стандарт при храните в Европа е приоритетна тема на Българското председателство"}
{"url": "http://epicenter.bg/article/Tsveta-Karayancheva--Botev-shte-zhivee-vav-vseki-balgarin-i-v-dushite-na-badeshtite-pokoleniya/144468/2/0", "text": "Национален комитет за честване на 170-тата годишнина от рождението на Христо Ботев ще бъде учреден на 18 януари в Народното събрание, съобщи председателят на парламента Цвета Караянчева на тържественото честване на годишнината от рождението на поета в родния му град Калофер.   С него бе поставено началото на поредицата чествания под патронажа на председателя на Народното събрание, с които през тази година България отдава почит пред паметта на Ботев, съобщиха от прецентъра на Народното събрание.   Цвета Караянчева прие строя и поздрави почетния караул от представителни части на 61-ва стрямска механизирана бригада на площад \"Христо Ботев\". Тя поднесе цветя пред паметника на майката на поета Иванка Ботева и пред бюст-паметника на Христо Ботев в Националния музей \"Христо Ботев\".   В словото си на тържествено събрание в Народно читалище \"Христо Ботев 1869\" председателят на парламента отбеляза, че 170 години след рождението на безсмъртния поет и революционер песните му, превърнали се в символ на стремежа ни за свобода и независимост, продължават да предизвикват най-съкровен трепет във всяко българско сърце. \"Ботев ще живее във всеки българин и в душите на бъдещите поколения\", добави още Цвета Караянчева.   Кметът на Калофер Румен Стоянов заяви, че именно в родното място на Ботев може да се разбере най-добре поезията, да се отчете най-ясно значимостта на делото му, защото от тук е тръгнал неговия плам. По това каква частица от Ботев носим в сърцата си, зависи колко сме българи, заяви той пред присъстващите на тържеството.    Председателят на парламента разгледа музея на Ботев, където написа в книгата за посетители:  \"Преклонението пред подвига на Ботев е преклонение пред майка България, защото без Ботев днес нямаше да има Отечество. Ще го знаем и ще го помним, докато има българи“.   Директорът на музея Ася Николова представи експозицията, в която са показани и малкото лични вещи на поета, запазени до днес и връчи на председателя на Народното събрание почетен плакет.   Народни представители, кметът на Карлово Емил Кабаиванов, председателят на Общинския съвет на Карлово Теодор Шойлеков и Началникът на гарнизона бригаден генерал Пламен Йорданов бяха сред присъстващите на честването.", "date": "2018.01.06", "title": "Цвета Караянчева: Ботев ще живее във всеки българин и в душите на бъдещите поколения"}
{"url": "http://epicenter.bg/article/Kristiyan-Vigenin-prizova-upravlyavashtite-da-ne-othvarlyat-vetoto-na-prezidenta/144469/2/0", "text": "Дебатът за Истанбулската конвенция е профанизиран от Обединените патриоти, но левицата има задръжки за някои формулировки в нея, заяви в \"Панорама\" на БНТ депутатът от БСП и бивш външен министър Кристиян Вигенин. Той подчерта, че за готовността на България за Председателството заслуга има и служебният министър от БСП Деница Златева.   Той напомни, че опозицията е готова да се вземат важните решения заедно. \"Ще бъдем конструктивни, но заедно с това не мога да се съглася с оценката, че опозицията, внасяйки вотове на недоверие, цели очерняне на България. Когато се поставят реалносъществуващи проблеми, това е шанс за правителството да се реши.\"   Вигенин се съгласи, че прилагането на законите е важно, но също толкова важно е тяхното качество. Той заяви, че по време на гласуването на вота на недоверие е вероятно да има конкретни примери, но заяви, че опозицията ще действа отговорно.   \"България е на 70-то място в индекса по корупция, по свобода на медиите - след 100-ното. Нека да кажем, че за нас има пряка връзка между бедността и корупцията. Призовавам и сега управляащите да не отхвърлят ветото на президента и да направим заедно закон, който да направи реални стъпките на България за справяне с корупцията\", каза още Вигенин.   Относно Истанбулската конвенция, Кристиан Вигенин заяви, че има формулировки, които не са приемливи за мнозинството българи - по-конкретно формулировката какво е пол. Той напомни, че са изразявани резерви, но предложенията на България и други страни не са били приети. Според него тази формулировка създава възможност за нееднозначни тълкувания..", "date": "2018.01.06", "title": "Кристиян Вигенин призова управляващите да не отхвърлят ветото на президента"}
{"url": "http://epicenter.bg/article/Borisov-i-Erdogan-ramodo-ramo-v-istoricheski-za-Balgariya-moment/144470/2/0", "text": "Премиерът Борисов и президентът Ердоган застават рамо до рамо в исторически за България момент - официалното откриване на реставрираната Желязна църква „Св. Стефан” в Истанбул, което ще стане в неделя - 7 януари, на връх Ивановден.   Това ще е и първото задгранично посещение на премиера за 2018 година.   Тържеството се случва 120 години след издигането. Връщането на храма към нов живот става на фона на нов етап от отношениянията между България и Турция и в контекста на стратегическата роля на страната ни в региона на Югоизточна Европа.   Първоначално ще бъде отслужено богослужение от Вселенския патриарх Вартоломей в молитвеното присъствие на Негово Светейшество българския патриарх Неофит, а след това се очаква слова да произнесат министър-председателят на Република България Бойко Борисов, президентът на Република Турция Реджеб Тайп Ердоган, както и председателят на българската общност в Истанбул Васил Лиязе.", "date": "2018.01.06", "title": "Борисов и Ердоган рамо до рамо в исторически за България момент"}
{"url": "http://epicenter.bg/article/Gen-Vasil-Vasilev--Rosen-shte-ogladnee--Shte-se-namokri--shte-mu-stane-studeno--Shte-vliza-po-vilite-/144471/2/0", "text": "„Лошо е издирван преди. Сега много неща се знаят за него, а преди явно не е било така. Сигурно има много подобни случаи. Не може да си заврем главата в пясъка и да кажем, че няма такива случаи у нас“.   Това каза в сутрешния блок на Нова телевизия бившият шеф на Националната полиция генерал Васил Василев по повод убиеца Росен Ангелов, който екзекутира шестима души в Нови Искър.   Според него голяма вина за кървавото деяние има и обществеността. „Конкретен пример е кметът на Луково. Той казва „Тука идва един. Самонастанил се е“. Тук се пита – „Добре де , кмете, ти защо не идеш да провериш кой е там, какво се случва и така нататък“.   „Росен е стрелял по една ламарина и какво ли още не във вилата, дето се е самонастанил. Тогава се пита защо съседите не са обърнали внимание на това и не са сигнализирали“, заяви още генерал Василев.    „Росен ще огладнее. Ще се намокри, ще му стане студено. Ще тръгне да влиза по вилите. Не дай си боже да види възрастни хора или други в някоя от вилите. Ще ги убие – сигурно е“, предупреди генерал Василев и затова призова местни хора и ловци да помогнат на органите на реда в издирването на шесторния убиец от Нови Искър.   Подобна тревога изрази и експертът Славчо Велков, който предупреди, че Росен дори може да вземе заложник, припомни БЛИЦ", "date": "2018.01.06", "title": "Ген.Васил Василев: Росен ще огладнее. Ще се намокри, ще му стане студено. Ще влиза по вилите..."}
{"url": "http://epicenter.bg/article/Bogoyavlenie-/144436/2/0", "text": "За читателите на Епицентър.бг поетът Иван Гранитски изпрати най- новото си стихотворение, постветено на днешния голям християнски празник. БОГОЯВЛЕНИЕ / На читателите на Епицентър / Тъпанът протяжно бие / разгъва се хорото - пояс / Страстно кларинетът вие гайдарите са боси / Стъпват тежко по земята / сякаш газят джибри / И калпаците си мятат / И играят вихрено Пада здрачът неусетно / а те се люшкат до забрава / А когато утрото просветне / още са в прегръдка здрава Гайди хора и звезди / хоро вълшебно вият / В изгряващия слънчев дим / Вседържителя усмивка крие / 5 януари 2018 година ", "date": "2018.01.06", "title": "Богоявление! В изгряващия слънчев дим..."}
{"url": "http://epicenter.bg/article/Volen-Siderov--Petima-ot-KEVR-sabotirat-pravitelstvoto-/144473/2/0", "text": "Общественият интерес в момента не е да се вдига 20% водата, какъвто е случаят в Ямбол например. Аз ще направя всичко възможно това да не се случи. Така лидерът на \"Атака\" Волен Сидеров коментира пред Нова тв поскъпването на водата и отражението на този факт върху обществените нагласи.   „Петима от членовете на комисията са от партии, които са против управлението. Те са в състояние да саботират правителството. И го правят. Какво ще ни кажат хората след три месеца: „Защо дойдохте на власт, а се вдига цената на всичко“, коментира той.   „КЕВР одобрява повишението на цените и от 1 януари в някои градове цената се вдигна доста сериозно – 20%. Това е прекалено много. Настоявам това повишение да не се случи. Ако се наложи, може да се направят и законодателни промени. Тази комисия се оказа толкова независима, че никой не може да й влияе. Не трябва да е толкова независима. Не трябва да е в такъв състав – 9 души, пет от които са от партии, които са против сегашното управление”, каза още лидерът на „Атака” пред Нова телевизия. Според него хората в комисията са „с политически пристрастия и политически виждания”. „Хора като Светла Тодорова и председателят на Комисията Иван Иванов са точно такива. Тази Светла Тодорова, която е уж експерт, преди време се изказа политически, че съжалява, че партия „Атака“ е влязла в правителството. А изказа й дойде, защото преди време именно ние протестирахме пред прозорците й заради поредното увеличение на цените“, заяви Сидеров.   На въпрос защо така остро скочи срещу коалиционните си партньори относно доходите на хората и \"пързалките и шейничките\" за Пирин, Сидеров отговори: \"Това не е нито атака, нито нападение. Това е припомняне. Длъжен съм да го кажа заради хората, които ни направиха трета политическа сила. Има недоволни гласове и тъй като аз съм човекът, който идеологически е движил формацията, те се обръщат към мен\".    \"Времето на коалиционното ни присъствие в парламента не е толкова голямо... Но цял месец държавата да се занимава с Банско... Всички новини започваха с това кой е против и кой е за. Не смятам, че това е актуалният въпрос, с който трябва да се занимава държавата\", отбеляза лидерът на \"Атака\".    Той коментира още, че с коалиционните си партньори Красимир Каракачанов и Валери Симеонов нямат крайни разногласия по ключови въпроси. Според Сидеров - всеки има право на своята позиция, включително и тази за втория лифт в Банско: \"Валери Симеонов е човек много деен, енергичен. като се захване с нещо, той го върши. И като се е захванал с този въпрос, той като че ли се вторачва прекалено много. Има и други територии, на които ние трябва да действаме... Защо не говорим за златните концесии, например? Аз говоря за това от години в парламента\".    \"Коалицията е компромис, доколкото може да движи нещо напред, да движи страната ни напред. Моят възглед, че Турция не може да бъде в ЕС, остава. Моят възглед за тракийските имоти остава. Това, което мисли премиерът Борисов, е негово право. Българският народ е избрал тази партия и този лидер на партия, който има такава политика спрямо Турция. В този смисъл аз се оказвам малцинство. Но ние работим с партия ГЕРБ, защото в такава ситуация аз мога да направя нещо за моите избиратели - като коалиционен партньор, а не като опозиция. Съгласието да бъда в коалиция с партията, с която имам различия по доста въпроси, е за да мога да свърша нещо\", заяви Волен Сидеров.", "date": "2018.01.06", "title": "Волен Сидеров: Петима от КЕВР саботират правителството "}
{"url": "http://epicenter.bg/article/Shestorniyat-ubiets-ot-Novi-Iskar-e-bil-v-Chuzhdestranniya-legion-/144474/2/48", "text": "Има индикации, че издирваният за шесторното убийство в Нови Искър Росен Ангелов е бил в Чуждестранния легион. Това заяви пред БТВ военният министър Красимир Каракачанов. Така той в голяма степен потвърди информацията, че криещият се от закона 56-годишен мъж има изключително високо равнище на подготовка.   Каракачанов за момент забрави за ролята си на вицепремиер в настоящото правителство и се възмути от факта, че живеем в страна, в която всеки може да си купи оръжие и да се крие от властите. След това обаче намери виновен за ситуацията – твърде либералното отношение към закононарушителите.   „Когато един човек е съден за една камара престъпления (…) да го оставиш на свобода до произнасяне на присъдата?”, възмути се националистът и заяви, че ако се въведе ограничение вероятно „т. нар либерални философия, които са готови по всяка тема да критикуват България, те веднага ще бъдат срещу това”.   Той размаха пръст и на медиите, които през последните дни следят случая (до степен в която намериха пропуснато от многобройните разследващи веществено доказателство) и запита „на кого помагаме” с преките включвания от Искърското дефиле.   Домашно насилие, корупция, традиционни ценности   Запитан заради дебатите около Истанбулската конвенция срещу домашното насилие, Красимир Каракачанов коментира, че то съществува, но „в един свят, който е заливан от чужда цивилизация, която иска да го унищожи, това ли е проблемът”?   ВМРО и други консервативни политици в левия и десния спектър се обявиха срещу документа с мотива, че въвежда т.нар трети пол в това число и като тема в училище. Даже вицепремиерът Екатерина Захариева и правосъдният министър Цецка Цачева подчертаха, че такова нещо няма и всъщност целта е по-добра закрила на тези, които са обект на агресия вътре в семейството.   „За съжаление, западното общество, към което принадлежим и ние, изкриви своята ценностна система. То прави опити да се откаже от своите национални, културни и религиозни ценности”, констатира Каракачанов, който сравни съвременна Европа с Римската империя.   Според него в момента по-важно е да се помогне на 200-те хиляди „млади, грамотни семейства”, които не могат да имат деца.   Каракачанов разкритикува и инициативата на няколко северозападни области да се отделят от България заради високата корупция. „Една държава, която в началото на своята демократична ера си разстреля държавния глава като куче… Доколко Румъния е по-демократична и по-некорумпирана е въпрос на спор (…) Българската нация е готова по най-лесния начин да решава проблема – ние сме готови да отречем традиционни ценности в името на няколко изключения, той (инициаторът на подписката за отделяне) е готов 1/5 от България да бъде присъединена към друга държава, защото там нямало корупция”.  ", "date": "2018.01.06", "title": "Шесторният убиец от Нови Искър е бил в Чуждестранния легион"}
{"url": "http://epicenter.bg/article/Delyan-Dobrev-ottegli-ostavkata-si-kato-deputat--za-da-izprevari-KS/144475/2/0", "text": "Депутатът от ГЕРБ Делян Добрев е оттеглил оставката си от деловодството на Народното събрание, съобщава сайтът \"Де факто\". Това може да обезсмисли текущото дело в Конституционния съд, който трябваше да се произнесе по законността на решението, с което мнозинството в парламента не му разреши да напусне въпреки внесения от него отказ от мандат.   Добрев е уведомил писмено конституционните съдии за решението си да остане народен представител.   Оставката беше подадена в началото на октомври 2017 г., когато избухна скандалът около \"Кумгейт\" в Хасково. Депутатът от ГЕРБ беше уличен от Елена Йончева (БСП) в това, че е съдействал за назначаването на свои семейни близки и техните роднини в администрацията на Община Хасково. Кметът на града Добри Беливанов (ГЕРБ) също обвини Добрев в кадруване и обяви, че \"истинската му цел е била да ръководи общината, а аз само да бъда фигурант - фасадата, зад която друг реди събитията\".   В резултат на публичния скандал бившият енергиен министър и депутат от ГЕРБ обяви, че ще се оттегли от политиката и ще напусне Народното събрание.   Парламентарната група на ГЕРБ обаче отказа да подкрепи оставката на един от знаковите си членове, а с гласове от \"Обединени патриоти\" Добрев запази мястото си в Народното събрание. По настояване на БСП въпросът с неприетата му оставка беше внесен в Конституционния съд, а казусът попадна при Константин Пенчев.", "date": "2018.01.06", "title": "Делян Добрев оттегли оставката си като депутат, за да изпревари КС"}
{"url": "http://epicenter.bg/article/Potroshiha-treti-dzhip-na-plovdivski-deputat-ot-GERB/144472/3/0", "text": "Предното стъкло на джип „Мерцедес“, собственост на депутата от ГЕРБ Антоний Йорданов, е било разбито с камък. Вчера други два джипа на Йорданов бяха запалени. Говорителят на Районната прокуратура в Пловдив Атанас Илиев потвърди за случая и уточни, че посегателството е извършено между 20 часа и 6 часа вчера, предаде БТА.   Предното панорамно стъкло на луксозното возило е било строшено с камък. „Извършен е оглед на място, образувано е досъдебно производство, води се следствие срещу неизвестен извършител за повреждане на чужда вещ“, каза още прокурор Илиев.   Миналата нощ бяха подпалени и изгоряха напълно други два джипа на семейство Йорданови – „Мерцедес“ и „Тойота“. По задната гума на едната кола бяха открити следи от запалителна течност.   Антоний Йорданов е депутат от ГЕРБ за втори мандат, шеф е на районната структура в пловдивския кв. „Тракия“. Съпругата му Татяна е общински съветник от партията на Бойко Борисов.   От ГЕРБ заявиха следното: „Очевидно някой в Пловдив много го е страх от ГЕРБ, но категорично заявяваме, че няма да ни уплашат и да попречат на работата ни в полза на пловдивчани и всички български граждани. Очакваме разследващите да достигнат до категоричен отговор, дали чрез посегателството срещу автомобилите на двамата представители на ГЕРБ не се цели оказване на въздействие върху политическата им дейност.“", "date": "2018.01.06", "title": "Потрошиха трети джип на пловдивски депутат от ГЕРБ"}
{"url": "http://epicenter.bg/article/Trabata-na--Turski-potok--stiga-do-Turtsiya-prez-may/144482/4/0", "text": "Първата тръба от газопровода \"Турски поток“ ще стигне до турския бряг през май тази година и ще влезе в експлоатация до края на 2019 г. Това заявиха от управляващия проекта екип пред Анадолската агенция.   С помощта на най-големия в света кораб за строителни работи - Pioneering Spirit - проектът за две паралелни тръби, който се състои от производство на тръбите, полагането им по дъното на Черно море и на сушата, както и изграждането на приемателен терминал, е настроен за пускане през пролетта.   Първата тръба е предназначена за турския пазар, а втората - за доставките на газ за страните от Южна и Югоизточна Европа. \"Южен поток\", който е дъщерно дружество на \"Газпром\", основен руски партньор в проекта, ще изгради офшорната част на проекта.   \"През май първата линия ще достигне турския бряг. След това корабът [Pioneering Spirit] ще има друга работа. След това ще се върне в Черно море, за да работи по втората линия на \"Турски поток“. Очакваме, че ще се завърне през третото тримесечие до Черно море и след това ще продължи с работа по проекта\", каза говорителят на \"Турски поток“ Сандер ван Роотселаар.   Според Ван Роотселаар, общият капацитет на проекта от 31,5 милиарда кубически метра природен газ ще отговори на годишните енергийни нужди на 15 милиона домакинства. Проектът ще може да произведе електричество с еквивалента на 126 000 вятърни турбини и 39 ядрени блока. Говорителят потвърди, че 700 км от морския участък на проекта с обща дължина 1860 км на двете тръби вече са готови.   Със съвременната технология, с която е оборудван Pioneering Spirit, корабът е в състояние да осигури поставянето на четири километра тръбопровод на ден дори при сурови метеорологични условия. Официалният представител каза, че преговорите с Гърция и България за европейската страна на проекта са в ход и страните постигат добър напредък.   \"Има положително настроение около проекта\", каза той, имайки предвид, че Сърбия и Унгария също проявяват интерес да се включат в реализацията. \"Преди да доставим първия газ в Турция в края на 2019 г., трябва да се вземе решение за втората тръба\", добави той.", "date": "2018.01.06", "title": "Тръбата на „Турски поток“ стига до Турция през май"}
{"url": "http://epicenter.bg/article/Novi-Iskar--neshto-ne-se-vrazva--Ili-kak-MVR-natakmyava-dokazatelstva-za-absurdnite-si-versii/144505/11/33", "text": "От точно 3 дни (02.01.2018 г.) цялото българско население наблюдава сцена от криминален трилър, но този път случката е реална…   Случилото се в Нови Искър е толкова брутално, че не знаем как да реагираме, защото подобни неща сме виждали само по телевизията. МВР естествено реагира светкавично… Прекалено светкавично.   Но някак си всички оставаме с това неприятно чувство, че за пореден път МВР и прокуратурата симулират дейност. Те симулираха дейност, когато апетитни имоти в центъра на Пловдив бяха подпалени, а изведнъж откриха и “виновника” в лицето на клошар, който бе набързо осъден. Сценарият с внезапно появилия се престъпник ни е до болка известен. Но нека сме честни. Всеки знае, че МВР е далеч от най-ефективните институции, а разкриваемостта на престъпленията не е задоволителна (според статистиката). Затова всички сме изненадани от внезапното “разкриване” на случая от Нови Искър.     Това чувство може да е породено поради две причини: Кои са твърденията, които будят съмнение   Всички новинарски емисии разпространиха информацията, която бе споделена от МВР. Цитирам: Тук си задаваме логичния въпрос, ако за въпросната връзка е знаел само 1 човек, а той е бил убит, как МВР са се сдобили с тази ценна информация?   Буди недоумение и още едно интересно твърдение. Дори МВР признава, че не знае откъде се познават Кети и Росен Ангелов, но се твърди, че е харесвал всяка нейна снимка във Facebook, на която е сама, а според тях това е сигурен знак за наличие на любовни чувства. Сякаш потвърждават неписаното правило, че ако ти е харесал снимките повече от веднъж, значи те обича. А дали цялата любовна теза не се дължи само на фейсбук?     Всички медии съобщават, че извършителят на убийството е доказан с ДНК анализ, но никой не споделя информация за този анализ. А въпросите, които възникват са много.   За да бъде извършен ДНК анализ, е нужно да има биологичен материал върху жертвите от убиеца (или в тяхната къща) и референтен, сравнителен материал от самия убиец, който доказано е негов. Дали и КАК МВР се е сдобил с подобни материали не е ясно. И макар в CSI: New York да могат да извършват подобно нещо на базата на открит косъм за 5 минути, то в реалния живот подобно нещо е невъзможно.   Космите и косата (по земята и четките) като цяло не са добър източник на генетичен материал. Космите не носят ДНК, а евентуално, ако косъмът не е пречупен и с непокътнат корен, който носи клетки. Може да са открили друг биологичен материал – кръв, тъкан, семенна течност, но с течение на времето качеството се влошава, шансът ДНК да се фрагментира нараства, а с това се редуцира качеството на анализа. Просто не е ясно дали въобще са открили биологичен материал от убиеца, а и ако са открили, то най-вероятно е трябвало да се изследват десетки проби.   Но не е ясно с какво са сравнили открития материал. Кой е референтният, този от убиеца. Откъде са го взели, ако 8 години убиецът се издирва от властите и никой не знае къде е? Поредната мистерия.   И още нещо:    Но проблемите не стигат до тук. Чисто хронологино нищо не се връзва. Анализът на ДНК е изключително прецизен и изксва много време, което не корелира с реалността в CSI. Капацитетът на централната лаборатория на МВР не е голям, защото според годишните документи за профилактика, те разполагат с един PCR апарат и два секвенатора, които почти не се ползват, защото липсват скъпи консумативи. Или с други думи МВР би обработила прекалено бавно множество проби. Капацитетът не е голям.   Самият анализ отнема много време. Нужни са минимум 2 дни, а при положение, че днес (05.01) се огласяват резултатите от анализа, а вчера (04.01) стана ясно за съществуването на Ангелов, не е ясно кога са били взети пробите… Хронологично цялата ситуация е съмнителна.   Извършването на ДНК анализ преминава през 3 фази. Първо се извършват изследвания, за да се установи какъв е биологичният материал (кръв, тъкан или друг флуид/материал). След това е нужно да се извърши екстракция на ДНК. Клетките се разрушават, протеините утаяват, пробата се пречиства, ДНК се концентрира. Всичко това се извършва чрез хидролиа с протеолитични ензими, която може да протече и над 6 часа в зависимост от материала. После следва серия от центрофугирания, утавяния и третирания с органични разтворители (хлороформ, фенол, изоамилов алкохол, етанол), които могат да продължат и една нощ. На следващия ден вече се определя количеството на събраната ДНК, дали е чиста, дали количеството е задоволително за анализ и за какъв точно анализ от огромната палитра. Ако МВР реши да секвенира изолирания геном, то ще са му нужни поне още 24 часа, защото това е бавен процес, но получената информация е прецизна и точна.   Всичко това е с условието, че пробите ДНК се пречистени от бактериална и друга ДНК. Все пак пробата не е стерилна и има източници за замърсители… Ами ако в космите има и такива от куче?   Обновената криминалистична лаборатория за ДНК анализ на Александровска болница предлага идентични услуги с тези на МВР, а резултатите са с еднаква тежест, но продължителността на аналитичната дейност продължава до 20 дни.   Или отново с други думи – чисто хронологично представеното от МВР и медиите няма логическа връзка и последователност. На 02.01 МВР смята, че бащата е удушил всички, на 03.01 се появи версията, че са убити заради измами с ДДС, на 04.01 се появи Росен Ангелов, а на 05.01 вече му е направен ДНК профил по необясним начин.   Уви, това са възможностите на МВР, а видимо от умствения багаж на министри, прокурори и главни секретари на МВР, те не са големи. За всички е ясно, че сакралната цел НЕ Е да се разкрие едно престъпление, а да се симулира дейност и разкриваемост на престъпленията, защото цяла Европа гледа България. Трябва да сме стабилни за европредседателството!    - Авторът Йордан Стефанов е доктор по микробиология. Поддържа един от най-популярните сайтове за наука у нас  . Заглавието е на Епицентър.бг.", "date": "2018.01.06", "title": "Нови Искър: нещо не се връзва. Или как МВР натъкмява доказателства за абсурдните си версии"}
{"url": "http://epicenter.bg/article/Ucheni--Anton-Chehov-e-pochinal-ot-insult/144499/6/0", "text": "Писателят Антон Чехов (1860-1904) е починал от кръвоизлив в мозъка, съобщи ТАСС. До този извод са стигнали учени от биологичния институт \"Куодръм\" в Норич. Те са изследвали химическия състав на проби, взети от картички и писма, подписани от драматурга, както и от риза с петно от кръв, с която той е бил облечен, когато е починал. Чехов умира в хотел в курорта Баденвайлер в Шварцвалд, където отива заради пристъп на туберкулоза. Съпругата му Олга Книпер-Чехов е разказвала, че той поръчал чаша вино и казал, че отдавна не е пил шампанско. Изпил го усмихнат, след което си легнал и малко след това издъхнал. Биографите на Чехов предполагаха, че е починал от инфаркт.", "date": "2018.01.06", "title": "Учени: Антон Чехов е починал от инсулт"}
{"url": "http://epicenter.bg/article/Kral-Huan-Karlos-obiden-posreshta-svoya-yubiley---80-godini-/144467/7/0", "text": "  На 5 януари испанският крал Хуан Карлос I навърши 80 години. По този повод испанските и световни медии се надпреварват в коментари – добронамерени и не чак толкова със снимков материал, посветен на 40-годишния активен период на един европейски владетел, извършил безкръвен демократичен преход, спечелвайки си прозвището дори „крал на републиканците“ след 40-годишна тежка диктатура на генерал Франко до смъртта му, ноември 1975г.   Кралят е моторът през активните първи години на прехода, когато се изграждаха основите на испанската демокрация, когато без кралска репресия една след друга се завърнаха в Испания левите партии и техни представители, познали изгнанието след Испанската гражданска война - Комунистическата партия с Долорес Ибарури и Сантиаго Карильо, Испанската социалистическа работническа партия с Фелипе Гонсалес, плеада от републиканци, повечето със смъртни присъди, издадени от Франко... От затворите излязоха политически лидери като Марселино Камачо, Аскарате и Николас Редондо и влязоха в испанския парламент. Несигурно време, размирици, митинги, но и мъдри политици, които успяха да укротят страстите и отстранят франковия бункер от властта. Испания влезе и тръгна в демократични релси, самотният „идалго на Пиринеите“, се завърна в Европа и в европейските структури – Европейски съюз и Съвета на Европа, възстановени бяха пълни дипломатически отношения с всички европейски страни и Русия /включително и с България, май 1977г./. Кралят караше камиона на прехода в Испания.   На 2 юни 2014г., крал Хуан Карлос абдикира в полза на сина си, коронован като крал Филип VI. Той запази кралската си титла, която носи 40 години, но бързо мина в сянката на миналото на Испания. Дистанцирането и изчезването на Хуан Карлос от официални церемонии и прояви, на които преди той участваше, се забеляза смущаващо, въпреки, че последните няколко години кралят-баща премина през тежки здравословни проблеми. Особено фрапантно и трудно мотивирано бе отсъствието на крал Хуан Карлос от честване 40-годишнината от неговата прокламация, както и от 40-годишнината от първите демократични избори след Франко. „През трите години след абдикацията си Хуан Карлос се превърна в най-ценната китайска порцеланова ваза на държавата“, коментират някои испански медии на 28 юни 2017г., за неговото отсъствие в Кортесите.   Не е тайна, че в това дълго 40-годишно царуване, особено през последните години, след 2010г. има полемични случаи, които натежаха на короната. За да абдикира един владетел, се иска и голямо мъжество и Хуан Карлос го прояви. Ако той съзнателно оставаше в сянка за известно време, стана обаче така, че се превърна в постоянно отсъствие от програмата на крал Фелипе, заличавайки изцяло неговата личност и най-вече дългата диря, която той бе оставил след себе си.   До такава степен се чувства отстранен Дон Хуан Карлос от чествания на Националния празник, военни паради и откриване парламентарната дейност в Кортесите, включително 40-годишнината от прокламацията му на 22 ноември 2015г., че избухва, “сякаш не бе нормално наследяване баща-син, а смяна на една династия с друга”.   Дон Хуан Карлос търпеливо преглъща горчилката и обидата с философия, но когато на 28 юни 2017г. той не бил поканен от сина си на 40-годишнината от първите демократични избори, които той насрочва през 1977г., насъбралата се мъка изригва на бащата срещу сина. “Бяха поканени дори внуците на Ла Пасионария, а мен, който съм жив още и съм водачът на испанския камион на прехода, ме изключихте от зачитане...“   Последваха обяснения от двореца Сарсуела, че има протоколна трудност да участват двама крале. Но това е исторически факт и реалност да отдадем заслуженото на тези, които сториха демокрацията след Франко и зад Дон Хуан Карлос застават личности от калибъра на Фелипе Гонсалес, Марселино Ореха, Ланделино Лавиля, Перес Льорка...   Дон Хуан Карлос преди дни предупреди открито, че повече няма да толерира унижения към неговата персона. И смята, че тази кръгла годишнина е добър повод да му бъде върнато достойнството и да бъда почетен по подобаващ начин, така както се почитат в цял свят грандовете за заслугите им. Както разказва очевидец,   Дон Хуан Карлос стигнал до там, че заплашил, че ще напусне Испания в деня на неговата 80-годишнина, ако Фелипе продължи в този негов стил. Накрая с посредничеството на някои от присъстващите в двореца, като Алфонсо Санц Портолес, се стигнало до компромисно решение за сега. Кралят Хуан Карлос ще присъства на Коледния военен парад за първи път от три години, а крал Фелипе ще отдаде заслужена почит в речта си към баща си, крал Хуан Карлос, големият герой на този ден.   Кралят е поканил цялото кралско семейство на обяд в двореца Сарсуела, а на Коледния военен парад за първи път баща и син, кралете на Испания ще бъдат един до друг. Крал Фелипе има чудесната възможност в речта си да се извини елегантно на баща си, отчитайки заслугите му за демокрацията в Испания.Един", "date": "2018.01.06", "title": "Крал Хуан Карлос обиден посреща своя юбилей - 80 години "}
{"url": "http://epicenter.bg/article/Kirios-sprya-pohoda-na-Grisho-kam-nova-titla-v-Brizbeyn/144481/8/0", "text": "Ник Кириос елиминира Григор Димитров на полуфинал в Бризбейн. 22-годишният австралиец победи българина с 3:6, 6:1, 6:4 след 1 час и 34 минути игра.   Така Кириос записа първи успех срещу световния номер 3, а на финала утре ще срещне американеца Райън Харисън.   Първият сет вървеше равностойно до 3:2, когато Димитров за първи път в мача получи две точки за пробив. Той се възползва мигновено и увеличи аванса си - 4:2. До края на частта австралиецът не успя да навакса пасива си - 6:3 и 1:0 сета в полза на Димитров.   Кириос започна по-агресивно втората част и излезе напред с пробив за 3:1. Стабилността на българина бе нарушена и той изостана с втори брейк за 1:5. Без затруднения поставеният под номер 3 в схемата Кириос изравни резултата в мача - 6:1 и 1:1 сета.   В решителната трета част и двамата тенисисти печелеха подаванията си с лекота. При 3:3 обаче родният тенисист сгреши и 22-годишният му съперник поведе с пробив за 4:3. Усилията на Димитров не бяха достатъчни, за да се продължи перфектната си серия срещу Кириос - 6:4 за австралиеца и финал в Бризбейн.", "date": "2018.01.06", "title": "Кириос спря похода на Гришо към нова титла в Бризбейн"}
{"url": "http://epicenter.bg/article/Potaynostite-na-Aton-i-kakvo-e-da-izvarvish-800-te-km-na-Patya-na-Kamino---ot-parvo-litse/144504/10/0", "text": "Оцеляхме, слушатели на „Покана за пътуване”! След като пазарувахме, сякаш идва свършекът на света. След като прекалихме с ядене и пиене все едно ще ни заключат в дебелариум. След предозирането с честитки, сурвачки и прегръдки. Хранително-вкусовата вакханалия плавно преля във върволица от имени дни. Днес да са живи Ивановците. Честито! Празниците нямат свършване, но и желанието за пътешествия никога не секва!   В първото издание на „Покана за пътуване” за 2018-а надникваме зад дувара на духовното.  Фоторепортерът Цветан Томчев, носител на наградата за журналистика „Черноризец Храбър”, ни води към едно свято място, където гостът не може да остане повече от четири дни и е забранено за дами. Дори женски животни не се допускат.   Сигурно вече сте се досетили, че става дума за Атон, но се чудите защо. Според преданието Света Богородица заедно със Свети Йоан тръгнали на път за Йопа в Кипър, за да видят Свети Лазар. Изведнъж извила буря, лодката им започнала да се люлее и се разбила близо до днешния манастир Ивирон, на все още езическия по онова време Атон. На брега Божията майка щом се свестила, изпаднала във въодушевление от дивната красота на планината, благословила я и замолила Сина си да превърне това място в нейна градина. Изведнъж чула глас: \"Нека това място да бъде твое наследство, рай и небе и избавление за онези, които търсят спасение\". От тогава планината е посветена на Света Богородица и не се позволява присъствието на други жени освен  Божията майка.   От векове българите ходят на поклонение в Света гора като на по-близък хаджилък.   Според Цветан Томчев българският манастир на Атон е един от най-красивите – нашите предци очевидно не са жалели пари за вярата.   Обаче!  Ако сте дама и споделеното от фотожурналиста е запалило авантюристичната жарава в сърцето ви, не пробвайте да се промъкнете на Атон, предрешени като мъж. През 1045 година, по време на управлението на византийския император Константин IX Мономах, е приет устава, който официално забранява на жените и даже на домашни животни от женски пол да пребивават на територията на Света гора. Все пак трябва да признаем, че по време на турското робство бежанки са намирали убежище там. Указ на президента на Гърция от 1953 година предвижда от 2 до 12 месеца затвор за безразсъдни нарушителки. Запазването на забраната е едно от условията на Гърция при влизането й в Евросъюза. Периодично различни органи на ЕС опитват да оспорят тази точка, но удрят на камък. Формално Атон е частно владение - цялата територия на полуострова е разделена на двадесет части между разположените тук манастири.   Каква е връзката между Иван Вазов, Атанас Далчев и Кишкьорьош? (Това последното не е изпитание за слуха ви или тест за правоговор, а унгарски град). В рубриката на Теодор Борисов и Светослав Марков „50 места от българската история отвъд България” става дума тъкмо да унгарското градче, родно място на Шандор Петьофи, в което паметниците на двамата български поети го почитат като негови преводачи.   Какво може да накара един млад човек да си зареже рахатлъка, за да извърви пеш и сам близо 800-те километра към Сантяго де Компостела. При това без да е ревностен католик и дори не е задълбочено религиозен? Можете да задавате този въпрос на Тихомир Иванов само ако не сте прочели книгата му „Камино:  Пътят на завръщането”. Редакторката нарича творбата му „оголен нерв на една страстно жадувана духовна трансформация”. Ники Кънчев цитира режисьора на „Покаяние” Тенгиз Абуладзе „За какво ни е този или онзи Път, ако не води към Храма?“. Къде го отведе Пътят на Камино, колко време му отне да го измине, отговорът – от Тихомир Иванов. Лично.   Все пак, ако решите да търсите смисъла или да изпитате себе си, не ползвайте  книгата на Тихомир Иванов „Камино:  Пътят на завръщането” като пътеводител. След близо 800 километра пеш може да напишете своя.   А ако приключенията в Покана за пътуване не са ви достатъчни, на страницата ни във Фейсбук  има хем още пътешествия, хем награди - ", "date": "2018.01.06", "title": "Потайностите на Атон и какво е да извървиш 800-те км на Пътя на Камино - от първо лице"}
{"url": "http://epicenter.bg/article/Kakvo-da-slozhim-na-trapezata-na-Ivanovden---vkusni-retsepti/144413/9/25", "text": "Корите се намачкват леко, за да се накъдрят. Поръсват се с сирене, яйце и олио. Щом корите свършат се нарязва на едри квадрати и се залива с лимонада и яйца. Пече се до зачервяване на умерена фурна. След като се опече се поръсва с вода и захар.     •    500 г бял боб •    3 глави лук •    6 с.л. олио •    1/2 кисела зелка •    червен пипер   Фасулът се сварява с две глави ситно нарязан лук и 3 с.л. олио. В друга тенджърка се вари ситно нарязаната зелка. При готовност се прехвърля при сварения боб.  Глава накълцан лук се запържва в 3 с.л. олио и ципка червен пипер. Ястието се залива при запръжката и се разбърква. Оставя се да ври още десетина минути.      1 свинска плешка 50 мл вода 50 зехтин 50 мл оцет балсамико       Приготвя се смес от настъргани ябълки, стафиди, локум, захар, канела, орехи и олио. Редят се по три кори и плънка. Сладкишът се реже като торта и се полива с газирана вода. Пече се на 200С до порозовяване. Щом изстине се поръсва с пудра захар.          ", "date": "2018.01.06", "title": "Какво да сложим на трапезата на Ивановден – вкусни рецепти"}
{"url": "http://epicenter.bg/article/Izpolzvayte-denya-za-kupuvane-na-tehnika--podpisvane-i-podrezhdane-na-dogovori-i-dokumenti/144506/10/101", "text": "Очаква ни щастлив и спорен ден, предназначен за новости и запознанство.   Номерологичната карта е с Път на живота едно. Благославя раждане на деца, разходки и походи в планината, дейности свързани с дома и офиса,включително и покупки.   Може да използвате 7 януари също така за купуване на  техника, подписване и подреждане на договори и документи.   Успех ще има всичко свързано с чужбина, далечни полети, онлайн реклама, търговия, Фейсбук, интернет.   Денят започва с идеални очаквания за предстоящо случване с настъпването му в 00.00 ч. Рано сутринта след 6.00 ч се активира начало, старт и тръгване, след 12.00 ч. ще се проявят претенции, които ще  са свързани с партньор или партниране.   Вечерта след 18.00 ч.завършва с щастлив край, големи надежди, запознанство.   \r\n \r\n  ", "date": "2018.01.06", "title": "Използвайте деня за купуване на  техника, подписване и подреждане на договори и документи"}
{"url": "http://epicenter.bg/article/Petar-Stoychev-stana-vitseshampion-po-ledeno-pluvane/144486/8/0", "text": "  41-годишният българин зае второ място на световното първенство по плуване в ледени води в Германия в дисциплината 1000 м свободен стил. Той преодоля разстоянието за 12:39,64 при темперература на водата 3.8 градуса и на въздуха 6 градуса.     Българинът е двукратен световен шампион по плуване в ледени води. Той спечели титлата през 2017 г., като го постигна по внушителен начин - с подобряване на собствения си рекорд.", "date": "2018.01.06", "title": "Петър Стойчев стана вицешампион по ледено плуване"}
{"url": "http://epicenter.bg/article/SASht-pokaza-na-video-kak-se-prehvashtat-ruski-Su-30/144478/7/96", "text": "Пентагонът публикува видеозапис на прехващане от военновъздушните сили на САЩ на два руски изтребителя Су-30 в международното въздушно пространство \"около Балтийския регион\" на 23 ноември и 13 декември 2017 г.   Видеото, препредадено от ТАСС, показва как самолети Ф-15 излитат и се доближават на голяма височина до два руски изтребителя на военноморските сили. Операцията се обяснява с „липса на съгласувани полетни планове“ с руската авиация. В средата на декември Министерството на отбраната на Литва съобщи, че изтребители на НАТО, дислоцирани на авиобазата Зокняй в рамките на четиримесечна ротация, са съпровождали веднъж между 11 и 17 декември руски военни самолети.   Според министерството те са летели в режим на пълно мълчание: без съгласувани планове, без връзка с наземни центрове за управление, с изключени транспондери – устройства за автоматична идентификация на въздушните летателни машини. Руското Министерство на отбраната нееднократно е заявявало, че полетите на военната авиация се извършват над неутрални води в строго съответствие с международните правила за използване на въздушното пространство, напомни ТАСС. Контролът над въздушното пространство на балтийските страни, които не разполагат със собствена бойна авиация, се извършва от съюзници в НАТО. От 2004 г. на ротационен принцип четири изтребителя на алианса се базират в Зокняй. От април 2014 г. още четири самолета патрулират от авиобазата Емари в Естония.", "date": "2018.01.06", "title": "САЩ показа на видео как се прехващат руски Су-30 (видео)"}
{"url": "http://epicenter.bg/article/Donald-Tramp-e-opisan-kato-idiot-v-skandalna-kniga--s-Melaniya-speli-otdelno/144479/7/96", "text": "Скандална книга за Доналд Тръмп ще бъде публикувана в САЩ. Това вбеси американския президент, който определи книгата като \"пълна с лъжи\". Автор на книгата, озаглавена \"Огън и ярост: В Белия дом на Тръмп\", е американският журналист Майкъл Улф.   Той пише коментарни статии за редица издания. 64-годишният Улф твърди, че в продължение на 18 месеца е гравитирал около галактиката Тръмп, от предизборната кампания до Белия дом, и че е интервюирал \"над 200\" души, от президента до неговите близки сътрудници.   След изненадващото избиране на републиканския кандидат, когото Улф интервюира през юни 2016 г., журналистът иска от Доналд Тръмп достъп до Белия дом, който новоизбраният президент не му отказва. Така той става „част от пейзажа” и започва да събира за книгата си откровения на президентските съветници и пикантни случки.   Помежду сътрудниците му в Белия дом го наричали идиот и глупак. Смятали го за дете, което се нуждае от постоянно задоволство. Надълго и нашироко са описани и отношенията със съпругата му Мелания. Двамата спели в отделни спални и понякога не си говорели с месеци.   Едно от тези откровения, публикувано в сряда от британския в. \"Гардиън\", предизвика гнева на американския президент. В отмъстително комюнике той обвини бившия си съветник Стивън Банън, че си е \"изгубил ума\", защото заявил, че големият син на Тръмп - Доналд Тръмп-младши е извършил \"предателство\", като се е срещнал с руска адвокатка, предлагаща злепоставящи информации за Хилари Клинтън.   Книгата потвърждава онова, което вече се разбира от мнозина - не само че Тръмп е напълно негоден за президент, но й, че всеки около него знае това, пише „Ню Йорк Таймс” в материал по темата. Свързваща нишка в цялата книга \"Огън и ярост\" е начинът, по който роднините, опортюнистите и официалните лица се опитват да манипулират и да управляват президента, и как те често не успяват да направят това.   \"Ню Йорк таймс\" цитира Улф, според когото, хората около Тръмп, \"всички - на 100 процента - са се убедили, че той е неспособен да изпълнява тази работа\". Според Улф министърът на финансите Стивън Мнучин и бившият шеф на администрацията на Белия дом Райнс Прийбъс наричали Тръмп \"идиот\". Така го наричал и медийният магнат Рупърт Мърдок, като дори прибавял към тази дума още по-цинично определение. Съветникът по националната сигурност Х.Р. Макмастър смятал, че Тръмп е \"глупак\". А медиите вече съобщиха, че държавният секретар Рекс Тилърсън в частен разговор го е нарекъл \"малоумник\", и той многозначително отказва да отрече това, се казва в коментара на вестника.   Говорителката на Белия дом Сара Сандърс заклейми съдържанието на книгата и заяви, че в нея \"има много напълно неверни неща\". Тя увери, че Майкъл Улф е имал \"само кратък разговор\" по телефона с президента, продължил между 5 и 7 минути, откакто той встъпи в длъжност и че този разговор \"не е имал нищо общо\" с президентството.   В \"Туитър\" президентът на САЩ заяви, че му е отказвал достъп до Белия дом неведнъж и никога не е говорил с него по тази тема. Тръмп чрез личните си адвокати поиска Улф и ръководителят на издателството \"Хенри Холт и сие\" да не публикуват книгата, заплашвайки да ги съди за клевета, за накърняване на неприкосновеността на личния живот и за недоброжелателност.   Междувременно американски конгресмени разкриха, че са започнали консултации с психиатър за психическото здраве на президента. Те подготвят проект за парламентарна комисия за \"президентска неспособност\".  От Белия дом отговориха, че поставянето на диагноза без консултация с пациента, е незаконно.", "date": "2018.01.06", "title": "Доналд Тръмп е описан като идиот в скандална книга, с Мелания спели отделно"}
{"url": "http://epicenter.bg/article/Migrantite-sa-uvelichili-prestapnostta-v-Germaniya-s-10-/144483/7/50", "text": "две години, между 2014-а и 2016-а, в Германия са регистрирани с десет процента повече престъпления. 92 процента от тях са дело на бежанци. Това сочи анализ на група криминалисти, поръчан от германското министерство на семейството, съобщи БНР.   Данните бяха публикувани в навечерието на предстоящите следващата седмица преговори в Берлин за съставяне на ново правителство. Консервативният блок ХДС/ХСС на канцлера Ангела Меркел и социалдемократите на Мартин Шулц сядат утре на масата за преговори за подновяване на голямата коалиция в Германия. Една от основните теми на предстоящите сондиращи разговори е бежанската политика. Именно отношението към вълната мигранти в Германия през есента на 2015 г. до голяма степен определи изхода от парламентарните избори в края на септември, а те показаха сериозен спад в доверието за управляващата коалиция и легитимираха предизвестения възход на крайната десница, която днес е трета политическа сила във Федералната република.   Мигрантският проблем раздели обществото, а нивото на престъпност сред пристигналите бежанци уплаши дори полицията, която в новогодишната нощ в Кьолн преди две години се опита да скрие масовите сексуални посегателства срещу жени, извършени - както се оказа - предимно от млади мъже от Северна Африка. Точно те се оказаха и във фокуса на анализа, който тази седмица оповести проф. Кристиян Пфайфер, ръководител на екипа криминалисти: \"Прави впечатление, че престъпленията се извършват предимно от млади мъже на възраст между 15 и 30 години. Освен това става дума за мигранти, които нямат никакъв шанс да получат закрила в Германия. На тях от самото начало им е ясно, че са нежелани и че няма как да останат тук.\"   Според криминалистите това е предпоставка за агресивно поведение, защото тези мъже са инвестирали не малки суми за своя нелегален път към Европа, а надеждите им за по-добър живот са попарени. Обяснимо е, че търсят отмъщение и е обяснимо, че насочват омразата си към местното население, което ги посреща с подозрения. Нелегалният престой в Германия освен това се финансира единствено чрез престъпна дейност - от дребно джебчийство до търговия с наркотици.   Основният извод в анализа на криминалистите е, че икономическите мигранти от Северна Африка, предимно от Алжир, Тунис и Мароко, извършват значително по-често криминални престъпления в сравнение с бежанците от Сирия, Ирак и Афганистан, които заради перспективата да получат закрила в Германия полагат усилия да се интегрират в обществото. Важна стъпка в интеграционния процес, според проф. Пфайфер, е възможността за събиране на семействата на бежанци, които са получили временно право на пребиваване в Германия. \"Колкото повече жени има в семейството, толкова по-цивилизовано се държат мъжете\", казва той. Правото, роднини на бежанци с временен статут също да получат убежище в Германия, е един от щекотливите въпроси, които ще разискват консерваторите на канцлера Меркел и социалдемократите на Шулц от утре. Това право в момента е отменено, но срокът на забраната изтича през март. Ангела Меркел трябва да се съобрази с мнението на консервативните си партньори от баварския ХСС, които са категорично против събирането на семейства на бежанци с временен статут отново да бъде разрешено. Социалдемократите пък категорично настояват, действащата в момента забрана да бъде отменена.   Пфайфер обаче вижда още една възможност, която политиците трябва да използват - програмата за доброволно връщане в родните страни. Миналата година 21 хиляди души са били екстрадирани от Германия: \"Тази програма за сега не функционира така, както би ни се искало, защото държавите, от които идват икономическите мигранти, не искат да приемат гражданите си обратно. Но има и още нещо - след като тези хора нямат право да останат в Германия, ние можем да им предложим по-добра перспектива в родината им\".", "date": "2018.01.06", "title": "Мигрантите са увеличили престъпността в Германия с 10%"}
{"url": "http://epicenter.bg/article/Chistkata-prodalzhava--11-printsove-sa-arestuvani-v-Sauditska-Arabiya/144492/7/0", "text": "В Саудитска Арабия са арестувани 11 принцове за организирането на протест в кралския дворец, съобщават местни медии, цитирани от \"Дарик\".   Кралската гвардия се е намесила, тъй като групата принцове поискали отмяна на кралски указ за отказ хазната да плаща сметките за вода и електричество на членовете на кралската фамилия. Те ще бъдат изправени пред съда.   В началото на ноември Върховният комитет за борба срещу корупцията, оглавяван от престолонаследника принц Салман бин Мохамед Ал Сауд постави в ареста десетки членове на кралското семейството, държавни служители и бизнесмени, обвинявайки ги във финансови престъпления и злоупотреба с положението си. Общо бяха разпитани повече от 300 души.", "date": "2018.01.06", "title": "11 принцове са арестувани в Саудитска Арабия, не искали да си плащат водата и тока"}
{"url": "http://epicenter.bg/article/Tramp-neskromno--Ne-sam-umen--az-sam-geniy/144494/7/96", "text": "Американският президент Доналд Тръмп се е похвалил като \"не умен, но гений ... и при това много стабилен гений\" след публикуването на бомбастична книга, която поставя под въпрос душевното му здраве. В нея той е окачествяван многократно и като „идиот“.   В серия от ранни сутрешни съобщения в Туитър Тръмп каза, че \"през целия ми живот двата ми най-големи актива са били умствена стабилност и това, че съм наистина умен.\" Критикуваната Хилъри Клинтън също разиграва много усилено тези карти и, както всеки знае, се опари.    \"От МНОГО успешен бизнесмен, станах звезда в телевизията и президент на Съединените щати (от първия ми опит). Мисля, че това ще се квалифицира не като умно, но гениално ... и при това много стабилен гений!\", пише той нескромно в любимата си социална мрежа „Тиутър“.", "date": "2018.01.06", "title": "Тръмп нескромно: Не съм умен, аз съм гений"}
{"url": "http://epicenter.bg/article/Maykal-Ulf--Knigata-mi-shte-dovede-do-kraya-na-prezidentstvoto-na-Tramp/144495/7/0", "text": "Авторът на книгата \"Огън и ярост: в Белия дом на Тръмп\" заяви, че разкритията му вероятно ще доведат до край на управлението на сегашния американски президент, предаде агенция „Ройтерс“.   Майкъл Улф каза в интервю за радио Би Би Си, че изводът, който прави в своята книга, че Доналд Тръмп не е годен да заема президентския пост, се превръща в широкоразпространено мнение. \"Мисля, че една от интересните последици от книгата досега е много ясен ефект \"царят е гол\", каза Улф.   \"Историята, която разказвам, изглежда, представя това президентство по такъв начин, че казва, че той не може да върши своята работа\", заяви авторът на книгата, която отправя остри критики към Тръмп за първата му година като президент. \"Изведнъж навсякъде хората възкликват - \"божичко, наистина е така, той е гол\". Това стои в основата на усещането и разбирането, което най-сетне ще сложи край . . . на това президентство\", каза Улф, цитиран от БТА.   Тръмп отхвърли книгата, като каза, че тя е пълна с лъжи. В нея се описва как Белият дом е обхванат от хаос, президентът не е подготвен за поста, а сътрудници се присмиват на способностите му.", "date": "2018.01.06", "title": "Майкъл Улф: Книгата ми ще доведе до края на президентството на Тръмп"}
{"url": "http://epicenter.bg/article/Pochina-aktyorat-Veli-Chaushev/144502/6/0", "text": "На 83-годишна възраст почина известният актьор Вели Чаушев. Тъжната вест съобщиха от Сатиричния театър на страницата си в социалната мрежа „Фейсбук“. Актьорът Вели Чаушев е роден на 11 септември 1934 г. в Златоград. Завършва педагогическо училище и една година учителства.  При случайна среща Апостол Карамитев му предлага да кандидатства във ВИТИЗ и без нито един урок той се озовава сред бъдещите звезди в театралната гилдия.   След разпределението в Хасковския театър скача направо в Сатиричния театър, където има ярко присъствие – Младия от пиесата на Валери Петров \"Когато розите танцуват”, Петров от „Островът” на Борис Априлов, Фенерджията от „Мистерия Буф” на Маяковски, Ковчегофобът от „Седмо, кради по-малко” на Дарио Фо и др.   Актьорът е сред доайените на Сатирата, където играе от 1961 г. В последните години нашумяха моноспектаклите  му по стихове на Валери Петров \"Разтворен прозорец\" и „Сърцето е заложна къща“, припомня сайтът „Гласове“.   През годините Чаушев има роли в множество филми и телевизионни постановки. Наред с това, редовно прави записи за Българското национално радио.   Изявява се и като автор на детски книги - „Сламчови работи“ и „Ще се видим довечера“.   Ето какво написаха за него колегите му от Сатиричния театър:  ", "date": "2018.01.06", "title": "Почина актьорът Вели Чаушев"}
{"url": "http://epicenter.bg/article/Zaradi-ubietsa-ot-Novi-Iskar-obiskiraha-apartament-v-stolichen-kvartal/144476/3/0", "text": "Полицията обискира апартамент във вх. Б на блок 29 в софийския квартал \"Дружба 1\", в който се предполага, че е живял шесторният убиец от Нови Искър Росен Ангелов. Това е бил един от многото адреси на т. нар. Горски човек, като жилището е собственост на негов приятел. По непотвърдени данни той бил издирван във Франция.   Според първоначална информация от Фейсбук групата \"Дружба-София\" полицията била евакуирала входа. Издирваният 56-годишен Росен Ангелов бил забелязван в блока преди около месец.   По разкази на живеещите в блока множество униформени, част от които с качулки, се разпръснали из целия вход Б. Живеещите питали защо, но отговор така и не получили, съобщи БНТ.   От полицията отрекоха да е извършвана евакуация на вх. Б на блок 29, Там отишли няколко полицаи, за да проверят апартамента на мъжа, обявен за издирване във Франция.", "date": "2018.01.06", "title": "Заради убиеца от Нови Искър обискираха апартамент в столичен квартал"}
{"url": "http://epicenter.bg/article/Turist-zagina-pri-izkachvane-na-vrah-Vihren/144477/3/0", "text": "В Пирин е загинал турист, тръгнал да покорява връх Вихрен в група с водач. Рано тази сутрин бе организирана спасителна акция след подадена информация, че двама души са паднали по улей над ски зона Банско, предаде БНР.   За спасителната операция е поискан хеликоптер. По информация от Планинската спасителна служба става дума за инцидент с двама туристи, тръгнали с водач около 5:30 часа от хижа \"Вихрен\" към върха. По време на изкачването един от тях се е подхлъзнал и паднал, вследствие на което е починал. Другите двама са в добро състояние.", "date": "2018.01.06", "title": "Турист загина при изкачване на връх Вихрен"}
{"url": "http://epicenter.bg/article/Grafolog-obyavi-ubitata-Keti-Kyuhova-za--bezchuvstvena-i-bezduhovna-/144485/3/0", "text": "  „       Според него не еднаквият размер на буквите говори за дефицит на мислене. Като че ли липсва духовната сфера. „Всяка буква има три измерения – редова част. Тя по някакъв начин се е вписвала в социален план. Имала е деца, съпруг, но е имала проблеми. Като цяло злост няма в нея. Заоблеността на буквите, с които пише, говори, че се е опитвала да контактува без конфликти“, коментира графологът.   Не мога да кажа какво разстройство има. Но определено има нещо, най-малко безчувственост. Трябва да се знае, че човек с личностно разстройство отговаря за постъпките си, заяви психологът доц. Христо Хинков, коментирайки шесторното убийство в Нови Искър.", "date": "2018.01.06", "title": "Графолог обяви убитата Кети Кюхова за „безчувствена и бездуховна“"}
{"url": "http://epicenter.bg/article/Vlak-ubi-chovek-na-prelez-kray-selo-Lesicheri/144487/3/0", "text": "Бърз влак е блъснал лек автомобил на жп прелез в село Лесичери. Водачът е загинал на място. Това потвърди Марияна Христова, говорител на Областна дирекция на МВР - Велико Търново.  Сигнал за инцидента е получен в 11, 20 часа. По първоначална информация лек автомобил с варненска регистрация, пресичайки жп прелеза, е бил блъснат от бърз влак, движещ се по направление София - Варна. Водачът е загинал на място. Причините са в процес на изясняване.  ", "date": "2018.01.06", "title": "Влак уби човек на прелез край село Лесичери"}
{"url": "http://epicenter.bg/article/Maykata-na-zastrelyaniya-Bobi-ne-vyarva--che-Rosen-Angelov-e-vinoven/144489/3/0", "text": "Майката на Боби Иванов заяви, че е убедена и има доказателства, че полицията и прокуратурата не са търсели Росен Ангелов, когото сочат за убиец на сина й и още петима. Стефка, майката на убития в Нови Искър Боби направи това изявление пред \"24 часа\".   \"След като е бил обявен за издирване, за да влезе в затвора, той си е взел мобилен телефон на изплащане, пуснал си е и интернет. Дори му е заведено изпълнително дело, но наблюдаващият прокурор не го е знаел\", коментира почернената майка. \"Не вярвам Росен да е убиецът, по-скоро ми се струва изкупителна жертва\", коментира тя. Стефка обясни, че я държат в пълно неведение относно хода на разследването. Според нея било необяснимо защо Росен ще убива Кети, сочена за негова любовница, на място, далеч от семейството й, а часове по-късно ще застреля и тях при положение, че никой не го е видял.  \"Той така или иначе се е укривал, защото вече е бил издирван\", обоснова се жената. Вчера казаха, че са готови балистичните експертизи, а мен никой не ме е информирал. Дори не ми казват кога ще освободят тялото, за да мога да погреба сина си, каза още Стефка.  По думите й всички, които са виждали Росен и са знаели, че той е издирван, са за затвора. \"От това, което чета по медиите, той се е разхождал свободно из гората, ходил е и при приятели в \"Дружба\". Това не е криене\", споделя още жената.   По-рано днес бившият шеф на полицията Васил Василев коментира, че като осъден преди 8 години, съдът е трябвало да вкара Росен Ангелов в затвора. \"Лошо е издирван преди. Сега много неща се знаят за него, а преди явно не е било така. Сигурно има много подобни случаи. Не може да си заврем главата в пясъка и да кажем, че няма такива случаи у нас\", коментира ген. Василев. Росен не е издирван, оставен е, развивал се е в негативна посока. Но обществото също има вина, каза генералът. Според него кметът на Луково, като орган на власт, е можел да провери кой се е самонастанил във въпросната къща, където се твърди, че доскоро се укривал Ангелов. \"Освен това се видя, че е стрелял по шишета и ламарина. Вдигало се е шум, но никой от съседите не е обърнал внимание\", обясни генералът къде според него е пропускът и на обществото.   Росен ще огладнее. Ще се намокри, ще му стане студено. Ще тръгне да влиза по вилите. Не дай си боже да види възрастни хора или други в някоя от вилите, няма да се посвени да ги ликвидира, каза генерал Василев.", "date": "2018.01.06", "title": "Майката на застреляния Боби не вярва, че Росен Ангелов е виновен"}
{"url": "http://epicenter.bg/article/Vazrasten-mMazh-izgorya-zhiv-pri-pozhar-v-doma-si/144493/3/0", "text": "При пожар в къща в село Тихомир, община Кирково, е загинал възрастен мъж, съобщиха от Областната дирекция на МВР в Кърджали.   Огънят е избухнал малко след 19:00 часа снощи. Съседи на пострадалото семейство успели да изведат жената от горящата сграда, а 90-годишният й съпруг бил намерен по-късно загинал в стаята, откъдето тръгнали пламъците.   Местното население успяло да локализира огъня, който бил доизгасен от екип на пожарната служба в Подкова. Изгорели са 18 квадратни метра междуетажна конструкция, диван, спалня, телевизор, врата.    Причините за пожара са в процес на изясняване. Извършва се оглед. Няма данни за умишлен палеж. По случая е образувано досъдебно производство.  ", "date": "2018.01.06", "title": "Възрастен мъж изгоря жив при пожар в дома си"}
{"url": "http://epicenter.bg/article/Dete-pochina-pri-padane-ot-skali-do-Asenovata-krepost-/144501/3/0", "text": "  В 13:40 ч. на тел. 112 е подаден сигнал за паднал човек на пътното платно. Момчето се е катерило по скали, заедно с още трима души, но се е изпуснало и е паднало.   То беше прието в болница в шоково състояние с политравми и е починало. До приключване на огледа за изясняване на причините за инцидента, движението беше спряно.", "date": "2018.01.06", "title": "Дете почина при падане от скали до Асеновата крепост "}
{"url": "http://epicenter.bg/article/Zapiski-za-posledniya-parlamentarni-izbori---v-teftera-do-trupa-na-Keti-Kyuhova/144503/3/0", "text": "Все още не е открит собственикът на тефтера, намерен до тялото на убитата в Нови Искър Кети Кюхова. Вътре, освен името на мъжа й Неделчо Юнаков и записки за ипотечен кредит, какъвто семейството е теглило, фигурират и данни за последните парламентарни избори. Макар да не открихме Кети Кюхова в списъците на секционните комисии, тя си е водела записки за това как се смятат преференции и как се броят гласове, разказна Нова тв.   А полицията все още е на крак заради Росен Ангелов. Мъжът вече е задочно обвинен за шесторното убийство в Нови Искър. От него обаче няма и следа, въпреки впрегнатите сили на МВР и армията.   В петък вечер полицаите тръгнаха по нова гореща следа. Съвсем тихо, без включени сирени, десетина патрулни автомобила и четири буса с тежко въоръжени мъже обградили блок 29 в столичния квартал „Дружба”. Полицаите влезли във вход Б, за да търсят Ангелов.   А той най-вероятно все още ползва мобилен телефон и интернет, защото профилът в социалните мрежи, който се предполага, че е негов, вече е изтрит. Изтрити са коментарите и харесванията на публикациите му. Самият Ангелов се е изпарил от „Дружба” в края на лятото. Живял там до преди 5-6 месеца в продължение на около година. Имал и съквартирант, но и той заминал още преди Нова година.   Според вече бившите му съседи Росен бил тих и скромен човек, редовно пиел кафе с тях, не ползвал кола, а само градски транспорт. Разказвал за службата си във Френския легион, дори показвал свои снимки от тогава. Живеел при наемателя на апартамента – Владо. Той също заминал преди Нова година, според съседите му – за Франция. Никой в квартала обаче не знае какво точно работят двамата.   А Росен Ангелов е живял и в други два столични квартала - „Надежда” и „Люлин”. И там съседите го познали веднага, щом от МВР пуснали снимката му. Именно от „Люлин” тръгва първото дело за блудство срещу Ангелов. Посегнал на 12-годишната дъщеря на жената, с която живеел тогава. За това бил осъден и лежал в затвора шест години. Излязъл на свобода през 2002 г. Само няколко години по-късно отново е обвинен и осъден за блудство, но полицията така и не го открива.", "date": "2018.01.06", "title": "Записки за последните парламентарни избори - в тефтера до трупа на Кети Кюхова"}
{"url": "http://epicenter.bg/article/Detsa-povedoha-ledenoto-mazhko-horo-v-Kalofer--video-/144480/2/98", "text": "В ранното утро на Богоявление традиционното мъжко хоро влезе в ледените води на река Тунджа, предаде БГНЕС.   С тъпани и песни десетки калоферци, хванати на хоро, нагазиха във водите на река, които бяха с температура около 0 градуса по Целзий. Те се бяха подготвили още от вечерта. Мъжете се събраха в дома на свой съгражданин, където цяло нощ пяха песни, свириха с тъпани и гайди, играха хоро.   След като мина ритуалът на калоферци във водите влязоха и няколко групи от гости, които също извиха хоро. За пръв път хорото се води от деца. Това става по инициатива на местната детска градина. В предишните години в Тунджа влизаха само мъжете и след като вадеха кръста го предаваха на най-малкия участник. И тази година атрактивното събитие привлече хиляди туристи и местни жители, които бяха изпълнили улиците в района на реката. За пръв път тук присъстват официално и представители на ЮНЕСКО, които са натоварени с мисията да преценят дали хорото да не бъде включено в списъка със световно културно наследство.   Мъжкото хоро в Калофер е единствено по рода си и се играе само в подбалканския град от повече от 100 години. В реката влизат само мъже, които цяла нощ преди това са загрявали с червено вино и домашна ракия. Ритуалът по ваденето на Светия кръст се прави за здраве. Не само калоферци, но и във всички краища на България, хората казват, че който е нагазил в ледената вода не се е разболял, него настинка не го лови. А ако във водата има лед, то годината ще бъде здрава и добра за хората.   Според легендата Калофер е основан през 1533 година. Тогава група мъже предвождани от Калифер войвода, \"владеели\" тази част на Стара планина и постоянно нападали преминаващите турските кервани. Невъзможността да се справи с Калифер войвода и хората му, принудила султана да разреши на хайдутите да се заселят по тези земи при условие, че престанат да нападат керваните. Войводата приема предложението и се установява в землището на днешен Калофер. През следващите векове Калофер израства като важен културен и търговски център, с доходоносен поминък за местните хора, заради което бил наречен \"Алтън Калофер\" - Златен Калофер. Калофер е опожаряван няколко пъти от турците. Последното опожаряване на Калофер става през 1877 г., когато са избити и всички мъже и градът е разрушен.   На 6 януари се отбелязва и 170 години от рождението на Христо Ботев. Той е роден на 25 декември 1847 г. (нов стил - 6 януари 1848 г.) в гр. Калофер в семейството на даскал Ботьо Петков и Иванка Ботева. Първоначално (1854-1858) учи в Карлово, където е учител Ботьо Петков, по-късно се завръща в Калофер, продължава учението си под ръководството на своя баща и през 1863 г. завършва калоферското училище.", "date": "2018.01.06", "title": "Деца поведоха леденото мъжко хоро в Калофер (снимки, видео)"}
{"url": "http://epicenter.bg/article/Patriarh-Neofit-osveti-boynite-znamena-na-Balgarskata-armiya--video-/144484/2/0", "text": "Традиционният Богоявленски водосвет на бойните знамена, флаговете и знамената-светини на Българската армия се отслужи пред паметника на Незнайния воин в София. На ритуала присъстваха президентът на Румен Радев, министърът на отбраната Красимир Каракачанов и началникът на отбраната генерал-лейтенант Андрей Боцев. Държавният глава Румен Радев прие почетния строй на представителните части на Българската армия и положи венец пред Паметника на Незнайния воин. Отслужи се водосвет на знамената-светини на 6-и пехотен Търновски полк, 30-и пехотен Шейновски полк, Двадесет и трети пехотен Шипченски полк, Тринадесети пехотен Рилски полк, Двадесет и пети Драгомански полк, 15-и пехотен Ломски полк, на 24-и пехотен Черноморски полк и щандарт на Първи конен полк, както и на бойните знамена на Националната гвардейска част, Военната академия „Г. С. Раковски“, военните формирования 44 510 – София, 22 320 – Божурище, 28 860 – Горна Малина, 42 600 - Мусачево. Държавният глава прие почетния строй на представителните части на Българската армия. На ритуала присъстваха и висши военни, народни представители, представители на местната власт, на военнопатриотичните съюзи, общественици и граждани. За първи път водосвет на знамената е отслужен по времето на цар Симеон I преди битката при Ахелой през 917 година. До падането на България под османско владичество преди всяка битка, която води българската войска, се извършва водосвет. След Освобождението тази традиция е възстановена от първия военен министър на Княжество България Пьотр Дмитриевич Паренсов и продължава до 1946 г. След демократичните промени у нас ритуалът Водосвет на бойните знамена и флагове е възстановен през 1993 г. Оттогава, всяка година на 6-ти януари - Богоявление, във всички гарнизони в страната, най-висшият йерарх на Българската православна църква в епархията, след прочитане на молитвата „За успех на народа”, ръси със светена вода за здраве и успехи представителни части на Българската армия и нейните бойни знамена.", "date": "2018.01.06", "title": "Патриарх Неофит освети бойните знамена на Българската армия (видео)"}
{"url": "http://epicenter.bg/article/Demografska-katastrofa-v-Balgariya-prez-2017-g----samo-57-175-bebeta/144488/2/0", "text": "Само 57 175 бебета са родени през 2017 г. в България. С това страната ни отбеляза печален антирекорд за периода след 1945 година. Това сочат данните от Информационната система за ражданията на Министерството на здравеопазването.   От 1 януари 2017 г. до 1 януари 2018 г. в 28-те области на страната новородените са със 7809 по-малко в сравнение с 2016 година. Тогава у нас са проплакали за първи път общо 64 894 бебета. През 2015 г. новородените са били 65 950, през 2014 г. - 67 585. Само четири години по-рано бебетата са били 75 513, през 2009 г. - 80 956, а дори през най-тежката 1997 г. на бял свят са дошли 64 125 бебета. Според статистиката най-много деца са родени през 1950 г. - 182 571, припомня Дир.бг. Най-много бебета през 2017 г. са се родили в София град - 15 262, а най-малко в областите Видин и Ямбол - съответно - 369 и 377. На второ място по раждаемост е Пловдив, където през изминалата година са проплакали 6511 бебета.   Според експертите проблемите са ясни от години – населението застарява, а жените в репродуктивна възраст намаляват поради икономическата имиграция или влошаване на здравния им статус. Освен това съществен фактор е и по-голямата възраст, на която българките решават да станат майки. Тя вече е над 30 години. Само 27 000 български семейства пък имат по 3 деца. Според данни на Националния статистически институт през 2001 г. броят на жените у нас е бил малко над 4 млн., а през 2015 г. техният брой е спаднал до 3,6 млн. - или те са с близо 400 хил. по-малко. Статистиците очакват броят на жените у нас през 2020 г. да спадне с около 100 хил. до 3,5 млн. В по-дългосрочен план през 2070 г. се очаква броят на женското население у нас да достигне 2,5 млн., тоест да бъде с близо 1,1 млн. по-малко от сегашната им популация. Същевременно към 31 декември 2016 г. населението на България е 7 101 859 души или 1,4% от населението на Европейския съюз. В сравнение с 2015 г. то е намаляло с 51 925 души, или с 0,7 на сто. Подобно на предходните години понижението се дължи главно на отрицателен естествен прираст, а не на външна миграция.", "date": "2018.01.06", "title": "Демографска катастрофа в България през 2017 г. - само 57 175 бебета"}
{"url": "http://epicenter.bg/article/Boyko-Borisov--Evropeyskiyat-sayuz-da-ne-obrashta-grab-na-Turtsiya-/144490/2/0", "text": "„Опитът за преврат в Турция не целеше свалянето на Реджеп Ердоган от власт, а неговото убийство. Този коментар прави премиерът Бойко Борисов в   в навечерието на тържественото откриване на църквата „Свети Стефан” в Истанбул.   „Когато ме критикуват за подкрепата ми за президента Ердоган, отговорът ми е винаги такъв – приемаме всички ценности на демокрацията като фундамент. Когато става дума за демокрация, концепцията е гласът на хората, тяхното решение, да бъде на първо място. Идването на власт чрез стрелба по цивилни цели с изтребители Ф-16 и военни хеликоптери не е приемливо. Затова и подкрепям президента Ердоган”, коментира Борисов.   Той беше критикуван многократно за това, че нашите служби директно връщат на Турция издирвани за връзки с духовника Фетхуллах Гюлен и кюрдските организации в нарушение българското и международно законодателство.   „Ние, ЕС и България, не сме просто съседи на Турция, която е най-голямата натовска армия в Европа и която сама изгражда южния фланг на НАТО. Вместо да обръщаме гръб на Турция, трябва да развием дипломатическите си отношения и да увеличим доверието в нашия южен фланг”, допълва още той.   По думите му е разумно сключването на „голямо споразумение” с ЕС по темите за визите, митническото сътрудничество и културното наследство с цел улесняване на бизнес контактите, туризма и транспорта, докато присъединителният процес на Турция продължава.   Той хвали сътрудничеството с Анкара в борбата с нелегалните имигранти.     \"Над 50 години върви кандидат-членството на Турция в ЕС, сигурно още 50 ще върви, но ако ползваме опита от БРЕКЗИТ, можем да подпишем с южната ни съседка споразумение, както подписахме за мигрантите, за митническите, търговските и визови услуги. Така ще намалим напрежението, ще си гарантираме южния фланг с най-голямата армия на НАТО. И както казват турците - алъш-вериша да си върви, тоест търговията, бизнесът, инвестициите да си вървят. Нека съседите си вървят по техния път, ние не им пречим. Но както искаме да придвижим напред Западните Балкани, можем да бъдем добър посредник и в нормализирането на отношенията на ЕС с Турция\", каза министър-председателят.   Той е категоричен, че темата за Турция трябва да бъде сложена на масата за разговори, както Западните Балкани като важен приоритет за Европейския съюз. \"Трябва ясно да кажем, ако не сме лицемери, че ако Турция не е приемлива като партньор, трябва поне да възстановим тези отношения на диалог. Аз помня преди 2 години и Давутоглу, и Ердоган идваха в Брюксел и Страсбург, имаше диалог с тях. Целият съюз ги е посрещал. Споразумението за мигрантите с Турция реално спаси България. Ако само мислено се разменим с Гърция в момента, там сега има над 1 млн. мигранти, дори някои казват дори, че са два милиона по островите, а истината е, че никой не им знае бройката. Тогава си представям и президентът, и БСП какво щяха да говорят за нашето управление. Но сега си мълчат. Аз си знам какво ми струваше, за да реша този проблем за държавата и той е решен\", казва Борисов.   Той изразява недоумение, че след като Труция за някои държави на ЕС е толкова неприемлива, как тогава са оставили южния си фланг на най-голямата армия в Европа – турската, да пази гърба им? Борисов отчита, че през последната година някои европейски лидери и турските държавници си размениха доста остри реплики и думи, но ако не приемаме Турция за партньор, то трябва да възстановим плановете на Варшавския договор за границата с Турция. С една дума трябва да бъдем искрени към съседите си. Когато си много далеч от българо-турската граница може да говориш каквото искаш, да си лицемерен, даже и избори могат да се спечелят с това, но не и когато имаме обща граница. Да имаме предвид какво се случи в Косово, в Крим, Кипър, кой ще ни защити, ако нямаме добри отношения? Пази боже да се случи това, което стана в Кипър. Ако възникне конфликт между България и Турция ще има остри, много остри декларации и обвинения, допълва премиерът. Той изтъкна, че в тази ситуация изключително важна е толерантността между християни и мюсюлмани, както и с нашите изселници в Турция. Те ще бъдат мост на дружбата, а не както не далече от нас в Косово - на Косовска Митровица „мостът“ между двата етноса е пропит от кръв. Нашият мост ще е на разбирателство и дружбата, категоричен е Борисов, изтъквайки, че стокообменът ни с Турция вече е минал 5-6 млрд. евро. Премиерът посочва още, че за всичко, за което се е разбрал с Ердоган е спазено и се изпълнява.", "date": "2018.01.06", "title": "Бойко Борисов: Подкрепям Реджеп Ердоган, превратаджиите искаха да го убият"}
{"url": "http://epicenter.bg/article/Bez-alternativno-hvarlyane-na-krasta-v-Kardzhali--hristiyanite-praznuvaha-obichaya-mazhki-voditsi--snimki-/144491/2/98", "text": "В Кърджали нямаше второ алтернативно хвърляне на кръста на Богоявление. На мястото между новия мост и пасарелката, където по традиция всяка година енорийският свещеник отец Петър хвърляше кръста в река Арда, за първи път бе възстановен един позабравен стар български обичай – мъжки водици, който се празнува на Йордановден, разказва местното издание   Според него мъже влизат във водата до кръста, симулират борба и се прегръщат през раменете. Близо десет младежи скочиха във Водното огледало. На излизане от водата те получиха от кмета на общината Хасан Азис китка здравец, завързан с червен конец за здраве и берекет и питка. Смелчаците бяха наградени и с по  лева.   Искам да ви поздравя по случай празника Йордановден. Всяка година на това място си даваме среща и си пожелаваме здраве и берекет. Благодаря, че сме заедно и тази година, обърна се кмета към събралите се стотици хора. Една част от тях пристигнаха с литийното шествие. То започна от църквата, мина по улиците „Отец Паисий”, „Републиканска” и „Вашингтон”.   край Водното огледало.   Хасан Азис съобщи, че сутринта заедно с негово високо преосвещенство Пловдивския митрополит Николай са участвали в празника на Богоявление – Йордановден. Митрополит Николай е хвърлил кръста във водите на река Арда и водата вече е осветена.   Традицията трябва да продължи, но традицията не трябва да бъде пречка да нарушаваме църковния канон, не трябва да бъде причина за разединение, не трябва да ни разделя по никакъв начин. Празникът трябва да събира хората. Днес като кмет на Кърджали призовавам към смирение, празникът да бъде общ, но този празник да не бъде с нарушаване на църковния канон.  На кърджалийци не ни отива, няма да нарушим църковния канон, заяви още в обръщението си кметът.   С възстановяването на стария български обичай мъжки водици ние ще отпразнуваме Йордановден и ще допълним, това което направи негово високо преосвещенство Пловдивския митрополит Николай. Кърджали с този акт показа, че е мъдър, че разума ни води, изтъкна кметът. Той призова за мир, за душевно спокойствие. Празниците да бъдат повод да ни събират, а не да ни разделят. Балонът, от който се очакваше да бъде хвърлен кръста във водите на Арда бе атракция за всички. Мнозина се издигнаха с него над Водното огледало.   На празника присъства целия екип на кмета на общината.    ", "date": "2018.01.06", "title": "Без алтернативно хвърляне на кръста в Кърджали, християните празнуваха обичая мъжки водици (снимки)"}
{"url": "http://epicenter.bg/article/Karakachanov--Izdirvaniyat-Rosen-Angelov-e-preminal-spetsialna-podgotovka-v-strukturi-v-chuzhbina/144496/2/48", "text": "  Според Каракачанов е възможно издирваният да е сериозно въоръжен. Полицията продължава издирването на заподозрения за убийството на шестима души в Нови Искър Росен Желев Ангелов, съобщава БТА.   Както е известно, ДНК анализ на намерена следа в къщата на ужасите е издала извършителя на шесторното убийство в Нови Искър Росен Ангелов, съобщиха преди ден шефът на следствието Борислав Сарафов, главният секретар на МВР Младен Маринов, шефът на СДВР Иво Иванов и градският прокурор Емилия Русинова. Извършени са 16 огледа и претърсване на жилища и местности, назначени са 91 експертизи, от които 18 са ДНК анализи, 36 - биологични, 31 - комплексни - физикохимични, балистични, дактилоскопични, 6 съдебно-медицински. Разпитани са 21 свидетели. Извършени са над 100 разузнавателни беседи, справки.   По време на брифинга стана ясно още, че Ангелов е без документи за самоличност, без адресна регистрация и не ползва транспортни средства. Допълнителна трудност при издирването на Ангелов идвала от това, че мъжът е без работа и без собственост.   56-годишният мъж има 3 присъди за лишаване от свобода. Първата била за кражба, след това е осъждан за изнасилване, като е освободен условно предсрочно. Третата присъда е влязла в сила през декември 2009 г. и е за блудство с малолетно дете, момиче на 12 г. Осъден е на 8 години затвор, като присъдата е произнесена задочно, но той не бил открит, за да бъде вкаран в затвора. Затова още тогава е обявен за общодържавно издирване.   Беше открита къща във вилната зона на село Луково, в която вероятно той се е крил. Кметът на селото Румен Колев, който присъствал на огледа, сподели пред журналисти, че когато полицията влязла в къщата, там е било топло, а компютърът е работел.   Полицията разкри, че убиецът се е подготвял за осъществяване на плана си, като тренирал стрелба в двора на вилата. Освен това е имал и фитнес площадка, където е вдигал тежести и трупал мускулна маса. Според една от версиите Росен е имал връзка с убитата Кети Кюхова. Знае се, че двамата са били приятели във Facebook, а преди години тя ходила при него в Италия, където той живеел.", "date": "2018.01.06", "title": "Каракачанов: Издирваният Росен Ангелов е преминал специална подготовка в структури в чужбина"}
{"url": "http://epicenter.bg/article/Kaloyan-Pargov--Botev-ni-zaveshta-idealite-si--no-nie-dostoyni-li-sme-dnes-za-tyah-/144497/2/0", "text": "  Тези въпроси постави лидерът на БСП - София Калоян Паргов, който участва в тържественото честване на 170-ата годишнина от рождението на великия български поет, публицист и революционер Христо Ботев. На събитието пред бюст-паметника на Ботев в Борисовата градина присъстваха заместник-председателите на Градския съвет на БСП - София проф. Ваня Добрева и Христо Проданов и народни представители от „БСП за България“.   \"Миналото лято отбелязахме 180 години от рождението на Васил Левски, бяхме пред паметниците, изнасяхме речи, но можем ли да кажем, че направихме и крачка напрад, за да постигнем мечтата му за чиста и свята република? На този и на още много въпроси трябва да си отговорим в дни като днешния, коментира Калоян Паргов. - Трябва да знаем какво правим, на къде вървим и къде ще бъдем след 5, 10, 15 години. За нас, като политици, е много важно да отговорим на тези въпроси, защото го дължим на гражданите на България. Ако родината ни тогава също е на дъното на европейските класации за качество в различните сфери, ако и тогава младите масово напускат страната, значи не сме достойни за заветите на Ботев и Левски. И трябва да се срамуваме\".   Лидерът на столичните социалисти припомни, че през 2018 година предстои да отбележим много кръгли годишнини. \"Най-важната от тях е 140 години от Освобождението на България. В такъв момент сме длъжни да направим равносметка, каза Калоян Паргов. - И тя не е в наша полза. Днес, когато обществото ни е толкова силно разделено, когато нямаме ориентири, когато младите не намират причина да останат в родината си, имаме нужда точно от непримиримия дух на Ботев. На поета-бунтар, на човека, който не допуска компромиси с идеите и идеалите си и не се примирява с овчедушието на българина. На героя, който не търпи предателството и го счита за най-голям грях. На революционера, който е твърдо убеден, че хората трябва да са свободни и да живеят като братя\".   Калоян Паргов коментира също, защо е толкова важно изучаването на Ботев в училищата. Според него е нужно да се обърнем към публицистиката, към гениалната му поезия и да потърсим опора и вдъхновение заради бъдещето ни.   „", "date": "2018.01.06", "title": "Калоян Паргов: Ботев ни завеща идеалите си, но ние достойни ли сме днес за тях?"}
{"url": "http://epicenter.bg/article/Mariya-Gabriel-pravi-kampaniya--Nyama-da-me-haknat-/144498/2/0", "text": "Днес стартира националната кампания „Няма да ме хакнат\", каза еврокомисарят Мария Габриел пред журналисти след детското откриване на председателството в НДК. Габриел поясни, че кампанията цели заедно с младите хора да покаже, че е много важно да имаме навици да се пазим в интернет. „80 % от кибератаките се дължат на човешка грешка, невнимание, непознаване на част от нещата, случващи се в интернет“, каза Габриел и поясни, че кампанията ще продължи 6 месеца по време на цялото българско председателство, предаде \"Фокус\".  „Думичката „сигурност“ е ключова, защото новите технологии носят невероятни възможности, но те могат и да са свързани с опасности, особено сред младите хора. Затова е важно те да знаят какво означава да не те хакнат“, коментира Габриел.   По думите й киберсигурността е тази, която ще изгради доверието в новата цифрова среда. „Без доверието на гражданите в новите технологии в цифровата среда, ние не бихме могли да постигнем резултатите, които сме си набелязали“, допълни еврокомисарят.", "date": "2018.01.06", "title": "Мария Габриел прави кампания „Няма да ме хакнат“"}
