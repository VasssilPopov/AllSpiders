{"url": "http://epicenter.bg/article/Ministar-predsedatelyat-Boyko-Borisov-preryaza-lentata-na--Arena--Shumen-/159775/2/0", "text": "Министър-председателят Бойко Борисов преряза лентата на „Арена-Шумен“, предаде репортер на Радио „Фокус“- Шумен. В церемонията участваха още кметът Любомир Христов, Варненският и Великопреславски митрополит Йоан и районният мюфтия Месут Мехмедов.   Присъствието на владиката и ходжата един до друг при откриването на спортната зала, Бойко Борисов нарече най-добър пример за етническа толерантност и просперитет. „Сами виждате колко много неща се правят. Това ви го обещах, днес го има. Имам още едно обещание за старческия дом, ще го направим тази година, а кметът от вчера ходи по мене и за стадиона“, каза Борисов.   Премиерът каза още, че през август ще бъде направена и първа копка на автомагистрала „Хемус“ в участъка Белокопитово – Търговище. „Усилено строим от Ябланица до Ловеч, така че другото ми обещание - магистрала София-Варна, се строи“, заяви Борисов.   От своя страна кметът на Шумен Любомир Христов изрази благодарност за изграждането на модерното съоръжение. „Г-н Борисов, благодаря ви, че ни повярвахте и ни подкрепихте за изграждането на многофункционалната спортна зала. Г-н Борисов, вие сбъднахте мечтата на поколения шуменци“, заяви Любомир Христов.   В знак на благодарност от името на Община Шумен кметът връчи кристални плакети на хората, допринесли за изграждането на модерното съоръжение - авторите на сградата, строителната фирма, министрите Владислав Горанов, Красен Кралев и Николай Нанков. Кристален плакет с изображение на „Арена Шумен“ получи и премиерът Бойко Борисов.   Церемонията по откриването на залата започна с молебен за здраве и благоденствие, отслужен от Варненският и Великоплеславски митрополит Йоан и продължи със спектакъла „Как ще ни стигнат американците“ на ансамбъл „Българе“.   Строителството на залата се финансира с 8,5 млн. лв., отпуснати като държавна субсидия от правителството на Бойко Борисов през август 2016 година. Сградата се състои от 4 етажа и е разположена на 5600 кв. метра застроена площ. Общият брой места на трибуните е 1500, в това число и за хора с увреждания, а максималният капацитет на залата е 2500 места. Има и възможност за прибавяне на допълнителни подвижни трибуни.  ", "date": "2018.07.21", "title": " Борисов преряза лентата на „Арена- Шумен“: Това ви го обещах и го изпълних!"}
{"url": "http://epicenter.bg/article/Korneliya-Ninova--Ne-predlagame-alternativa-na-GERB--a-na-sistemata/159749/2/0", "text": "  \"Не на джендър идеологията. Ботев ни е по-скъп от Робинзон Крузо. Семейните ценности са ни по-скъпи от третия пол. България и българското общество не приема тази идеология. Не я вкарвайте в училищата. Губим децата си. Промиват им главичките с псевдоценности. Трябва да дадем отпор на това с истинските ни ценности. Призовавам за образователна система, адаптирана и обърната към дигиталното поколение\".   Това заяви лидерът на БСП по време на разширеното съвещание на Националния съвет, на което тя представя алтернативата за управление на страната \"Визия за България\". Залата избухна в аплаузи.   \"БСП започва разговор за бъдещето на България. Ние поставяме началото на един процес, който няма да бъде лек. Днес ние предлагаме алтернатива не на ГЕРБ, а на системата на прехода. Днес ние се обръщаме към народа си. - да сложим край на прехода и да посочим друг път за развитие на България. Чуйте идеите ни, ако има желание - по Вазовски, който с каквито идеи, може да си включи в този процес. Знаем, че ще има съпротива\", посочи в началото на своето експозе Нинова и подчерта, че  тази система ни убива, както са казали майките на деца с увреждания, и тя не може да бъде кърпена повече.    По думите й тази система е създадена в годините на прехода, за което всички партии имат принос. „Можем ли да събудим и обединим националната си енергия, да сложим край на прехода и да очертаем хоризонт, друг път за развитие на България. Имаме ли сили да се освободим от разделението от миналото - българи срещу българи и да се обединим българи за бъдещето“, попита Нинова. Тя посочи, че БСП не претендира, че са най-умните, всезнаещи и единствени. „Днес се обръщаме към всеки наш сънародник. Чуйте идеите ни. Ако имате желание, по Иван-Вазовски, който с каквито сили и компетенции разполага, да се включи в този процес. Някои от идеите ни ще бъдат оспорвани и нека да бъде така. Някои от идеите ни ще ядосат определени кръгове и интереси. Ще има съпротива. Предупреждаваха ни за това. През цялото време казвах на екипите, които работеха: „Не се стъписвайте пред имена и групировки“, каза Нинова. Тя посочи, че им е казала да мислят за интереса на българина и за суверенитета на България.    В обстойното си изложение Нинова предложи да се спре с разграбването на националните богатства - стратегически предприятия да бъдат забранени не само за приватизация, но и за концесии.     БСП предлагат промени в четири ключови сфери - икономика и доходи, регионално развитие, здравеопазване и образование. \"Предлагаме да спрем разграбването на националните богатства\", заяви Нинова и допълни, че в момента не обществото, а малцина се възползват от тях. Тя каза, че БСП не е против концесионирането, но балансът е бил нарушен и трябва да се възстанови. От БСП предлагат онези стратегически обекти, които са забранени за приватизация, да бъдат забранени и за концесия. \"Да не се дават на концесия БДЖ, летища и пристанища, \"Български пощи\", многопрофилни болници, плажовете, ВиК сектора, НДК, филмова индустрия, БЕХ и др. Тези предприятия да не се управляват на партиен, квотен принцип, а на конкурсно начало, настояват от левицата.   България да развива с участието на държавата стратегически отрасли на икономиката като енергетика, електроника, земеделие, машиностроене, фармация, химическа промишленост.   Голяма грешка да смятаме, че мигрантите могат да решат кадровия проблем на бизнеса, не- трябва да си създаде кадри, посочи Нинова. Нинова се обяви да намаляване на ДДС върху храните, поиска таван на субсидиите и насочване на субсидии към производството на зеленчуци, плодове и месо.   Соцлидерът не скри, че е притеснена от демографската криза, от грешната система на образование и др. Тази система ни убива, подчерта Нинова. Икономически кръгове си купили политици от всички цветове и това е скритата държава.  Да спрем разграбването на националните богатства, призова лидерът на червените.   Тя атакува новия закон за концесиите, който е скрита приватизация. Лидерът на червените поздрави КЗК за забраната на сделката на \"Инерком\" с ЧЕЗ.   Каква икономика искаме да развиваме, пита тя. Лидерът е против икономиката на парче и се обяви за родното производство.   Безплатни детски градини, един учебник на един клас, са част от идеите в сферата на образованието.   Обръщайкии се специално към Сергей Станишен лидерът на БСП поиска дебат за ревизия на решението ня конгреса на БСП за членството на България в Еврозоната. Нинова подчерта, че България не е готова, че по милост да ни пратили в чакалнята на чакалнята на Еврозоната и че редица икономически светила ни съветват да не влизаме в този клуб на богатите държави.   „За еврозоната и приемането на еврото нашата партия на конгреса е решила – да, но виждате какво се случва в момента. Оставете това, че Европа ни отряза. Нека да проведем разговора за България, за българката икономика и за стандарта на живот, за българските цени и живота на обикновения човек, коментира лидерът на БСП. Ако в обсъжданията се установи, че не сме готови, трябва да се събере червения конгрес и да ревизира решението си, обясни Нинова. Трябва да сме адекватни към промяната, каза още Нинова.   Според Нинова страната трябва да има външна политика с характер, стъпила на националния интерес. Тя каза, че българският национален интерес изисква да нормализираме отношенията си Русия. \"Българският национален интерес диктува балансирана политика със САЩ, Европа, Русия и Китай\", коментира лидерът на БСП.   Нинова предложи за дискусия темата за Висшеградска четворка. \"Сигурна съм, че сега ще има много бурна реакция срещу това, но ви уверявам, че само след една година две противниците на този вид политики ще се убедят, че съм права\", поясни Нинова.   Защо правим това по този различен начин? Защото 29 години политически грешки, грабеж на национални богатства, сговор между власт и пари, между леви и десни ни доведоха до стряскащите думи на доц. Петър Иванов, директор на Демографския институт към БАН: „България е в клинична демографска смърт“. България изчезва“, заяви още Нинова.   От БСП аргументират изготвения проектодокумент с нуждата от нова перспектива за страната. Според опозицията изтъкваните като успешни макроикономически достижения не само не представят реалното състояние на страната, но и крият системни проблеми, които трябва да се решават.   „Един от най-големите проблеми на страната ни са регионалните различия, довели до обезлюдяване на цели региони и струпване на населението в големите градове. Със всички тежки последици за това – пустеещи земеделски земи и напускащи страната българи. Ето защо, оттук нататък, предлагаме всички политики да пречупваме през регионите“, допълни лидерът на БСП.    От левицата настояват страната ни да поеме нов път към устойчив икономически растеж, базиран на потребление и износ. Според визията на левицата той включва инвестиции в нови и с висока добавена стойност производства, както и прилагане на секторна стратегия за привличане на инвестиции в страната. Анализирана е още необходимостта от благоприятна бизнес среда и развитието на „зелена“ икономика, която да намали екологичните рискове.   От БСП обръщат специално внимание на кадрите и работната ръка, като предпоставка за развитието на икономиката. „Голяма грешка е да се смята, че мигрантите ще ни решат проблема с работната ръка. Държавата върви по пътя на най-лекото съпротивление: „Нямаме – ще си внесем“. Не! Нямаме – ще си произведем“, призова Нинова.   В проекта „Визия за България“ се обръща внимание на българското производство, избягването на двойния стандарт при храните, както и необходимостта от намаляването на ДДС при храните. В сферата на здравеопазването на БСП предлагат гарантиран достъп до безплатно и навременно медицинско обслужване на здравноосигурените лица, както и държавно гарантиран базов пакет от медицински услуги, заплащан с публични средства, за неосигурените.   Сред една от първите и неотложни задачи, според левицата, е спасяването на българското училище. Те настояват за улесняване на достъпа да образование на децата в малките селища и от бедните семейства, както и разширявания на персонализирания учебен процес, съобразен с отделния ученик и с неговите възможности. Приоритет е поставен и в областта на вътрешната сигурност, обществения ред и борбата с корупцията. „Пари има, но много се краде. Политиката се храни от кражбите“, смята лидерът на БСП.   Край на бягството на държавата, смяна на договорените правила между политическите субекти, за това настоява още Нинова. Тя предупреди, че тези идеи ще срещнат жесток отпор - това ще е отпор т на 10 млрд лева на паралелната държава. Пожелавам смелост и неподкупност, завърши накрая Нинова.    ", "date": "2018.07.21", "title": "Нинова: Не на джендър-идеологията в българските училища! Семейството ни е по мило от третия пол!"}
{"url": "http://epicenter.bg/article/Dragomir-Stoynev--Proektat-na--Viziya-za-Balgariya--e-zayavka-za-upravlenie-v-interes-na-horata/159750/2/0", "text": "Проектът на „Визия за България“ е документ, който е заявка за управление на държавата в интерес на хората. Това каза заместник-председателят на ПГ на „БСП за България“ Драгомир Стойнев по време на Националното съвещание на партията, предаде „Фокус“.   Стойнев посочи, че проектът включва политики, мерки действия, които са обсъждани и подготвени с активната работа на комисиите и съветите към Националния съвет на БСП. По думите му основната цел е БСП да предложи добър и достоен живот на всички българи. „Обръщаме поглед към най-болните сфери в нашия живот: здравеопазване, образование, регионално развитие, доходи и демография“, каза Стойнев и откри Националното съвещание.   Националният актив на БСП обсъжда управленските й алтервативи. В НДК са членовете на Националния съвет на БСП, на общинските и областните й съвети, депутатите и общински съветници социалисти.    ", "date": "2018.07.21", "title": "Драгомир Стойнев: Проектът на „Визия за България“ е заявка за управление в интерес на хората"}
{"url": "http://epicenter.bg/article/Krasi-Velchev--BSP-tselyat-predsrochni-parlamentarni-izbori-s-evropeyskite-/159753/2/0", "text": "Обсъжда се ремонт на кабинета, призна в предаване на БНТ зам.-председателят на ПГ на ГЕРБ Красимир Велчев. Основната му теза обаче бе, че БСП създава напрежение и цели да има предсрочни избори за парламент, заедно с евроизборите. Велчев бе гост на предаването \"Денят започва с Георги Любенов\". \"В БСП тактиката явно е такава, че подготвят нещата. Тяхната идея - и те не я крият - е пролетта заедно с евроизборите да стане така, че да има и парламентарни\", каза в ефира на БНТ заместник - председателят на ПГ на ГЕРБ. \"Има хора от опозицията, които непрекъснато държат под напрежение и в парламента отношенията и работата вървят трудно по тази причина. Защото е на принципа да се върви на инат\", бяха точните думи на Красимир Велчев. Не знам какво целят с това, след като всичко в държавата върви добре - и икономика, и външна политика, заяви още председателят на ПГ на ГЕРБ. По думите му, това не е държавническо мислене. \"През тези шест месеца наблюдавахме едно изкуствено повишаване на напрежението, за да се покаже пред Европа и пред нашите партньори, че в България не всичко е толкова стабилно, колкото е в действително\", каза още той.   Според него помощник на „левицата“ в мисията им за сваляне на правителството е президентът Румен Радев, в чиито изказвания често прозира това, което предишния ден е казано от БСП, от Нинова или хората от партията. Той допусна, че е възможен „ремонт“ на кабинета. „Има министерства, където или нищо не е направено, или са направени грешки“, коментира Велчев.    ", "date": "2018.07.21", "title": "Красимир Велчев призна: Обсъжда се ремонт на кабинета!"}
{"url": "http://epicenter.bg/article/Georgi-Harizanov--Zadalbochava-se-propastta-mezhdu-institutsiite/159754/2/0", "text": "Задълбочава се не конфликът, а пропастта между институциите. Това каза в обзорното предаване „Мертоном“ на Радио „Фокус“ политическият анализатор Георги Харизанов.   Според него конфликтът е факт от първите месеци на новия президентски мандат, след като президентът открито е излязъл в опозиция. По думите му държавният глава все повече по-често хвърля гръмки изречения под формата на въпроси.   “Не виждам градивните и смислените политики, които президентската институция формира. Виждам от време на време човек, който хвърля въпроси в публичното пространство, след което се оттегля и казва: „Аз само питах“. Ако ни трябваше някой, който да пита, щяхме да си изберем журналист или интервюиращ на републиката, а не президент. Държавният глава е част от властта, той не може да бъде опозиционер и не може да бъде човек, който само пита“, коментира Харизанов. По повод изказването на президента за това, че служебното правителство е събрало просрочени вземания на стойност над 1,6 млрд. лева през 2017 г., политическият анализатор Георги Харизанов коментира, че данните за публичните разходи са прозрачни и всеки има достъп до тях.   ", "date": "2018.07.21", "title": "Георги Харизанов: Задълбочава се пропастта между институциите"}
{"url": "http://epicenter.bg/article/Agentsiya-za-bezhantsite--Tsentrovete-v-stranata-sa-pochti-prazni/159756/2/0", "text": "Центровете за бежанци в страната са почти празни. Това показват данните на Държавната агенция за бежанците, цитирани от БНТ. Сериозен спад е отчетен и при подадените молби за закрила.   Обстановката в цялата страна е изключително спокойна и е несравнима с тази през 2015-а и 2016 -а година. Властите отчитат към момента нулев миграционен натиск по границата. Най-много настанени бежанци има в София и Харманли. Данните на агенцията за бежанците показват още, че от началото на годината входящите трансфери по Дъблинския регламент са 69, а изходящите 31. Ситуацията миналата година в цифри обаче изглежда по-различно. У нас са пристигнали 417 души, а изведените са 148.   В момента в териториалните поделения на Агенцията за бежанците са настанени 577 души. Това е точно 11 процента от капацитета за настаняване. Търсещите закрила са предимно от Ирак, Сирия, Афганистан и Пакистан. В София и Харманли има най-много настанени лица.   От началото на годината общо 1439 души са потърсили закрила. Отказ са получили близо 400 от тях.            ", "date": "2018.07.21", "title": "Агенция за бежанците: Центровете в страната са почти празни"}
{"url": "http://epicenter.bg/article/Balgarski-baba-opletoha-chorapi-za-Megan-i-Hari--Te-im-izpratiha-blagodarstveno-pismo/159757/2/0", "text": "На особена чест се зарадваха жителите на гоцеделчевското село Баничан, съобщи в репортаж Нова телевизия.   Преди два месеца местните жени оплели от прочутите баничански чорапи и ги изпратили като подарък за сватбата на британския принц Хари и актрисата Меган Маркъл. Дарът стигнал до кралството, впечатлил младоженците и те на свой ред изпратили благодарствено писмо до жителите на Баничан. В селцето сега, много се гордеят с кралското внимание.   Вълненият подарък за знатните кралски особи жените от Баничан изпращат, защото много харесват принц Хари и неговата вече съпруга Меган. В селцето решават да им оплетат по един чифт чорапи, тъй като в Баничан по-традиционен сватбен подарък няма. С иглите жените много внимателно оформят размерите на чорапите, така че Хари и Меган да нямат проблеми когато ги обуват.   „За дукесата са дамските размери 37 - 38 номер, а за дука, за принц Хари направихме по-големи, мъжки размер. Определено ще ги стоплят, защото чорапите наистина са ни уникални, едновременно се плетат 5 цвята. Тези пет цвята можете да си представите колко дебеличко става, но в същото време е меко и пухкаво”, обяснява Румяна Джибова.     В Баничан първоначално не били сигурни, че скромният подарък изобщо ще стигне до кралския дворец. Дори очаквали заради грешно подаден адрес чорапите да се върнат отново в селото. Вместо това един ден на входната врата на Румяна Джибова се озовал странен плик, грижовно надписан за дамата от Баничан. В изискан стил Хари и Меган благодарят за подаръка от Баничан, като подчертават, че са възхитени от оказаното им внимание. До България изпращат и своя снимка, направена от кралския фотограф. В Баничан се шегуват, че чорапите може да се превърнат в световен моден тренд, ако някога някъде Хари и Меган се покажат обути в тях. Снимката и картичката от двореца вече са сред най-ценните вещи в читалището в Баничан. А Хари и Меган с един мил жест на внимание си спечелиха голямата любов на малкото гоцеделчевско селце.   И след кралското внимание животът в Баничан си продължава постарому - с малките радости на местните хора, с многото щъркели в селото и с надеждата, че старите занаяти няма да изчезнат, защото се ценят навсякъде в света.    ", "date": "2018.07.21", "title": "Български баба оплетоха чорапи за Меган и Хари! Те им изпратиха благодарствено писмо"}
{"url": "http://epicenter.bg/article/Toma-Bikov--Ako-provokatsiite-v-Sharkovo-sa-initsiirani-ot-Ninova--shte-sezirame-prokuraturata-/159758/2/0", "text": "Ако се докаже, че провокациите в Шарково са инициирани от Корнелия Нинова, ще сезираме прокуратурата, защото това е заплаха към националната сигурност, обяви депутатът от ГЕРБ Тома Биков.   ГЕРБ даде извънреден брифинг по същото време, докато социалистите представяха в НДК алтернативните си управленски проекти, наречени \"Визия за България\". От управляващата партия твърдят, че притежават видео доказателство за ролята на Нинова в протестите в ямболското село Шарково.   Бившият депутат Антон Тодоров, който също бе участник в брифинга, обясни за какво става дума. \"От 19 юли едно лице, което е един от най-активните организатори на тези действия, е пуснал видео. Този човек се казва Тодор Атанасов. Когато влезете в неговия профил във \"Фейсбук\", ще видите това видео\", обърна се към медиите той.   „Очакваме отговор веднага от г-жа Нинова. Тя трябва да отговори на следните въпроси - познава ли този човек (Тодор Атанасов) и общувала ли е с него във времето, в което самата тя присъстваше в Странджа. Поддържала ли е контакти с други хора от групите, които организираха провокации в Странджа, и с хора, които отидоха там с луксозни автомобили и възпрепятстваха органите да си свършат работата? Давала ли е задачи на организаторите как да действат?“, атакува Биков, цитиран от \"Фокус\". Той обясни, че във видеото се казва, че Корнелия Нинова е казала на техните хора, като бъдат спрени от служители от службите, да остават на място и да не си тръгват. „Това означава да стоят при полицаите и да не си тръгват. Ако могат да стигнат до селото, да стигнат, а ако не да стоят там, където са. Питаме г-жа Нинова, има ли финансова обосновка тази акция? Призоваваме я да отговори веднага на тези въпроси и в зависимост от това ще преценим дали да се обърнем към Прокуратурата за разследване на тези провокативни действия. Защото това прилича на заплаха към националната сигурност на България“, каза още Биков.   „Преди няколко дни дадохме ясна информация, че според ГЕРБ тези провокации, които се случват в района на село Шарково, са инициирани от „Позитано“, президентът Румен Радев и „белградския беглец“. В социалните мрежи съществува видео, което доказа тези наши обоснования съмнения. От 19 юли едно лице, което е един от най-активните организатори на тези действия, е пуснал видео. Този човек се казва Тодор Атанасов. Когато влезете в неговия профил във \"Фейсбук\", ще видите това видео. Той е един от най-активните организатори, които възпрепятстват органите на реда да влязат в огнището на чумата, което е там“, каза още Антон Тодоров. Тодоров посочи, че казусът е изключително сериозен, тъй като за първи път ГЕРБ получава видео доказателство за своите твърдения. „Този човек казва, че Корнелия Нинова им дава ясно разписан „екшън план“ какво да правят, за да възпрепятстват полицията. Корнелия Нинова беше в много активен телефонен обмен, макар и седейки в една каручка по чехли. Тя беше в село Шарково и контролираше всичко това активно. Въпросът ни е – тя комуникира ли с този човек? И в зависимост нейния отговор ще решим дали да подадем сигнал до Прокуратурата, защото по всичко изглежда, че има организиран опит за възпрепятстване на служби, на МВР, на БАБХ. Изглежда като нещо, което е чист сценарий“, обясни той.  ", "date": "2018.07.21", "title": "Тома Биков: Ако провокациите в Шарково са инициирани от Нинова, ще сезираме прокуратурата!"}
{"url": "http://epicenter.bg/article/Katastrofa-blokira-AM--Hemus--kray-Devnya/159740/3/0", "text": "Заради катастрофа временно се ограничава движението в изпреварващата лента при км 405 на АМ \"Хемус\", в област Варна в двете посоки, съобщиха от пътната агенция. Инцидентът е станал в района на Девня, като по първоначална информация има един пострадал. Трафикът се осъществява в активната лента и се регулира от \"Пътна полиция\". Шофьорите да движат с повишено внимание и съобразена скорост.    ", "date": "2018.07.21", "title": "Катастрофа блокира АМ „Хемус” край Девня"}
{"url": "http://epicenter.bg/article/Trima-zadarzhani-sled-opit-da-prevedat-nelegalno-8-chuzhdentsi/159748/3/0", "text": "Трима български граждани са задържани при операция на служители от Главната дирекция „Национална полиция“ и РУ - Своге. Тя е проведена вчера в района на Искърското дефиле. Българите са били наблюдавани известно време. Вчера те направили опит незаконно да изведат от страната осем души – четирима мъже, три жени и момиче – по техни думи, иракчани, всички без документи за самоличност.   По предварителни данни, чужденците са били преминали незаконно на наша територия, като целта им е била да достигнат до Западна Европа. Двама от задържаните са се придвижвали с лека кола, а след тях третият е управлявал джип с осемте мигранти. След преследване от полицейските органи двете коли са спрени на пътя Лакатник-Вършец, в района на село Миланово. Тримата българи са задържани. С постановление на прокуратурата са им наложена мерки за неотклонение до 72 часа. Привлечени като обвиняеми по чл. 281, ал. 2, т. 1, т. 4, т. 5, във връзка с ал. 1, вр. чл.20, ал. 2 от НК. Работата по изясняването на случая продължава под надзора на Районна прокуратура - Своге.    ", "date": "2018.07.21", "title": "Трима задържани след опит да преведат нелегално 8 чужденци"}
{"url": "http://epicenter.bg/article/Pokanata-na-Merkel-kam-migrantite---nevinna-greshka-v-sravnenie-s-Globalniya-pakt-za-migratsiya-na-OON/159736/11/0", "text": "    През последните 18 месеца в ООН бяха подготвени два ключови документа: Глобален пакт за бежанците и Глобален пакт за безопасна, организирана и редовна миграция, което безспорно е постижение на международната общност  Вторият бе приет на 13 юли 2018 г. от Общото събрание на ООН с цел освен да създаде стандарти за безопасна и организирана миграция, но  и да засили международното сътрудничество. Двата документа ще бъдат окончатено приети на 10–11.12.2018 г.на конференция в Мароко.   Единствено САЩ обявиха предварително, че се оттеглят от втория документ, а на 18 юли и Унгария обяви същото под предлог, че    Външният министър на страната Peter Szijjarto счита, че Глобалният пакт за миграция «противоречи на всякакъв разум и в пълна степен на интересите по сигурността на Унгария и намеренията за възстановяване на европейската сигуроност». Правителстовото нарече  «екстремистки» и «преднамерен»  този документ, който                                                                                                                                                           Президентът на САЩ Доналд Тръмп по време на посещението си във Великобритания посъветва европейците: \"По–добре внимавайте за себе си. Миграцията променя културата и средата за сигурност. Не вярвам, че това е добре за Европа и за нащата страна.\"   В България съдържанието на Глобалния пакт за миграция не е познато, а за официалната позиция на страната ни не може да се каже повече от дежурното изчакване да застанем зад такава на ЕС. Евродепутатът Илхан Кючюк прави изказване в Европарамента на 17 април 2018 г. и подчертава възможността ЕС да играе водеща роля  и да се обедини зад единна позиция за да предложи обща европейска визия.   Ако надникнем обаче в тези 34 страници на  дългоочаквания документ с гръмкото заглавие Глобален пакт за миграция, наред с положителните регулации и сътрудничество срещу трафикантите, със сигурност ще се сблъскаме с  . Още в изказването на генералния секретар на ООН Антониу Гутериш при представянето на Глобалния пакт за миграция имаше изрази, които са показателни за различията в оценките, като например, че  Трудно биха се намерили положителни последствия от това предизвикателство. Но тук прозира и интенизвното лобиране на големите международни концерни, които присъстваха на последния Световен икономически форум, както и на добре платени неправителствени организации, като тези на небезизвестния Сорос.   Самото въведение дава основание за впечатението, че  : «Ние признаваме, че миграцията е източник на благоденствие, иновации и постоянно развитие на нашия глобализиран свят.» Нещо повече, правитествата се   така да оформят пътищата за редовна миграция, че  . А това стимулиране на миграцията руши всякаква легитимност на едностранното представяне в позитивна светлина на последствията от миграцията.   Документът не би трябвало да има обвързваща юридическа стойност, а символичен характер, но формулировките в него са от рода на «страните се задължават» да приемат, да осигуряват, да гарантират. Мигрантите трябва да получат достъп  до   социалната осигурителна система. А би ли поела тази тежест всяка социална система при препоръчани отворени граници и регулиран поток, чийто размери не знаем?   На мигрантите, които нямат паспорти, трябвало да се издадат нови такива.   които носеха със себе си телефоните със снимки на отрязани човешки глави? В документа се изисква спазване «правата на засегнатите» и се препоръчва споделена отговорност. Но ако за бежанците е приемливо да говорим за «засегнати» , как да приемем това и за икономическите мигранти или просто авантюристи, тръгнали да търсят по–добър живот?   А истински «засегнатите» няма ли да са нашите граждани, за които няма и дума в документа? Страните се задължават да се борят срещу дискриминацията, особено на жените и децата.   Да, но те самите дискриминират жените си, защото идват от такива общества. Няма нито дума за тяхни задължения, за това, че би трябвало да признаят конституционния ред на страните, които ги приемат. Изключително наивно звучи формулировката, че   и трябвало да се интегрира в политиката за развитие. Логиката била, че приемащите страни печелят от допълнителната работна ръка, а страните на произход на мигрантите– от паричните преводи. Макар че по–логично би било лекарите и инженерите да останат в родината си, а не да изпращат пари от Европа. Особено ако се съберат със семействата си, което впрочем е изискване на Глобалния пакт за миграция. Този проблем напълно се премълчава в документа.   Спорно е намерението за приемане на  , включващ: създаване на общодостъпни информационни пунктове по най–важните маршрути с информация за помощ, опции и пътища за мигрантите, което организаиците на Сорос вече го демонстрираха; стимулиране на събиране на семействата на мигрантите, без никакъв разчет за това, каква огромна експлозия би представлявало то за мигранти от страни с голям брой деца и роднини; затварянето на мигрантите в лагери да се сведе най–много до кратко време и само като последно средство. Да се премине към индивидуално устройване на всеки мигрант.     Паралелно с одобряването на документа стартираха инициативи, които подсказват  ., когато предстои окончатгелното му приемане.   Т.н. британският «Guardian» събщи за инициатива на стотици учени, които в открито писмо призовават да се прекратят краткосрочните мерки, довели до хуманитарни и политически кризи. Безспорно, че те са прави в някои констатации, но в писмото преобладават куп неверни и ненаучни твърдения с очевидната цел да ни убедят в необходимостта от отворени граници. Какво научно има в твърдението, че въздействието на миграцията върху демографията било краткосрочно, защото раждаемостта на мигрантите бързо се изравнявала са тази в приемащите страни.   Последните данни от западноевропейските страни обаче, показват точно обратното. Т.н. в Германия ражданията от жени–чужденки са три пъти по–виоски от тези на немкините.   . Твърдение, което изумява точно в момент, когато се очертава по–голяма заплаха от Африка отколкото от Близкия Изток. Мигрантите представлявали само 3,4% от населението на земята– 246 млн души, което било по–малко от 2017 г. и многократно по–малко от 19 век. Също невярно и едностранчиво твърдение, защото данните сочат категорично увеличаване към 2065 г. до 300 млн само от Африка, при увеличаване на населението  с 1,2 млрд.   . И нито дума за това, а каква е алтернативата, какви мерки трябва да се вземет в страните по произход на мигрантите. Предлага се бърз достъп на мигрантите до жилища, образование и пазара на труда, което гарантирало интегрирането им. Очевидно, че тези кабинетни автори едва ли са разбрали, че  по–голяма част от мигрантите не идват за да се интегрират, даже не идват за да работят.   Списание «Brand eins» пък в материал под заглавие „ ”, се позовава на четири научни изследвания, като твърди, че има генерална недооценка, колко хора ще се отправят към по–богатите страни, защото през последните 100 год. 97% от населението е живеело в собствените си страни, в които се е родило. Само че странно защо тези учени пропускат, че климатичните промени днес обезлюдяват някои страни, а информационните мрежи стимулират младите към решения да търсят възможности другаде.   Според редовните допитвания на Галъп в цял свят 14% от населението желаело да живее в друга страна, което прави около 710 млн души. Преди 10 години този процент бил по–висок– 17%. В Северна Леоне  62%, в Хаити и Албания– 56%. Една пета искат да заминат за САЩ, 6% – за Германия, 5% – за Канада.    Как ще се вдигне производителността на труда с неквалифицирана работна ръка /очакванията в Германия тотално се провалиха/, не става ясно. Възнагражденията на местните граждани нямало да се намалят от идването на мигранти. А откъде Германия взема 87 млрд евро през последните три години и за сметка на кого? Изследване на германската федерална банка от януари т.г. констатира например, че дошлите само от Източна Европа в Германия чужденци през последните години са изиграли голяма роля за стагнирането на заплатите и за негативното развитие на безработицата, което води до радикализиране на определени среди.   Още по–невероятно звучи твърдението, че   В САЩ в периода 1990 – 2013 г., когато броят на мигрантите се е увеличил три пъти, престъпността била спаднала. Но това тотално противоречи на данните от западноевропейските страни през последните години. В Швеция се стигна до въоръжени нападения срещу полицейски участъци. В Германия и Австрия категорично се увеличи броят на престъпления от мигрантските среди. Азбучна истина е бързото им съюзяване с местните криминални структури. Но нали най–трудно се пребоядисва това, което е съшито с бели конци.   Разбираемо е, защо неолибералните глобалисти бързат да ни убедят, колко добре би било да отворим широко границите си, да бъдат размити държавите и идентичността на нациите. Съзнавайки, че през следващите години е поставено под въпрос съществуването на техния модел, те стават все по–настъпателни и безцеремонни.   Глобалният пакт за миграция беше очакван и крайно необходим, но очевидно в подготовката му са спечелили превес именно тези сили и предупреждението на Унгария, че документът представлява „заплаха за света”, макар и да изглежда преувеличено, може да се окаже недалеч от истината, а до декември може и други страни да се оттеглят от него, например Австрия, Чехия, Словакия, Полша и др.     След като премиерът Бойко Борисов на 20 юли направи този трезв ход в парламента по отношение на евентуални споразумения за връщане на мигранти в България, подкрепен от 100% от  гласувалите депутати, дали  ще допусне на 10–11 декември т.г. България да се присъедини към такъв документ на ООН, който би имал катастрофални последици за една малка страна, ако не се корегират горните неадекватни и нелогични постановки?    ", "date": "2018.07.21", "title": "Поканата на Меркел към мигрантите - невинна грешка в сравнение с Глобалния пакт за миграция на ООН"}
{"url": "http://epicenter.bg/article/12-godishnata-shterka-na-Lyubka-Kachakova-s-izlozhba-v-Holivud/159762/6/0", "text": "Изложбата на 12-годишната художничка от София Анна-Мария Николова, предизвика огромен интерес в Лос Анджелис.   Не само български емигранти, но и американци се потопиха в уникалните платна на лъчезарното момиче. Анна-Мария е само на 12 години, но вече е художник с изграден стил на експресионист.   Даровитото момиче е дъщеря на бившия зам.-министър на екологията в правителството на Симеон Сакскобургготски - Любка Качакова и за първи показа 40 свои платна в Circa Showroom в Уест Холивуд.   Домакин на изложбата на младата художничка е актрисата и певица Ирина Малеева, международна звезда, която от десетилетия живее в Лос Анджелис и подпомага талантливи деца да сбъднат мечтите си.    Според Ирина Малеева, която е дъщеря на известната от близкото минало легенда на Народния театър Ирина Тасева,  Анна-Мария е завършен художник, въпреки крехката си възраст. Тя е силно впечатлена от многото таланти на момичето, което наред с рисуването,  посещава актьорски класове, пее и танцува.   Още на 5-годишна възраст детето показва, че може умело да използва четка и бои.   „Запознах се с Любка Качакова и двете й невероятно надарени и изключително възпитани дъщери миналото лято. Ани е удивителен талант. Тя по някакъв начин ми напомня мен, когато бях дете. И аз рисувах, пеех, танцувах и исках да бъда актриса като мама.   Ани знае повече от момичетата на нейната възраст, но в същото време е много стеснителна, доста образована и дисциплинирана. На нея може да се разчита за всичко. Тя е дълбоко емоционална и имам впечатление, че тя вижда през хората. Тя е толкова чувствителна, че страда от болката на другите и има способността да показва  това в картините си. Цветовете й са доста тъмни за дете на тази възраст и това е така, защото чувства тъгата в хората, вижда тревогите на света, без никой да й е казал нещо”, не пести суперлативи за таланта на 12-годишната Анна-Мария Николова една от най-успешните български актриси в САЩ.     Всеки бързо забелязва, че много от картините на Николова се изобразяват в тъмни цветове и с интензивно нанесени удари - палитра и техника, които често не са свързани с младостта.   \"Моите приятели ме питат защо не използвам по-леки нюанси в моите творби\", казва тя, \"но това е моят начин да изразя чувствата си към трагедии и лоши новини, като например 11 септември, и пътническият самолет, който беше свален в Украйна и новини за затворниците и толкова много други световни събития. Аз рисувам тези неща не толкова, за да напомням на хората за тях, а за да споделя надеждата си, че никога повече няма да се случват \".   Сред картините се откроява „11 септември”. Нейната представа за трагедията в Ню Йорк е особено емоционална - особено като се има предвид, че тогава тя още не е била родена даже.    Специфичната живопис на Николова спечели похвали от много хора по целия свят, включително от Паула Устинов, дъщеря на покойния актьор Питър Устинов. Тя казва: \"Чувството й за композиция е блестящо и нейният избор на цветове е удивително зрял. Аз съм изключително впечатлена!\".   Интересен е фактът, че Николова гледа на такива творци като Едърд Мунк, Винсент Ван Гог и Клод Моне като примери за подражание - художници, известни със своите смели жестове и отделни цветови палитри.   \"Не мисля много за правилата при избора на цветовете, посочва тя. Понякога дори имам чувството, че не знам точно какво рисувам. Но това е най-добрият начин да изразя моите мисли, чувства и емоции \".   Анна-Мария Николова е 12-годишна художничка, която оцветява нещата, които са важни за нейния вътрешен свят, който е толкова богат и изразителен, че не остави хората, дошли да видят изложбата й, безразлични. \"Картините са моят свят\", казва тя, \"а за мен картината е най-добрият начин да изразя моите мисли, чувства и емоции. Експресионизмът е моят любим стил, тъй като ме кара да се чувствам свободна, когато избирам цветове и форми.\"    Въпреки  възрастта си, Ани бе приета в най-добрия Арт център в света за летните курсове, а именно Център за изкуства \"Пасадена\". Ирина Малеева се надява, че с тази изложба ще помогне на момичето да получи стипендия в този център.   „Тя заслужава повече от всеки друг. Неуморната й работа и обучение ще се изплатят един ден. И съм сигурна, че тя ще успее!”, вярва в таланта на младата българка Ирина Малеева, която добре познава славата още от ученичка в гимназията в Италия, където великият Фредерико Фелини я открива за голямото кино.   Ирина Малеева е единствената българка, снимала в няколко епизода на „Дързост и красота” и е партнирала на великия Орсън Уелс, Сюзън Сарандън, Дейвид Духовни и други. Освен, че помага на талантливи деца, Малеева се грижи  за няколко кучешки приюти в САЩ, и е осиновила 20 бебета слончета в Кения, чийто родители са избити от бракониери.               \r\n \r\n   \r\n", "date": "2018.07.21", "title": "12-годишната щерка на Любка Качакова с изложба в Холивуд"}
{"url": "http://epicenter.bg/article/Britanski-detsa-shpionirat-teroristi-i-narkotrafikanti/159727/7/0", "text": "Непълнолетни британски шпиони сътрудничат на разузнаването и полицията в борбата срещу тероризма, гангстерското насилие, наркотрафика и сексуалната експлоатация на деца, съобщи Франс прес. Това стана ясно малко след като в средата на юли се появи парламентарен доклад, който критикува предложение на министерството на вътрешните работи да удължи мисиите им от един на четири месеца. Според британския държавен министър по въпросите на сигурността Бен Уолъс за службите е жизненоважно да имат непълнолетни шпиони. \"Тъй като младите са все по-замесени като извършители или жертви на тероризъм, гангстерско насилие, трафик на дрога и сексуална експлоатация на деца, тези непълнолетни шпиони може да са все по-полезни във възпрепятстването на тези дейности\", разкрива Уолъс, цитиран в доклада. Според него тези младежи, някои от които са на под 16 години, позволяват \"уникален достъп до информация\", какъвто \"разузнаването трудно би получило, без да проникне в тяхната мрежа чрез млади шпиони под прикритие\". Държавният министър каза, че броят на непълнолетните шпиони е малък, но не уточни колко са те.      ", "date": "2018.07.21", "title": "Британски деца шпионират терористи и наркотрафиканти"}
{"url": "http://epicenter.bg/article/Zastrelyaha-na-ulitsata-lichniya-kardiolog-na-Dzhordzh-Bush-starshi/159730/7/0", "text": "Личният кардиолог на 41-вия президент на САЩ Джордж Буш-старши - Марк Хаускнект, е бил убит при улична стрелба в Хюстън. Заподозрян за извършител е около 30-годишен мъж, който все още не е заловен от полицията, съобщи \"Канал 3\".   В петък малко преди 9 часа сутринта д-р Марк Хаускнект отивал с велосипед на работа. В района на Тексаската педиатрична болница той се разминал с друг колоездач, като при маневрата е възможно да му е пресякъл пътя. Секунди след това станало и най-страшното. Другият мъж спрял, обърнал се, извадил пистолет, произвел два изстрела срещу 65-годишния лекар и след това избягал от местопрестъплението с велосипеда си. Обилно кървящият д-р Хаускнект бил закаран по най-бързия начин в болница, но само за да може колегите му да установят, че е мъртъв.   На извънреден брифинг заместник-директорът на местната полиция Трой Финър обясни, че разследващите все още не могат да оповестят дали убийството е планирано или стрелбата е резултат от разменени реплики заради засичането с велосипедите. Той обаче не отрече възможността любителски видеозаписи на очевидци да помогнат за установяване причината за кръвопролитието. Малко след изказването на Финър излезе и писмено съобщение с описание на убиеца - около 30-годишен мъж с бял цвят на кожата, възможно и латинос. Бил е с бяла бейзболна шапка, сиво яке-ветровка, къси шорти и е карал маунтин байк в светъл цвят.   Официално изявление от името на 94-годишния Джордж Буш направи и неговият говорител Джим Макграт. \"Президентът Буш е дълбоко натъжен от трагичните обстоятелства около безвременната кончина на д-р Марк Хаускнект. Той изпраща своите най-искрени съболезнования на неговото семейство, колегите му в болницата и неговите приятели\", обяви Макграт и добави цитат от Буш: \"Марк беше фантастичен кардиолог и добър човек. Винаги ще бъда благодарен за неговите извънредно състрадателни грижи. Ще се молим за неговото семейство.\"          ", "date": "2018.07.21", "title": "Застреляха на улицата личния кардиолог на Джордж Буш-старши"}
{"url": "http://epicenter.bg/article/Obezshteteniya-pri-provaleni-paketni-pochivki--do-Svetite-zemi-s-Albena-Borisova/159763/10/0", "text": "Казват, че щастието никога не излиза от мода. Любовта към приключения – също! Така че Покана за пътуване e най-модерното предаване. Сложете си ръка на сърцето и признайте колко пъти ви е идвало да удушите авиокомпанията, зарязала ви насред път, да хвърлите един здравословен бой на наглите служители в хотела или да тръшнете с хватка представител на туристическа агенция, който ви е обещал късче земен рай, а ви е запокитил във филиал на ада.   С казаното по-горе изобщо не провокирам агресия, а ви подготвям за следващия разговор. От директора на Европейския потребителски център Игнат Арсенов ще научите как да си търсите правата, когато сте на път и най-вече какви са те. Има полезни новини!  Е, при нередности няма да си спестите нервите, но поне ще получите компенсация.   През последните години стана ясно, че фалитът ходи и по туристическите агенции, но малцина от ужилените клиенти знаят, че те имат задължителни застраховки, с които да възмездят пострадалите.   Някои писатели творят сред природата, други имат нужда от пълна тишина, а трети предпочитат жуженето на градските кафенета. Нели Беширова пъкобича да пише в… самолет.  Дамата със строга професия има солиден бизнес, който изисква дълги полети. Резултатът от тях са детската книжка „Умно дете си ти, Тино” и романът в писма „Любов и его”, заради които Нели е приета за член на Международния ПЕН клуб.   Четивото за малчугани е издадено със съдействието на УНИЦЕФ на български, английски и арабски и се подарява на деца в нужда. Авторката се просълзила, когато от благотворителната организация й изпратили снимка от ромска стаичка, в която имало само едно дрипаво легло, а на рафта до иконата стояла нейната книга, цялата в отпечатъци от детски пръсти.   Нели Беширова ще разкрие тайната как се твори в самолет и кои са любимите й посоки. Тя не само издава книги, ами има сърце за култура и просвета. Тя отпуска стипендии за децата на онези свои служители, които не могат да си позволят образованието им, спонсорира автомобилния състезател Григор Григоров,  носител на Европейския рали трофей за 2017 г. и е сред продуцентите на българския филм „12-и А”.   От един от най-стойностните български морски курорти - \"Елените\" ще разкажат какви са сложните международни критерии за \"Син флаг\", които те са покрили в мястото, където планината целува морето, а въздухът е по-лековит от всяко хапче.   За нашите прадеди да стигнат до Божи гроб и да станат хаджии е било висше постижение в живота. Затова са го прибавяли като титла към името си. Днес не е чак толкова трудно да посетиш светите земи, но пак си е предизвикателство и извисяване. За своите митарства из Израел разказва Албена Борисова.   Журналистическото око на Албена Борисова улавя нюанси, които пресъздава с удоволствие не само в статиите си, ами и в книгите  „Зад гърба на КГБ”, „Безценка, която не можеше да умре”, „Фантомите на Линжда”…   На страницата на Покана за пътуване ни във Фейсбук приключенията продължават ", "date": "2018.07.21", "title": "Обезщетения при провалени пакетни почивки,  до Светите земи с Албена Борисова"}
{"url": "http://epicenter.bg/article/Zhega-i-gorski-pozhari-v-Severna-Evropa/159733/7/0", "text": "От Обединеното кралство през Германия до Латвия - Северна Европа е обхваната от необичайно продължителна гореща вълна и суша, предаде Франс прес, цитирана от БНР. Температурата  в петък достигна и дори надмина на места 34 градуса по Целзий, а жегата ще продължи и през следващите седмици, прогнозират метеоролозите. Освен с горещината Швеция се бори с най-сериозните горски пожари от десетилетия, включително отвъд Северния полярен кръг. Правителството потърси помощ от военните и от други европейски държави, призова и доброволци. Няма данни за пострадали хора, но са предприети евакуации. Финландия и Норвегия също съобщиха за горски пожари през последните дни.     ", "date": "2018.07.21", "title": "Жега и горски пожари в Северна Европа"}
{"url": "http://epicenter.bg/article/Pentagonat-shte-otpusne-na-Ukrayna-oshte-200-mln--dolara-za-vaorazhenite-sili/159734/7/0", "text": "Пентагонът ще отпусне допълнително 200 млн. долара на въоръжените сили на Украйна за обучение, консултантска помощ и екипировка, предаде Асошиейтед прес, цитирана от БНР. Средствата са предназначени за оптимизиране на командването и управлението на силите, подсигуряване на комуникациите и медицинско лечение. Новата военна помощ съвпада с опитите на правителството в Киев да доближи въоръжените си сили по функционалност със силите на страните от НАТО.   Като цяло американската военна помощ за Украйна през последните 4 години възлиза на над 1 милиард долара, по данни на  Пентагона.    ", "date": "2018.07.21", "title": "Пентагонът ще отпусне на Украйна още 200 млн. долара за въоръжените сили"}
{"url": "http://epicenter.bg/article/Shte-bade-predimno-slanchevo--na-mesta-v-Iztochna-Balgariya-shte-prevali-i-pregarmi/159724/2/0", "text": "Днес ще бъде предимно слънчево, с временни увеличения на облачността, по-значителни над Източна България и на отделни места там ще превали краткотраен дъжд и ще прегърми. Ще духа слаб до умерен вятър от запад-северозапад. Максимални температури предимно между 28° и 33°, в София около 28°. Това съобщи за Агенция „Фокус” дежурният синоптик Христо Христов от Националния институт по метеорология и хидрология (НИМХ) при Българската академия на науките (БАН).   Атмосферното налягане през деня ще се задържи почти без промяна - близко до средното за месеца.   Над Черноморието ще е предимно слънчево, с временни увеличения на облачността. На места, главно по северното крайбрежие ще превали и прегърми. Ще духа до умерен северен вятър, който след обяд ще отслабне. Максимални температури на въздуха: 27-30°. Температурата на морската вода е 23-25°. Вълнението на морето ще бъде 1-2 бала. Над планините ще преобладава слънчево време, с по-значителни временни увеличения на облачността след обяд.   Само на отделни места ще превали краткотраен дъжд. Ще духа умерен северозападен вятър. Максимална температура на височина 1200 метра около 22°, на 2000 метра – около 15°.", "date": "2018.07.21", "title": "Ще бъде предимно слънчево, на места в Източна България ще превали и прегърми"}
{"url": "http://epicenter.bg/article/Iliyana-Yotova-shte-bade-gost-na-chestvaneto-na-Ilindensko-Preobrazhenskoto-vastaniev-makedonskoto-selo-S/159726/2/0", "text": "В село Смилево, Република Македония, вицепрезидентът Илияна Йотова ще бъде официален гост на честването на 115 години от избухването на Илинденско-Преображенското въстание. Това съобщиха от прессекретариата на държавния глава. Церемонията ще се проведе пред паметника на Даме Груев.", "date": "2018.07.21", "title": "Илияна Йотова ще бъде гост на честването на Илинденско-Преображенското въстание в Македония"}
{"url": "http://epicenter.bg/article/Zasilen-kontrol-po-granitsite-zaradi-afrikanska-chuma-po-svinete/159729/2/0", "text": "Продължават извънредните мерки по границите ни заради риска от пренасяне на африканска чума по свинете, съобщи Нова телевизия.   Ако ви предстои пътуване, имайте предвид, че на граничните пунктове автомобилите се проверяват за забранени продукти - храните със свинско месо. Продуктите се конфискуват, колите се дезинфекцират.  Африканската чума е изключително опасна за животните, смъртността е почти 100%, пренася се лесно, предупреждават експертите. Няма ваксини, няма лечение, вирусът лесно се прехвърля и към домашни животни. Хората не боледуват, но могат да бъдат косвени преносители на заболяването.   Заради болестта предстои да се вдигне ограда по границата ни с Румъния, където вече има случаи на заболели животни.  Най-близкото огнище на заразата е само на 60 километра от България – в румънския град Констанца. Затова по границата се разчистват терени, за да бъдат разположени мрежи там, които да спират преминаването на диви животни. Специалисти казват, че между 80 и 100 хиляди диви прасета трябва да бъдат отстреляни до края на годината, за да се предотврати разпространението на болестта. Затова и беше променен Закона за  лова. Поправките позволяват на министъра на земеделието да издава заповеди за допълнителни ловни излети, за да бъде намалена популацията на дивите прасета. Тези промени обаче не бяха приети еднозначно.    ", "date": "2018.07.21", "title": "Засилен контрол по границите заради африканска чума по свинете"}
{"url": "http://epicenter.bg/article/Vlastta-e-nepreklonna--Shte-evtanizirat-stadoto-na-baba-Dora/159731/2/0", "text": "  Смяната се наложи заради съмнения в обективността на ветеринаря, предаде БНР. По време на снощния кризисен щаб в МВР от земеделското министерство са били категорични – животните трябва да бъдат умъртвени, защото се намират в огнище, където е констатирана чума.   В Шарково ще трябва да има евтаназия за животните. \"Няма промяна в начина на действие. Не сме взели решение кога. Трябва да ограничим достъпа и ще се вземе допълнително решение\", обясни Порожанов.   Около обора на баба Дора има жива верига от млади мъже. Тя също е непрекронна - няма да си даде животните, защото не вярва на държавата.   Доброволците не вярват на държавата и се заканват да направят всичко по силите си, за да попречат на ветеринарните власти.   Докато те пазят добитъка на възрастната стопанка, има все по-сериозни съмнения, че заразата е стигнала и до друго населено място – Болярово. МЗХ изпраща ветеринари от София, които да вземат повторна проба от една от фермите. Ани Петрова не допуска властите при животните си, защото твърди, че протоколът от първата проба е подправен. Вътрешният министър Валентин Радев каза, че в интернет ще бъдат качени и координатите на зоните за сигурност. Браншовите организации и местните кметове ще разясняват опасностите от разпространяване на чумата, \"за да няма обществено нагнетяване\", каза Радев. Той добави, че МВР е готово да проверява съмнения за укриване на животни, ако Агенцията по безопасност на храните поиска.  ", "date": "2018.07.21", "title": "Властта е непреклонна. Ще евтанизират стадото на баба Дора"}
{"url": "http://epicenter.bg/article/Vlado-Karolev--ChEZ-e-kruizen-korab--a-voltaitsite-na-Giinka-Varbakova-sa-malka-yahta/159732/2/0", "text": "\r\n \r\n Но ЧЕЗ е круизен кораб, а нейните волтаици са малка яхта. Това сравнение направи икономистът Владимир Каролев в сутрешния блок на Нова тв, коментирайки сделката за ЧЕЗ. \r\n По думите му, ако фирмата Инерком не обжалва, значи те имат интерес да се развали сделката. Ако те не обжалват ще е заради това да си приберат обратно 5-те милиона лева, които са дали, каза още Каролев. \r\n Според него има вероятност голям инвеститор с опит да влезе в сделката и Инерком да не е основният купувач. ЧЕЗ търсят изход от България, каза Каролев. \r\n", "date": "2018.07.21", "title": "Владо Каролев: ЧЕЗ е круизен кораб, а волтаиците на Гиинка Върбакова са малка яхта"}
{"url": "http://epicenter.bg/article/BSP-Sofiya-shte-pochete-s-miting-poklonenie-Nikola-Vaptsarov-i-drugarite-mu/159738/2/0", "text": "На 21 юли ще се проведе възпоменателен митинг-поклонение по повод 76 години от разстрела на Никола Вапцаров и неговите другари Антон Иванов, Петър Богданов, Георги Минчев, Атанас Романов и Антон Попов. Това съобщиха от пресцентъра на БСП. Събитието ще се проведе от 11.00 часа на мемориала „Гарнизонно стрелбище“ (бул \"България\" № 39, зад НДК, до хотел \"Хилтън\").  Организатори на възпоменанието са Българската социалистическа партия, Българският антифашистки съюз, обществени, патриотични и творчески организации.  В поклонението ще вземат участие членове на ИБ на БСП, народни представители и общински съветници и представители на Градския съвет на БСП – София.  ", "date": "2018.07.21", "title": "БСП-София ще почете с митинг-поклонение Никола Вапцаров и другарите му"}
{"url": "http://epicenter.bg/article/Populatsiyata-na-mursalski-chay-v-Rodopite-e-stabilna/159741/2/0", "text": "Популацията на мурсалски (Пирински) чай (Sideritis scardica Grisb.) в Родопите е стабилна установиха при извънредни проверки експерти от  РИОСВ – Смолян, Регионалната дирекция по горите и Държавно горско стопанство в Смолян. Проверени са най-големите находища на мурсалски чай в областта – землищата на Девин и Мугла, община Смолян. На площ от над 120 хектара са установени туфи с до 20 цветоносни стръка в начална фаза на цъфтеж. Не са констатирани лица,  събиращи билки от лечебното растение.  Проверките са във връзка със заповедта на министъра на околната среда и водите, с която се въвежда забрана за събиране на мурсалски чай от естествените находища, включително за лични нужди. Тя цели подобряване на състоянието на естествените находища и опазването на лечебното растение. Проверки ще бъдат извършени и в други райони с естествено разпространение на вида до приключване на цъфтежа. Нарушителите на забраната ще бъдат санкционирани с глоба от 100 до 1000 лв. или с имуществена санкция от 500 до 3000 лв.        ", "date": "2018.07.21", "title": "Популацията на мурсалски чай в Родопите е стабилна"}
{"url": "http://epicenter.bg/article/I-proizvoditelite-na-patitsi-gotvyat-protest-sreshtu-BABH--Iskat-ostavkata-na-Damyan-Iliev/159742/2/0", "text": "След протестите на овцевъди и козевъди, към подобни действия се насочват и производителите на водоплаващи птици в България, които не са доволни от промени в наредба на Българската агенция по безопасност на храните (БАБХ).   Професионалната им организация обяви, че планира протестни действия в рамките на закона, ако не бъдат удовлетворени исканията им. Става дума за промяна в наредба на БАБХ, която се отнася до мерките за профилактика, ограничаване и ликвидиране на болестта инфлуенца или грип при птиците. В Раковски в петък те гласуваха декларация, която ще депозират в Министерството на земеделието и храните още в понеделник.   Конкретният повод, който ги гневи, е начинът на дезинфекция на патиците и заселване и помещенията, в които се отглеждат, предава кореспондентът на БГНЕС от Пловдив. 260 ферми за патици има в страната, най-голямата част от тях се намират на територията на община Раковски. Това е основен поминък за голяма част от населението в региона. Производителите на патици настояват и за оставката на изпълнителния директор на БАБХ д-р Дамян Илиев заради несправяне със служебните задължения. През април във фермите им бяха умъртвявани патици, обещаните компенсации още не са изплатени.    ", "date": "2018.07.21", "title": "И производителите на патици готвят протест срещу БАБХ. Искат оставката на Дамян Илиев"}
{"url": "http://epicenter.bg/article/Siderov-pred-simpatizanti--Da-snishim-egoto-si--Momentat-e-krizisen-za--quot-Obedineni-patrioti-quot-/159743/2/0", "text": "Председателят на \"Атака\" Волен Сидеров е категоричен, че моментът е кризисен за коалицията \"Обединени патриоти\", съобщи БНР.  \"Пледирам всеки един от нас да сниши егото”, призова той на среща с граждани на Бургас в петък вечерта.   \"Направихме коалицията и влязохме в управлението за по-доброто на българите. За първи път изместихме ДПС. Ако се разбием сега, това ще свали доверието на хората към нас\", категоричен е лидерът на \"Атака\".   Сидеров обяви, че започва проверка по Черноморието дали хората и бизнесът одобряват промените в туризма.   Лидерът на \"Атака\" заяви пред журналисти в Народното събрание, че вицепремиерът и лидер на НФСБ Валери Симеонов подлага под риск управляващата коалиция на ГЕРБ и патриотите и определи като \"разрушителни“ действията му в \"Обединени патриоти“.      ", "date": "2018.07.21", "title": "Сидеров пред симпатизанти: Да снишим егото си! Моментът е кризисен за \"Обединени патриоти\""}
{"url": "http://epicenter.bg/article/Prof--Teodor-Hristov--Tramp-podkopava-reda-sled-Vtorata-svetovna-voyna/159744/2/0", "text": "Проф. Теодор Христов, преподавател по политически науки в Университета \"Джордж Вашингтон\", коментира, че европейската обиколка на американския президент Доналд Тръмп и опроверженията, които той се наложи да прави след разговорите с руския президент Владимир Путин, разтърсват принципи, към които американските лидери са се придържали досега. Това съобщи БНР.   \"Дори нещо повече. Неговата обиколка в Европа подкопа едни от най-основните основи на международния ред, утвърдени след Втората световна война, а и да не говорим, че Доналд Тръмп обиди и най-близките си съюзници, като хвърли дълбоки съмнения що се отнася до американския ангажимент към НАТО. Дори Доналд Тръмп окачестви европейските съюзници като неприятели. След като се върна от визитата си, той назова Европейския съюз \"враг\".    ", "date": "2018.07.21", "title": "Проф. Теодор Христов: Тръмп подкопава реда след Втората световна война"}
{"url": "http://epicenter.bg/article/Kaloyan-Pargov--Ne-tryabva-da-dopuskame-istinata-za-zhestokoto-litse-na-fashizma-da-bade-podmenena/159745/2/0", "text": "Не трябва да допускаме истината за жестокото лице на фашизма и за героите на антифашистката съпротива да бъде подменена. Това каза председателят на групата на БСП в Столичния общински съвет и лидер на БСП – София Калоян Паргов по време на възпоменателно митинг-поклонение по повод 76 години от разстрела на Никола Вапцаров и неговите другари Антон Иванов, Петър Богданов, Георги Минчев, Атанас Романов и Антон Попов, предаде репортер на Агенция „Фокус“. „76 години ни делят от онзи юлски ден, в който бе прекъснат животът и творческият път на гениалния български поет Никола Вапцаров заради неговата вярва в едно по-справедливо, по-хуманно общество, заради неговите леви идеи. Всяка година ние, социалистите и паметливите граждани, се събираме тук, на гарнизонното стрелбище, за да почетем паметта на героите Антон Попов, Антон Иванов, Петър Боганов, Георги Минчев и Атанас Романов. Но в този ден сме длъжни да припомним кой и защо отне животът на тези млади мъже. Това е българският фашизъм, за който днес псевдодемократи с приповдигнат патос твърдят, че, видите ли, той не е съществувал. Същият този несъществуващ според тях фашизъм, който без съд и присъда ликвидира Гео Милев, Сергей Румянцев, Йосиф Хербс, Христо Ясенов, Георги Шейтанов. Днес, през второто десетилетие на 21 век, ние, българските граждани, сме длъжни да заявим, че е имало фашизъм и антифашистка съпротива. Българските антифашисти се бореха за по-добър живот, за по-добър свят“, каза още Паргов и посочи, че тази истина няма как да бъде заличена 76 години по-късно.  „Тук, на гарнизонното стрелбище, всеки един от шестимата политзатворници мигове преди разстрела се прощава с близките си. В последните им думи няма и грам колебание за смисъла на борбата, за вярата в по-доброто бъдеще на хората. Ярка метафора на продължението на живота е сватбата на Антон Попов часове преди да бъде разстрелян. Вярата в бъдещето е основен мотив в прощалните думи на Антон Иванов, Петър Богданов, Атанас Романов и Георги Минчев. А също така и в шедьовъра в световната любовна лирика на Вапцаров – „Прощално“. Наш дълг и като социалисти, но и като европейски граждани е да не допуснем истината за жестокото лице на фашизма и за героите на антифашистката съпротива да бъде подменена. Да не допуснем да се изкривяват фактите и да се омаловажава подвигът. Наш дълг като потомци е да не допускаме световният и гениален поет Никола Вапцаров за пореден път да бъде разстрелян. Не само трябва да пазим „Моторни песни“ в учебниците, но и да съхраним смисъла на неговата гениална поезия. Защото през последните месеци станахме свидетели на непростим творчески вандализъм, в който стиховете на Вапцаров се превърнаха в долнопробна чалга. Ето защо тук днес трябва да си обещаем, че ще отстояваме и отбраняваме паметта на героите и истината за техния подвиг. Поклон пред светлата им памет!“, каза още Паргов.    ", "date": "2018.07.21", "title": "Kaлоян Паргов: Не трябва да допускаме истината за жестокото лице на фашизма да бъде подменена"}
{"url": "http://epicenter.bg/article/Korneliya-Ninova-/159747/2/0", "text": "България не може да претендира за истински интегративен проект, ако не представи основни социални права и жизнени стандарти на всички свои граждани. България има нужда от нова перспектива, досега изтъкваните като успешни макроикономически достижения на страната, като постигнат икономически ръст, намален текущ бюджетен дефицит или дори излишък, както и нивото на задлъжнялост на държавата, не само не представят реалното състояние на страната, но и крият системни проблеми, които трябва а се решават. Задълбочава се неравенството, увеличават се хората, които живеят под прага на бедността. По данни на министерството на финансите годишните доходи на 33 339-те най-богати българи за 2017 г., които възлизат на 5,376 млрд. лв. годишно в пъти надминават доходите от труд на всички работещи в цели сектори. В тежка демографска криза сме. Това се казва в уводната част на проекта „Визия за България“, която Националният съвет на БСП представя днес за широко национално обсъждане.   В уводната част на документа се дават някои основни характеристики за икономическото състояние на страната, когато е била приета за член на ЕС и сега. „Когато България се присъедини към ЕС по мащаб икономиката ни беше 400 пъти по-малка от средноевропейската. За десет години тя нарасна, като успя да стане триста пъти по-малка. Това е много слаб напредък“, се отбелязва в документа. В същото време по покупателна способност страната не успя да отлепи от нивото, с което влезе в ЕС. За десет години покупателната способност в страната се засилва от 46 % на 49% от средноевропейската. В рамките на икономическия клуб, към който принадлежи българската икономика се оказва малка и слабо развита, ускорено с високата си степен на отвореност към ЕС. Това означава, че тя е уязвима към външни шокове и слаба, за да се справя с вътрешните. Единствено през 2007 – 2008 г. се развива с по-високи темпове в сравнение с „богатите“ и тогава общественото благосъстояние е най-осезаемо. Очевидно е, че на страната ни е необходимо ускорено, но устойчиво развитие. Днес българското население е най-застрашено от бедност и социално изключване в Европа. Доходите на 20-те процента най-богати са близо осем пъти по-големи от 20-те процента най-бедни. Огромният дял на българите, живеещи в бедност и социално изключване, съчетани със социалните неравества, поставят на риск самите основи на обществото и държавата, се казва в документа.   Очаквайте подробности!  ", "date": "2018.07.21", "title": "Корнелия Нинова в червената \"Визия за България\": България има нужда от нова перспектива!"}
{"url": "http://epicenter.bg/article/Gen--Kircho-Kirov--Svetat-e-golemiyat-pechelivsh-ot-sreshtata-Tramp-Putin/159751/2/0", "text": "Целият свят е големият печеливш от срещата  Тръмп - Путин в Хелзинки.  Това каза в седмичното публицистично предаване „Метроном“ на Радио „Фокус“ ген. Кирчо Киров, началник на Националната разузнавателна служба в периода 2002-2012 г.   Според него срещата се окачествява като успешна, заради самото ѝ осъществяване и заради последвалата покана към руския президент да посети САЩ. Той коментира, че Доналд Тръмп ще продължи да бъде под натиска както на своето обкръжение, така и на военно-промишления комплекс, и ще продължи да лавира между този натиск и необходимостта САЩ да имат прекия контакт и договорки с Русия по най-главните глобални проблеми. “Видно е, че политиката на Доналд Тръмп в нейната цялост има интровертен характер. Укрепването на икономиката на САЩ е в резултат именно на неговите действия по изпълнение на предизборната му програма. Тръмп ще продължи да бъде под натиска на ЕС и Китай. Руският президент Владимир Путин е по-облекчен от това – той е професионалист в сферата на разузнаването и е видно, че в своята подготовка се ползва изключително успешно и ефективно от предоставените му материали информация, като подготовка за срещите с Тръмп, а и за всяка международна среща. При оценка на тяхното поведение, на тяхната вербална и невербална комуникация, беше очевидно, че той се чувства далеч по-комфортно от президента Тръмп в тази обстановка”, обясни ген. Киров.   Той добави, че печелившата страна след срещата, е целия свят и припомни, че състоянието на отношенията между двете държави е значително по-добро.", "date": "2018.07.21", "title": "Ген. Кирчо Киров: Светът е големият печеливш от срещата Тръмп-Путин"}
{"url": "http://epicenter.bg/article/Matis--Ne-tryabva-da-nalagame-sanktsii-na-darzhavi--kupuvashti-rusko-orazhie/159735/7/0", "text": "Министърът на отбраната на САЩ Джеймс Матис се обяви в подкрепа на отказа за налагане на санкции срещу държави, които купуват оръжия от Русия, съобщава АФП.   Изказването му дойде на фона на опасенията, че налагането на санкции, в частност на Индия и други съюзници в Азия, може да застраши приятелските им отношения със САЩ, които Вашингтон се опитва да задълбочи през последните години. Индия, която е водещият световен вносител на оръжия, купува военна техника и екипировка от Русия от десетилетия. Делхи преговаря с Москва за закупуването на установки Ес-400 за ракети земя-въздух за далечни разстояния. „Русия трябва да понесе последствията от своето агресивно и дестабилизиращо поведение, както и за окупацията на Украйна“, посочва Матис в изявление. „Но ние трябва да изградим близки отношения с останалите държави по отношение на сигурността и да подкрепим усилията им към постепенен отказ от зависимостта им от руското оръжие“, допълва той.      ", "date": "2018.07.21", "title": "Матис: Не трябва да налагаме санкции на държави, купуващи руско оръжие"}
{"url": "http://epicenter.bg/article/TsRU--Kitay-vodi-tiha-studena-voyna-sreshtu-SASht/159737/7/0", "text": "Високопоставен експерт от ЦРУ заяви, че Китай води „тиха студена война“ срещу САЩ, използвайки всичките си ресурси, за да замени Америка като водещата сила на света. Според него Пекин не иска да води открита война, но настоящото му правителство работи по много фронтове да подкопае САЩ по начини, които са различни от добре документираните дейности с подобна насоченост, използвани от Русия, пише New York Times. „Бих казал, че те това, което водят срещу нас е студена война“, заяви Майкъл Колинс, заместник-помощник-директор на Центъра за мисиите на ЦРУ в Източна Азия, по време на форум, посветен на сигурността, провеждащ се в курорта Аспен в щата Колорадо. Присъства загриженост за всеобхватните усилия на Китай да открадне бизнес тайните и високотехнологичните изследвания, провеждани в САЩ. Китайската армия се разраства и се модернизира, а САЩ, както и други нации, се оплакват от изграждането на военни постове на Китай на островите в Южнокитайско море. „Бих казал, че това е Крим на Изтока“, коментира Колинс. Думите му следват предупрежденията за издигането на Китай. Тревогата се появява, докато Вашингтон се нуждае от помощта на Китай за прекратяване на ядрената конфронтация със Северна Корея. В сряда директорът на ФБР Кристофър Рей заяви, че Китай, от гледна точка на контраразузнаването, представлява най-широката и най-голяма заплаха, пред която е изправена Америка. Той допълни, че ФБР разследва икономически шпионаж във всичките 50 американски щата, който може да бъде проследен обратно до Китай. Директорът на националното разузнаване Дан Коутс също предупреди за нарастващата китайска агресия. По-специално, според него, САЩ трябва да изпреварват усилията на Китай да краде бизнес тайните и академичните изследвания. Франклин Милър, бивш старши директор по въпросите на отбранителната политика и контрола върху въоръженията в Съвета за национална сигурност, заяви, че развитието на оръжията в Китай подчертава необходимостта с Пекин да се поддържат връзки.    ", "date": "2018.07.21", "title": "ЦРУ: Китай води тиха студена война срещу САЩ"}
{"url": "http://epicenter.bg/article/Frantsiya-i-Rusiya-izvarshiha-savmestna-humanitarna-operatsiya-v-Siriya/159752/7/0", "text": "Франция и Русия извършиха миналата нощ съвместна хуманитарна операция в бивш бунтовнически анклав в Сирия, който бе отвоюван през април от правителствените сили, предаде Франс прес, цитирана от Новини.бг. Руски военен транспортен самолет, натоварен с 50 тона медицински материали и продукти от първа необходимост, излетя от летище \"Шатору\" в Централна Франция към руската база \"Хмеймим\" в Западна Сирия, съобщи летищната управа. Това е първата съвместна операция в Сирия между Русия и западна страна. Помощите ще бъдат раздадени днес в района Източна Гута край Дамаск под надзора на Службата на ООН за координация на хуманитарните въпроси, съобщиха френските власти. Стотици бунтовници и цивилни, евакуирани от южната сирийска провинция Кунейтра, пристигнаха днес в територии под контрола на бунтовници в северозападната част на страната. Това съобщи Сирийският център за наблюдение на човешките права. По данни на центъра става дума за общо 2800 души. Евакуацията от Кунейтра - провинция, която граничи с анексираната от Израел част на Голанските възвишения - бе извършена след договореното от Москва и прието от бунтовниците споразумение за капитулация. Споразумението включва спиране на огъня, бунтовниците да предадат средната и тежката си артилерия, връщане на институциите в Кунейтра под държавен контрол и изтегляне на бойците, отказващи да капитулират, към други територии под бунтовнически контрол.    ", "date": "2018.07.21", "title": "Франция и Русия извършиха съвместна хуманитарна операция в Сирия"}
{"url": "http://epicenter.bg/article/Rekordnite-zhegi-vzeha-desetki-zhertvi-v-Yaponiya/159755/7/0", "text": "Здравните власти призоваха японците да вземат предпазни мерки срещунеобичайната жега в страната, причинила смъртта на 30 души, съобщава Би Би Си. Хиляди са потърсили медицинска помощ заради горещините през последните две седмици. В началото на седмицата температурите в централната част на Страната на изгряващото слънце достигнаха 40,7 градуса по Целзий – рекорд за последните пет години. В град Киото живакът в термометрите отчете над 38 градуса в продължение на седем дни – нещо, което се случва за пръв път откакто започва воденето на подобна статистика в началото на 19 век. Лекарите призоваха хората да пият повече течности и да не излизат навън в най-горещите часове от деня.        ", "date": "2018.07.21", "title": "Рекордните жеги взеха десетки жертви в Япония"}
{"url": "http://epicenter.bg/article/SASht-othvarliha-ruskoto-predlozhenie-za-provezhdane-na-referendum-v-Iztochna-Ukrayna/159759/7/0", "text": "САЩ отхвърлиха предложението на Русия за провеждане на референдум за бъдещето на Източна Украйна с аргумента, че той няма да бъде законен с оглед на факта, че територията не е под контрола на правителството в Киев, предава Reuters. Предложението бе отправено в дните след срещата на върха на президента на САЩ Доналд Тръмп с руския му колега Владимир Путин в Хелзинки. „Администрацията не обмисля да подкрепи референдум в източната част на Украйна\", увери Гарет Маркиз, говорител на Съвета за национална сигурност на Белия дом. Същевременно той допълни: „Организирането на референдум в част от Украйна, която не е под контрола на правителството, няма да бъде легитимно\".  ", "date": "2018.07.21", "title": "САЩ отхвърлиха руското предложение за провеждане на референдум в Източна Украйна"}
{"url": "http://epicenter.bg/article/Pablo-Kesado-e-noviyat-lider-na-ispanskata-Narodna-partiya/159760/7/0", "text": "37-годишният Пабло Касадо бе избран за лидер на испанската консервативна „Народна партия“, съобщава АФП. Той ще замени на поста Мариано Рахой, след като бившият премиер загуби вот на доверие в собствената си партия през юни. Изборът на Касадо, който обеща „надежда“ за промяна чрез реформи в партията, зае твърдолинейна позиция спрямо опита за независимост на Каталуния. Той призова за приемането на законодателни промени и криминализирането на незаконното свикване на референдум, в отговор на опита на автономната област да се отдели от Испания.      ", "date": "2018.07.21", "title": "Пабло Кесадо е новият лидер на испанската Народна партия"}
{"url": "http://epicenter.bg/article/Hashim-Tachi--Savetite-na-SASht-sa-vinagi-dobre-doshli-za-Kosovo/159765/7/0", "text": "Съветите на САЩ са винаги добре дошли за Косово. Това заяви президентът на най-младата държава на Балканите Хашим Тачи, коментирайки информация за предложение на американския посланик в Прищина Грег Делави, който по-рано подчерта, че трябва да бъде взето решение за подялба на Косово – новина, която дипломатът отхвърли, предава македонската информационна агенция „Макфакс“.   „Трябва да се разбере, че когато говори посланикът на дадена страна, всъщност говори страната, която той представлява. Този път това е дипломатическият представител на САЩ, най-силната страна в света, от която сме видели само добро“, подчерта Тачи. По-рано тази седмица Делави заяви, че Прищина и Белград трябва да вземат решение за евентуално разделяне на Косово. На следващия ден той отхвърли истинността на това изявление, като категорично увери, че става въпрос за фалшива новина. Американската подкрепа за независимостта на Косово е непоколебима и ще продължи и в бъдеще, увери Делави. ", "date": "2018.07.21", "title": "Хашим Тачи: Съветите на САЩ са винаги добре дошли за Косово"}
{"url": "http://epicenter.bg/article/Prof--Ivan-Angelov--Strategiya-za-dogonvashto-ikonomichesko-razvitie-na-Balgariya-do-2040-godina-/159739/11/0", "text": "  Издателството „Захари Стоянов“ публикува моето ново изследване „Стратегия за догонващо икономическо развитие на България до 2040 година“. Тя вече е в книжарниците. В следващите редове представям нейното съдържание в резюме.  Препоръчвам да си поставим 18 цели до 2040 година. Ето някои от тях:  1.Ускорено повишаване на БВП на човек от населението.   Растеж на БВП на човек от населението  Препоръчвам сценарий Е – 75-80% от средното равнище в ЕС.  2. По-високи доходи и потребление.  3. По-справедливо разпределение на доходите.  4. Радикални подобрения в структурата на икономиката.  5. Съвременна комплексна инфраструктура.  6. Всеобщ достъп до качествено здравеопазване.  7. Високо качество на образованието и квалификацията.  8. Да се смекчи острата демографска криза.  9. Да се ограничи демографското ограбване на България.  10. Да се опазва околната среда.  11. Да се постигне по-равноправна интеграция в ЕС.  12. Ограничаване на имиграцията към България и на емиграцията от България.  Препоръчвам политики в 32 направления. Ето някои от тях:  1.Политика на ускорен догонващ растеж на БВП: 8-9% средногодишно през следващите десет години; 7-8% през второто десетилетие; 6-7% през третото. Със сегашните 3,0-3,5% продължаваме да изоставаме от средното в ЕС.  2. Завръщане на държавата в управлението на икономиката - като регулатор, но и като собственик-оператор. Придържане към принципа „и пазар, и държава“. Държавата и пазарът трябва да се допълват.  3. Двигател на догонващото развитие е конкуренцията, а не частната собственост. Частната собственост се дискредитира с поведението си през последните 30 години в България и в Източна Европа. Постиганото качество на живота на хората определя коя собственост е по-добра, а не чиновниците в кабинетите. Да се възстанови кооперативната и общинската собственост и стопанисване, а също и собствеността на трудовите колективи с преференциални акции..  4. Нужна е балансирана държавна политика към труда и капитала. Те  трябва да са равноправни пред закона и да се конкурират лоялно под икономическото слънце. Конфронтацията между тях е вредна за обществото. Трябва да се провежда гъвкава държавна политика, основана на съчетаването на финансовата и социалната стабилност. Финансовата стабилност на държавата е много важна, но социалната стабилност е също толкова важна.  5. Необходима е много активна инвестиционна политика. През последните години беше допуснато рязко намаление на нормата на вътрешно натрупване в БВП и спад на инвестициите. Нашето бруто капиталообразуване за основен капитал е най-ниското в ЕС – три пъти по-ниско от средното в ЕС. При такава ниска инвестиционна активност за продължително време не може да се очаква траен растеж на БВП повече от 1-2%. Само чрез поддържане на трайно висока инвестиционна активност се създава материална основа за догонващ растеж. Държавата трябва да играе важна роля за повишение на инвестиционната активност не само като регулатор, но и като пряк участник в инвестиционния процес, с изграждането на големи държавни или държавно-частни предприятия. 6. Необходима е държавна концепция за ускорено развитие на индустрията, чието осъществяване да започне още от 2019 г. През целия период до 2040 г., а и след това, индустрията да се развива с изпреварващи темпове - около 10-11% (над заложените общи за икономиката 6,5-7,0%). За финансиране ускореното развитие на съвременна индустрия да се създаде Държавен или държавно-частен индустриален фонд с първоначален капитал от 2,0 млрд. лева, кйто впоследствие да расте. Да се възроди модерната високотехнологична индустрия.  7. Нужна е съвременна аграрна политика. Българското земеделие сега е в окаяно състояние. Около 100 лица получават 70% от европейските субсидии на единица площ. През 2019 г. да се приеме национална програма за бързо съживяване на земеделието, с фокус върху производството на плодове и зеленчуци, на лозарството, на екологично чисти хранителни продукти и на животновъдството, при ограничаване дела на производството и износа на зърно. През 2019 г. да се създаде Държавен фонд за земеделие с първоначален капитал от 1,0 млрд. лева. Фондът може да се разшири чрез превръщането му в държавно-частен. Към 2023-2025 г. България да се превърне в нетен износител на хранителни земеделски продукти, с висок дял на екологично чистите. Да се насърчава създаването на държавни и кооперативни изкупвателни фирми на земеделски продукти. Да се ускори възстановяването и модернизацията с държавни средства на разграбените магистрални напоителни и отводнителнии системи, а също и системите за защита от градушки, които трябва да останат държавни.  8. Нужна е радикална нова политика по здравеопазването. То трябва да се превърне в приоритет над приоритетите в България на дело, а не декларативно, както е сега. Публичните разходи за здравеопазване в ЕС са около 7,2% от БВП, а у нас около 4,0%. Ако наистина желаем радикални промени, до към 2025-26 г. нашите публични разходи за здравеопазване трябва да достигнат 5,0-5,5%, а към 2030 г. да се изравнят със средните в ЕС и да продължат така до 2040 и след това. Рязко трябва да се увеличи делът на разходите на НЗОК за финансиране на зъболечението. Необходима е ускорена покупка на модерна диагностична и друга медицинска апаратура за болнична и предболнична помощ. Наложително е съществено и бързо повишение на заплатите на лекарите и на другия медицински персонал. Минималната заплата на лекарите към 2020 г. да бъде поне около 1500 лева. Болниците не трябва да се третират като търговски дружества. Работата им да се оценява по лечебната дейност, а не по финансовите им баланси. Да се ликвидира спекулативното срастване и обрастване на големите държавни болници с частни. Договарянето по видове лекарства да се централизира в Министерството на здравеопазването, както беше преди години. 9. Нужна е нова политика по образованието. Държавните разходи за образование и наука в България и Румъния са най-ниските в ЕС. Нужни са спешни мерки за подобряване качеството на образованието.. Необходима е ориентация към всеобщо безплатно образование във всички степени на обучението. Бързо възстановяване на техническото средно образование. Ограничаване нарастването на неграмотността и осигуряване на всеобща грамотност. Нужно е практическо прилагане на принципа за обучение през целия живот. Трябва да се осъзнае жестоката истина, че без високо образование и квалификация няма висок догонващ растеж. Особено важно е повишаването на дигиталната грамотност. Всичко това може да се постигне само при нарастваща роля на държавата в образованието и науката.  10. Необходими са форсирани икономически и други мерки за смекчване на демографската криза. Нужно е повишаване на раждаемостта, намаление на смъртността, ограничение на емиграцията, увеличаване продължителността на живота, подобряване възрастовата структура на населението.. Българската демографска криза се дължи главно на икономически причини. Масовото българско семейство сега е с едно дете. Преобладаващата част от тях биха си родили по две деца, ако не ги потискаше бедността в най-широк план. Затова усилията на държавата трябва да се насочат към икономическо подпомагане на младите семейства – спешно и в големи мащаби. Това може да се направи чрез: предоставяне на еднократна помощ от 3000 лв. при раждане на първо дете, на 5000 лв – за второ дете, на 10000 лв. за трето дете и по 500 лв. за всяко следвщо. Да се предоставя еднократна помощ от 400-500 лв. в началото на всяка учебна година в рамките на основното образование за набавяне на учебни пособия. Подпомагане на младите семейства за придобиване на първо жилище. Повишени възнаграждения за майчинство, за детски добавки, за стипендии във всички степени на образованието, студентски и други общежития. Да се въведе всеобщо безплатно образование. Нужни са различни облекчения за бременните жени и майките. Безплатна медицинска помощ за децата и възрастните хора. Съществено увеличение на бюджета на Здравната каса за зъболечение. Повишаване равнището на реембурсиране за лекарствата. По-ниско облагане с ДДС на лекарствата, на учебните помагала и на всички детски стоки, и т.н. Етническите измерения на демографската криза в България са още по-тревожни. Най-остра е тя в българската етническа група и изобщо липсва в циганската. Това е най-голямата опасност над България през настоящото столетие. В 2100 г. може да се върнем към 1900 година с 3,8 млн. население, т.е. 200 години назад. Стратегическа цел на България през следващите две-три десетилетия трябва да бъде забавяне темповете на намаление на населението с оглед относително стабилизиране към 2060-2070 година. Нормален размер на бъдещото българско семейство трябва да бъде около 2,3-2,5 деца (при необходим минимум за просто възпроизводство 2,1 деца), с близка до нулата неграмотност. Изпълнението на горните препоръки ще е много трудно. Но то е много важно, защото България постепенно умира, оплетена в мрежата на престъпността и корупцията, на неолибералните илюзии и замаяна от всеобща апатия. Няма цена която не може да бъде платена за спасяването на България. Съдбата на България няма парични измерения. Бъдните поколения няма да ни простят бездействието! Катастрофата все още може да бъде избегната, ако се събудим навреме от летаргичния си сън!  11. Ограничаване на демографското ограбване чрез изтичане на мозъци и на генетичен потенциал. Последствията са опустошителни за България. От нас и от другите бедни страни по този начин се отнемат много повече ресурси, отколкото им се дават от богатите държави чрез официалните трансфери. Демографското ограбване се очертава като най-мащабния, най-деструктивния и може би – най-циничния метод за експлоатация на бедните страни през следващите години и десетилетия. Това осъжда тези страни на още по-бавно развитие и на вековна бедност.  12. Нужна е нова политика по доходите. Радикално повишение на доходите е възможно само чрез ускорен икономически растеж, но за това са нужни огромни предварителни инвестиции и много време. А у нас почти не се инвестира. Бързи, но по-скромни резултати са възможни чрез по-справедливо разпределение на новата стойност между печалба и заплати, т.е. намаление на нормата на експлоатация. А също и чрез по-високо данъчно облагане на големите доходи. В България няма по-голям дефицит от дефицита на справедливост. Затова главна краткосрочна цел на икономическата политика трябва да бъде по-скорошното начало на скромно подобрение в живота на хората, чрез политиката на разпределение и преразпределение, което да се почувства през 2019-2020 година.  13. Необходима е нова данъчна политика. Трябва да се започне с промяна в основната концепция на данъчната система, чрез ориентация към европейския данъчен модел. Предизвикателство, дори социална провокация спрямо собствения народ е в България да се натоварват бедните и средните слоеве, наред с богатите с 52,4% косвени данъци от общите приходи на бюджета, докато средното в ЕС е 35,0%. Този дял трябва да се намали и да се приближава към европейското равнище.  Трябва да се започне с постепенно умерено повишение на данъка върху доходите и корпоративния данък. Отказ от „плоските“ данъци и въвеждане на умерено прогресивно облагане с максимални ставки до 20-25% и с необлагаем минимум. Да се въведе семейно облагане. Трябва да се премине към диференциран ДДС с по-ниски (до 5%) проценти за лекарствата и за детските стоки и учебни помагала и по-висок данък (до 27%) за луксозните стоки. Имотните данъци трябва да се повишат до равнището на западноевропейските. Трябва да се осъществи общо преместване на данъчното бреме от бедните и средните слоеве, както е сега у нас, към заможните и богатите, както е в Западна Европа.  14. Отваряне на „досиетата на прехода“: Налага се ревизия на 80-100 най-големи приватизационни и концесионни сделки, а също и проверка за произхода на богатството на 500-600 български олигарси. Давността не трябва да важи за престъпленията в приватизацията и концесиите. Обществото чака решителни ответни действия на властите срещу престъпната приватизация. Защото сега около 75% от населението ни живее в бедност или риск от бедност, а 3-5% - в охолство.  15. Ограничаване на миграцията от Африка и Азия към България и Европа. Главните причини за миграцията са: оскотяващата бедност в Африка и Азия; външните въоръжени интервенции в тези държави, под фалшивия лозунг за пренасяне на демокрация; разпалваните под външно влияние безредици в тези страни. Известна е гигантската деструктивна акция преди няколко години под лозунга на „Арабската пролет“. Миграционния пожар обаче трябва да гасят тези, които го запалиха – правителствата на САЩ и техните европейски съюзници. Имигрантите да бъдат приютявани от правителствата на европейските страни, които ги поканиха.  Миграционната политика на ЕС е погрешна. Занимават се с последствията, а не с причините. Квотният принцип за разпределение на мигрантите по страни не е подходящ. Дъблинското споразумение трябва да бъде тотално ревизирано. Да не се допускат икономически мигранти в България. Ние сме транзитна държава. У нас почти няма имигранти, не защото са взети ефикасни защитни мерки от нашите власти, а защото не сме привлекателни за тях с бедността си. Това е един от малкото случаи в съвременната ни история, когато бедността ни се оказа полезна.  16. Интеграцията на България в ЕС: Резултатите от нашата 11-годишна интеграция в ЕС са противоречиви. Въпреки това, ние трябва да останев в ЕС, защото нямаме друга алтернатива. В ЕС няма ясна концепция за бъдещото: развитие на общността - като Федерация или конфедерация. Западноевропейските правителства са за заличаване на многовековната национална идентичност на страните членки и създаване на монолитни Европейски съединени щати. Това не трябва да се допуска. Европа има вековни национални традиции и е силна с националните си различия. Заличаването на тези различия би означавало край на Европа ", "date": "2018.07.21", "title": "Проф. Иван Ангелов: Стратегия за догонващо икономическо развитие на България до 2040 година "}
{"url": "http://epicenter.bg/article/Prof--Iskra-Baeva--Radio--Svobodna-Evropa--otnovo-v-Balgariya--I-kakvo-ot-tova-/159746/11/0", "text": "Новината за възстановяването на легендарното радио „Свободна Европа” в България (а и в Румъния) от есента на тази година предизвика първо смут. Много хора в България знаят, че „Свободна Европа” е създадена през 1949 г. в пика на Студената война като пропагандно оръжие на демократичния Запад срещу комунизма на Изток. Тя е финансирана от американската държава (до 1972 г. и от ЦРУ), което показва, че „Свободна Европа” е политическо оръжие, днес можем да го наречем американска „мека сила”.   Но възобновяването на дейността ѝ у нас означава ли, че се връщаме към недемократичното минало? Или пък демокрацията ни не е успешна? Наред със смущението новината породи и задоволство. Наистина, то идваше от бивши журналисти от „Свободна Европа” като Ели Юрукова и Димитър Бочев и имаше носталгичен характер. Но предполагам, че завръщането на „Свободна Европа” в България ще се приеме положително и от критиците на демокрацията в съвременна България. Защото „Свободна Европа” прекрати съществуването си у нас през 2004 г., когато след приемането ни в НАТО изглеждаше, че повече не трябва да ни наставлява по пътя към демокрацията. Днешното възстановяване вероятно означава обратното. С други думи, убеждението на нарастващ брой българи, че живеем във „фасадна демокрация” е потвърдено и от американското правителство.   Все пак не мисля, че целта на възраждането на „Свободна Европа” в България е САЩ отново да ни учат на демокрация. Не само защото напоследък те самите имат проблеми в това отношение, а и защото тази радиостанция винаги е била пропагандно-политическа, подчинена на външнополитическите приоритети на Съединените щати – в случая става дума за съперничеството с Русия. И в това няма нищо лошо, тъй като стремежът на държавите да пропагандират и защитават целите и интересите си в международните отношения е напълно легитимен.   Е, при това положение, не е трудно да се разбере, че възстановянето на дейността на „Свободна Европа” в България и Румъния има за цел, както е и оповестено, да си служи с „мултимедийни репортажи и анализи на български и румънски... за да подпомогне на съществуващи проекти, които развиват отговорността пред обществото и разобличават фалшиви новини”. Борбата с „фалшивите новини” се превърна в глобален проблем, но нима само при нас, а в Съединените щати няма такива? Та нали именно оттам дойде този термин, зад който се крие известната стара дезинформация? Да не говорим, президентът на САЩ Доналд Тръмп го използва почти всекидневно, за да отрече всяка информация, която не му харесва? Подозирам, че както става винаги, борбата с „фалшивите новини” у нас ще се превърне в елемент от онова, което повечето анализатори наричат нова Студена война. Че за пореден път ще бъде направен опит Западът да се върне в добре познатата му схема на Студена война, където неговият най-голям и основен противник вече дори не е Съветският съюз с всичките си съюзници и клиенти, а значително по-малката като територия и население Руска федерация. Но нищо добро няма да произлезе от повтарянето на схеми от миналото.   Дълбоко съм убедена, че глобално противопоставяне има, но то е съвсем различно от „добрата стара” Студена война – силовите центрове са много повече, идеологическото предизвикателство е съвсем различно, а и резултатът може да се окаже друг. Затова, вместо да възраждаме призраците от миналото, по-добре е да си отворим очите за настоящето. Какво очакват авторите на идеята за възстановяване на работата на „Свободна Европа”? Вероятно тя да изиграе същата повратна роля за нагласите на българите, която донесе в края на 80-те години старата „Свободна Европа”. Само че тогава тя се е слушала от 1 600 хиляди българи, защото официалните ни медии бяха строго контролирани и цензурирани, бълващи такава пропаганда, която ни караше да вярваме в обратното на онова, което се пише и говори в тях. Докато сега има такова разнообразие на медии, че всеки може да пише и говори каквото си иска, а медиите са толкова разнопосочни, че все повече хора предпочитат да правят личен избор на средство за информация, обикновено сред най-несигурните новини, пристигнали от фейсбук. Но това е положението. Какво може да направи „Свободна Европа” в новата ситуация в България? Само да стане поредния източник на правилна политическа информация, към каквато повечето българи отдавна не питаят никакво уважение. А отвъдокеанският ѝ произход със сигурност веднага ще ѝ донесе и етикета „соросоидна”.   И може би с основание, като се има предвид резултатът от щедро финансирания с половин милион лева средства от „Америка за България” проект „ Антилиберални дискурси и пропагандни съобщения в българските медии: разпространение и социално възприятие ”. Защото в доклада „Антидемократичната попаганда в България” (април 2017 г.) и особено от придружаващите го списъци на антилиберални пропагандни послания се оказаха Робърт Каплан, Джордж Фридман, Хенри Кисинджър, Патрик Бюканън, Валери Жискар д`Естен, Федерика Могерини, Ангела Меркел, Анджей Дуда, Тереза Мей, Йенс Столтенберг, Джон Кери, Доналд Туск и много други, както и източници като „Фигаро”, „Файненшъл таймс”, „Обзървър”, Ройтерс, Стратфорд и т.н. Както тогава написа Филип Буров: „С такива защитници на демокрацията не ѝ трябват врагове”. В заключение ще кажа, че вестта за възстановяване на дейността на Радио „Свободна Европа” в България е поредният пример за неадекватен отговор на реално съществуващи проблеми. Такива в България, на Балканите, в Европа и в света същестуват както в междудържавните отношения, така и в медиите. Но те могат да се решат със средствата, използвани в света след Втората световна война. Живеем в нов свят, който може би не е по-добър, но при всички случаи е различен. И изисква нови решения.        ", "date": "2018.07.21", "title": "Проф. Искра Баева: Радио „Свободна Европа” отново в България. И какво от това?"}
{"url": "http://epicenter.bg/article/Prof--Daniel-Valchev--Ratifitsiraneto-na-Istanbulskata-konventsiya-e-v-protivorechie-na-Konstitutsiyata/159772/11/0", "text": "\r\n \"Ратифицирането на Конвенцията би довело до включването в българския правен ред на акт (при това с йерархичен приоритет по отношение на законите), който съдържа понятия с неясен смисъл, съотношение и обем и влизащи в противоречие с вече установени в законодателството и съдебната практика понятия. \r\n   \r\n Това би представлявало противоречие с установения в Конституцията принцип на правовата държава, включващ в себе си както идеята за определеност, яснота и недвусмисленост на правните норми, така и идеята за правната сигурност. \r\n   \r\n Поради това считам, че разпоредбите на чл. 3, б. „б” и „в” и чл. 4.3 от Конвенцията противоречат на принципа за правовата държава, прокламиран в Преамбюла и в чл. 4 от Конституцията.\" \r\n \r\n \r\n \r\n \r\n \r\n \r\n \r\n \r\n \r\n \r\n \r\n", "date": "2018.07.21", "title": "Проф. Даниел Вълчев: Ратифицирането на Истанбулската конвенция е в противоречие на Конституцията"}
{"url": "http://epicenter.bg/article/Korneliya-Ninova---Viziya-za-Balgariya----poveche-darzhava-tam--kadeto-i-kogato-e-neobhodimo/159761/2/0", "text": "    Скъпи другарки и другари, Дами и господа, Уважаеми гости,   Благодаря за участието ви в тази национална среща. Тя е начало на един процес, който няма да бъде лек. Днес, ние, българските социалисти, предлагаме нещо различно, което не сме правили досега. Предлагаме нещо ново и като форма, и като съдържание.   Досега винаги излизахме пред вас с програма за управление, с алтернатива на ГЕРБ. Днес това е друго – не предлагаме алтернатива на ГЕРБ, а алтернатива на системата, създадена в годините на прехода, за която всички имаме принос.   Днес не се обръщаме към политическите си опоненти, днес ние се обръщаме към народа си. Можем ли да събудим и обединим националната си енергия, да сложим край на прехода и да очертаем хоризонт и друг път за развитие на България? Имаме ли сили да се освободим от разделението в миналото - българи срещу българи и да се обединим българите за бъдещето около няколко ключови за съществуването ни, като народ и държава, въпроси. Днес ние не ви предлагаме готови и точни решения, не претендираме, че сме най-умни, всезнаещи и единствени. Не сме. Днес се обръщаме към всеки наш сънародник: чуйте идеите ни и който има желание, по Вазовски - кой с каквато възможност, сили и компетенции разполага, да се включи в този процес.   Имаме нужда от всеки българин, милеещ за Отечество, народ, справедливост и семейство. Някои от идеите ни ще бъдат оспорвани. Знаем и нека бъде така. В спора се ражда истината. Някои ще ядосат определени кръгове и интереси. Ще има съпротива. Предупреждаваха ни за това. През цялото време казвах на екипите, които работеха: \"не се стъписвайте пред имена и групировки. Трябват ни смелост на идеите, неподкупност на хората и последователност в действията. Докато творите, мислете само за едно - интересите на българина и суверeнитета на държавата. Защо правим това? Защото 29 години политически грешки, грабеж на национални ресурси, сговор между власт и пари, между леви и десни ни доведоха до стряскащите думи на доц. Петър Иванов, директор на Демографския институт на БАН: \"България е в клинична демографска смърт. България изчезва\". С най-голям отрицателен прираст сме в света, с най-висока смъртност сме в света, най-бедната страна в Европа, с най-ниско образовани деца. Ето за това го правим. Това не може да продължава. Тази система ни убива, както първи го изрекоха майките на деца с увреждания, но всички го виждат. И тя не може да бъде кърпена. Тя просто трябва да бъде променена. Ето  как.   Това е нашето предложение към вас: В годините на прехода, държавата дава своите правомощия на пазара, мислейки че той ще се саморегулира, но не се създадоха условия за свободна конкуренция, даже умишлено изкриви тези условия. И големите, монополите, олигархичните кръгове, потъпкаха свободната инициатива, потъпкаха средния и малкия бизнес. Държавата прехвърли своите задължения на частни структури. И те заработиха в свой интерес, а не в обществен. Тези икономически кръгове си купиха политици от всички цветове. Който и да управлява, тази спойка от пари и политика продължава да съществува и да се самовъзпроизвежда. Тя е скритата паралелна държава, но всъщност тя дърпа конците на истинската и нашата цел е да върнем силата на автентичната, истинската държава. Не сме идеалисти. Знаем колко е опасно и трудно това. Знаем какви сили и пари стоят срещу това, но искаме да го направим. Ето как: Предлагаме да спрем разграбването на националните богатства. В момента, вместо обществото да се ползва от тях, малцина ги експлоатират за собствено забогатяване. Нека да обсъдим спокойно, с аргументи, възможността стратегически за държавата предприятия да бъдат забранени не само за приватизация, но и за концесия. Веднага ще ни опонират – държавата е лош стопанин. Уважаеми опоненти, уважаваме вашето мнение, но като че ли вече се изтърка. И първи го осъзната Франция, Германия, Унгария, Чехия, където не само че държавата държи контрола над стратегически обекти, но дори пристъпиха към обратно изкупуване на активи. При нас обаче обратната тенденция продължава. Новият закон за т.нар. вечни концесии за по 50 и 60 години, всъщност е скрита приватизация. Най-яркият пример за това е концесията на Летище „София”, която се задава. Друг пример за липса на държавнически разум е отказът на държавата да участва в процедурата за закупуване на ЧЕЗ – стратегически сектор за България и за българския национален интерес. Радваме се, че КЗК прояви разум и компетентност, и спря сделката за продажбата. Поздравявам всички, които положихме усилия да обясняваме, че тази продажба нарушава не само законодателството на страната, но и на българския интерес.  Разбира се, че ние сме за това- да има равнопоставеност на държавната, общинската и частната собственост. Разбира се, че не сме за това да зачеркнем концесионирането – живеем в съвременен свят и знаем какви са механизмите на пазарната икономика, но балансът беше тотално нарушен. Равновесието трябва да бъде възстановено. Конкретно предлагаме да обсъдим – онези стратегически обекти, които са забранени за приватизация, да бъдат забранени и за концесия. Защото смятаме, че концесията е една скрита приватизация. Това са: БДЖ, Български летища и пристанища, Български пощи, Многопрофилни и специализирани болници, български плажове, ВиК-сектор; в областта на културата това са: НДК, в областта на спорта са национални стадиони и спортни бази, в областта на енергетиката – Български енергиен холдинг. Подлагаме това на дискусия през следващите месеци за намиране на най-вярното решение.   Тези предприятия предлагаме да се управляват не на партийно-квотен принцип и да пълнят партийни каси. А на професионално мениджърски, с конкурсно начало и заплащане, което зависи от печалбите му. Подготвили сме и конкретен законопроект за това, което ще се предложи на обсъждане. Вторият въпрос е – каква икономика искаме да развиваме. Икономика на парче, без публични инвестиции, с износ на суровини- или дългосрочно планирана, с премислени публични инвестиции, с износ на продукция с висока добавена стойност. Ние предлагаме второто. Макар и много закъснели, трябва да започнем да градим собствено, българско, родно производство и земеделие, което не е 70% зависимо единствено и само от европейски пари и субсидии. Как да стане това? Нашите специалисти поработиха с учените от БАН, за което благодаря на всички външни експерти, които ни помагаха. Предлагаме България да развива приоритетно, целенасочено, с действия за привличане на инвестиции- следните сектори, за които има потенциал: електротехника и електроника, информационни технологии, земеделие и хранително-вкусова промишленост, машиностроене, транспортно оборудване, фармацевтика, химическа промишленост и производство на изделия от каучук и пластмаса. Как да стане това? Държавата да си влезе в ролята по съфинансирането. Предлагаме да се раздвижи българският капитал, който сега не може да намери сигурна среда за инвестиции. Държавата трябва да участва с дялово инвестиране, а на инвеститорите да се предложи социален инвестиционен пакет. Държавата да изгради инфраструктурата към индустриалните зони. Капацитетът им да се увеличи с 500 млн. лв. Един от най-големите проблеми на страната ни са регионалните ни различия. Те водят да обезлюдяване на цели региони, струпване на населението и икономиката в големите градове, с всички тежки последици от това – пустеещи земеделски земи, напускащи страната българи. Предлагаме оттук нататък всички политики да пречупваме през регионите. Предлагаме да дискутираме модел на регионализация на икономическата, образователната, здравната и социалната политика. Такъв модел предлагаме и в производството, и в земеделието. На базата на сериозен анализ на природните дадености, човешкия фактор и пазарните възможности на всеки регион, който отново направихме със специалисти, предлагаме високо-технологични производства да се развиват в областта на информационните услуги в София и Варна, компютри и електроника- в София, Пловдив, Благоевград, Ботевград .   Средно високи и средно ниски технологични производства, например химическа промишленост – Варна, Русе и Пловдив, неметални изделия – Габрово, Враца и Шумен, автомобили – Ловеч и Ямбол.   Нискотехнологично производство – храни – Ямбол и Сливен, текстил – Габрово, хартия – София, Пловдив, Пазарджик.  Тези производства трябва да покрият територията на цялата страна, така че да избегнем концентрацията на икономика, здравеопазване, образование и население само в големите градове и да започнем лека-полека да справяме с обезлюдяването на останалите градове. Към това в нашето предложение има специална програма за Странджа-Сакар, особено на фона на това, което се случва сега, както и програма за развитие на изоставащите региони. Това подлежи на много разговори, доработки. Ние сме направили програма за среща във всеки регион и изготвяне на отделна програма за покритието на всеки регион.   Вече започнаха да идват предложения. Искам да поздравя колегите от Монтана, които вече ни изпратиха изключително професионално и сериозно подготвено предложение за развитие на региона си. Така ще направим през следващите месеци за всеки от регионите. Този амбициозен план за развитие на индустрия и производство има един огромен проблем, който може да го спъне. Това са кадрите и работната ръка. Голяма грешка е да се смята, че мигрантите ще решат въпроса с работната ръка. Държавата върви по пътя на най-лекото съпротивление – нямаме - ще си внесем. Не! Нямаме – ще си произведем български кадри. Заедно с големите работодатели, производители, средни и малки фирми, разговаряхме месеци наред. Благодарим, че ни помогнаха за един много задълбочен анализ- от какви кадри има нужда икономиката ни днес и как да обвържем тези кадри и тяхната подготовка с образованието. Днес имаме нужда от планиране не само на производство, но и планиране на специалностите, които България трябва да подготви- бройките, местата в университетите и обвързването на тези кадри след завършването им с работа в българската икономика. Ето защо, ние предлагаме: тези бройки по специалности да бъдат държавна грижа. Там обучението да бъде безплатно. Държавата да предоставя стипендии, безлихвени кредити и помощ на тези специалисти. А те, след завършването си, да поемат ангажимент за определен период от време да работят в България, след като държавата инвестира в техните знания и умения. Но нека те след това да инвестират тези знания и умения в полза на българското общество за определен период от време. За такъв обвързан модел на икономиката с регионите, със средните училища, университетите, има нужда от поне три неща, които държавата трябва да направи, за да тръгне този модел. Първо – данъчни стимули. По-ниски данъци за производство в слаборазвитите райони за определен период от време на онези инвеститори, които се съгласят там да открият производство и да наемат работна ръка. Второ – защита на българското родното производство, в името на българската храна, на избягване на второто качество- чрез налагане на процент от български храни в търговските вериги. Нека обсъдим спокойно, с аргументи, но да започнем от днес- намаляване на ДДС върху храните и ефекта от това намаляване върху хората, върху потреблението и върху бюджета на страната. Знаем каква структура на земеделието имаме. Десетина фамилии в България владеят земеделската земя. Десетина фамилии в България получават най-високите субсидии. Предлагаме да се сложи таван на субсидиите. Субсидиите да се преразпределят към производство на плодове, зеленчуци, мляко и месо. Предлагаме земеделската земя да се ползва само за земеделски нужди, а не за търговски и инвестиционни интереси. Предлагаме да намерим ресурс, каквото и да струва това на държавата, за да се възстановят Напоителни системи, които през годините на прехода бяха разрушени. Без тях, така твърдят всички земеделски производители, те няма да могат да развият адекватно и модерно земеделие. На трето място – много инвестиции в наука и високи технологии, за да имаме такава икономика и такова земеделие. Имаме нужда от високотехнологични решения при разработването на нови продукти и услуги. В България има потенциал за наука, има хора, но няма държавна грижа за тях. Светът крачи бързо към изкуствения интелект. Вместо да търсим начини да въведем дигитално образование, дигитална икономика, ние в България все още спорим за черно-бели учебници за бедни деца и цветни за по-богатите. Не крачим с големите стъпки на света, който се движи много бързо напред. Предлагаме да се инвестира публично-частен ресурс в следните отрасли:  наука – химия, биология, математика, физика и материалознание. Образованието и науката ще ни изтеглят, като държава. И тук държавата се оттегли. Учебниците се пишат от частни екипи, с много пари и със спорно съдържание. Част от обществения ресурс отиде в частни училища, НПО влияят на децата ни със съмнителни идеологии. Системата кара децата да наизустяват, без да анализират. Нашата грижа е държавата и тук да си поеме ролята, да гарантира качество и съдържание в образованието и да го върже с практически умения в икономиката.   Предлагаме безплатни детски градини, един учебник за един клас в цялата страна, с ценностно съдържание на история, български език, семейни ценности. Напоследък много неща се случват, но ще заявя с пълно съзнание за рисковете от това – не на джендър идеологията в българските училища. Общественият ресурс да отива за държавни и общински училища. Голямата цел, която си поставяме, е развиване на аналитични умения у децата, възпитание, не само наизустяване на материала, и култура. Харесваме да четем всякакви книги, но „Борба” на Христо Ботев и „Епопея на забравените” на Вазов са ни по-скъпи от „Робинзон Крузо”. Семейните и християнските ценности са ни по-скъпи от третия пол и е време да се разбере, че Българи и българското общество не приема тази идеология. Не я вкарвайте в училището и при децата, защото губим децата си. Промиват им главичките с псевдоценности, трябва да дадем отпор на това с истинските ценности – род, отечество, семейство, модерно и традиционно образование, съчетани в едно. Ние предлагаме нещо различно от досегашното, що се отнася до образованието-  а то е образователна система, обърната и адаптирана към дигиталното поколение – това е бъдещето. Това е бъдещето на поколението, което сега расте и ако не се подготвим, отново ще бъдем неадекватни на световните и европейски тенденции. Нека развиваме традиционно и електронно – смесено обучение. Можем да използваме социални мрежи в учебния процес, импровизиране на обучението, учене в мрежа, използване в учебния процес на интернет. Създаване на модел на университет във виртуалното образователно пространство, в който да се получава пълна информация за университета, да се предоставят основни административни образователни услуги и ефективно дистанционно обучение. За всички ни е ясно, че системата за образованието плаче за промяна, трябва да я направим, с най-високата цел обаче – изграждане на мнения, възможност за анализ, ценностна система у младите хора. Ценностната ни система се разгражда, но и не само там. Тя се разгради и в друг ключов сектор – здравеопазването.   Знаете ли кои са най-често употребяваните думи в разговор за здравеопазване - остойностяване на клинична пътека, доплащане, реимбурсиране, източване на Здравната каса. Къде е човекът в тази работа. Все повече пари се дават за здравеопазване, все по-малко пациенти оставаме и все по-големи проблеми имаме. Тази система е тотално сбъркана.  Тя не може да се кърпи, а трябва да се обърне с хастара навън и предлагаме следното, отново казвам с пълно съзнание- колко хора и днес, и утре, и вдругиден ще разгневим и какво ще се изправи срещу нас. Когато работехме, някой от екипите каза: „Това, което пипаме тук, срещу нас 1,5 млрд. лв. интереси има“. Това, което пипаме  в лекарствената политика, която ще ви предложим, са интереси за 2-3 млрд. лв. Не случайно започнах с думите – смелост на идеите, неподкупност на хората и последователност в действията. В момента има държавни и частни болници, които ползват пари от НЗОК, където всички си внасяме здравните вноски. Днес болниците са търговски дружества и са съсредоточени в големите градове, няма го основният принцип в здравеопазването – достъпност. Става въпрос за огромна концентрация – 68 болници в София, но 2 във Видин, по 3- 4 във Североизточния регион. Тази диспропорция трябва да бъде преодоляна. Предлагаме нова държавна политика в здравеопазването – държавните и общински болници да не са търговски дружества, да се отпишат от Търговския регистър и да се регистрират като лечебни заведения по Закона за лечебните заведения, които не работят за търговска печалба, работят като лечебни заведения и да ползват ресурс от НЗОК. Не можем да забраним частните болници. Живеем в съвременен свят, уважаваме Конституцията и равнопоставеността на държавна, общинска и частна собственост.  Ако частните болници, обаче, искат да получават пари от Здравната каса, то те нека бъдат така добри- да се отпишат от Търговския регистър, да се заличат като търговски дружества, които работят за търговска печалба,  да се регистрират  по Закона за лечебните заведения, да бъдат лечебно заведение и тогава да ползват ресурса за НЗОК, за който всички ние си плащаме вноските  И в живота, и в бизнеса, и в здравеопазването, човек трябва да има избор. Ако не искат да направят това и искат да си останат търговски дружества, които работят за печалба, то нека да си създадат  система за частно финансиране, механизъм за застраховане, доплащане от всеки пациент, който иска да отиде там и може да си го позволи, защото има средствата за това.  В този случай те няма да ползват средства от Здравната каса. Поради тежката концентрация,  хората нямат достъп до здравеопазване и за едно раждане се пътува по 100 км., за да се стигне до болница.  Предлагаме нова държавна политика за регионално здравеопазване – във всеки регион лечебните заведения се обединяват в холдингова структура и включват спешен медицински център, областен център за извънболнична медицинска помощ, областна болница за активно и специализирано лечение, областни центрове за интегрирани здравно-социални услуги. Тази система гарантира достъп до 30 минути и отстояние от 50 км.   Що се отнася до човека, предлагаме намаляване на ДДС за лекарствата и медицински изделия. Време е за този сериозен и аргументиран разговор – диференциране на ДДС за лекарства, медицински изделия и храни. Държавата прехвърли своята отговорност и в лекарствената политика, като всяка болница може да направи обществена поръчка и да си достави лекарства и медицински изделия и има разлики в цените на лекарствата в различните болници до 50 лв.  Ние предлагаме ежегодно държавно определяне на цените на лекарствата от реимбурсния списък и медицинските изделия, както за болниците така и за аптеките. Това премахва разпокъсаността и правенето на обществени поръчки от всяка болница. Не всяка можем да подозираме в недобра обществена поръчка, където недобра обществена поръчка води до увеличаване на цените на лекарствата за хората.   Предлагаме и забрана на реекспорта на лекарства и персонално медицинско досие, обединяващо цялата информация за всеки пациент на всеки етап от живота му и на заболяването му, за да се прекратят злоупотребите и измамите със здравния статус на хората.   На работещите в здравната система – наредба за формиране на работна заплата в държавните лечебни заведения, гарантираща достойни базови въпроси и с реално остойностяване на труда.   Сега много хора ще реагират, че няма пари, че ще провалим бюджета. Пари има, но много се краде, друго няма – желание за ограничаване на тези кражби. Политиката се храни от тези кражби и няма интерес това да спре. Създаваме нови и нови органи за борба с корупцията, а тя расте.   Скоро имах възможност по-спокойно и дълго, в рамките на 3-4 дни, да разговарям с проф. Стиглиц.  Разговаряхме за корупцията, като причина за неравенства. Аз споделих българския ни опит в годините назад, а и скорошния, в който обсъждахме поредния нов антикорупционен орган.  Той ми каза: „Едно време корупцията се изразяваше в даване на подкупи, а борбата с корупцията- да заловиш това. Сега тя промени своята структура в цял свят и съм сигурен, че е така и при вас, в България. Сега корупцията не е просто- даваш или взимаш подкуп,  тя е заложена в самите правила, в законите, натам се насочете и се борете“. Разбира се, че професорът е прав, и ние сме дискутирали с вас и този вариант, и знаем, че има две нива на корупция – по високите и по ниските етажи на властта.   Корумпиращите -  корпорации, частни интереси и кръгове и корумпираните - политиците и взимащите решения, просто се разбраха и си създадоха модел, който е облечен в закон.  Въпросът вече не е само да хванеш тук- там някой с подкуп, това е следствието. Въпросът е да разбиеш модела, да промениш правилата.   Примерът с лекарствата, как предлагаме този модел да се промени. Не всяка болница да си прави обществена поръчка, където има заложени и законови, и технологични възможности за корупция, които водят до увеличаване на цените на лекарствата и до неравенства. Нека променим модела.  Нека това да се прави от държавата, нека тя веднъж годишно да определя цените на тези лекарства.  Махаме причината, която е заложена в правилата, в нашите предложения, а не гоним последиците. Второто ниво на корупцията- тази която мори всеки човек,  когато опре до бюрокрацията.  Досега, тук-там , на 100- на 1000 случая се хваща 1 чиновник с подкуп и това нищо не промени в годините. Залагаме нови правила за ограничаване на субективния фактор чрез електронна здравна карта и здравно досие в здравеопазването, единен електронен данъчен регистър на финансите, национална електронна система по заетостта, единна електронна образователна система. Защо мислите, че толкова години няма електронно правителство, толкова пари се наля в това? Защото то не е удобно, то ще спре течовете, кражбите и подкупите.   Ето това трябва да направим – махаме причините за корупцията, не кърпим последиците и създаваме едно модерно електронно управление, което да ограничава субективния фактор и следователно- и корупцията.  Всичко досега е причина за бедност и неравенство. Всичко, което ще кажа е предложение- как да променим това и има една цел – висок стандарт на живот, добър живот за хората, по-високи доходи, първа стъпка- спиране на демографския срив и втора стъпка- опит да обърнем тенденцията в демографската катастрофа.   Това може да стане. Ако с тези предложения досега осигурим по-добро здраве, повече работа и българско производство, повече възможност да останат младите хора в България след като завършат, ако осигурим некорумпирана и сигурна среда, то как още през държавната политика да помогнем на народа си да живее по-добре и да увеличим доходите? Да започнем от младите. Можем ли да дискутираме, уважаеми българи, докато учат, да им дадем облекчени условия за кредит и за стипендия? Когато решат да направят семейства, можем ли да им осигурим по-ниски лихви за кредит за жилища срещу ипотека? За децата им, когато се родят, можем ли, като държава, да осигурим безплатна детска градина? Може ли детските им храни да са с намалено ДДС? Колко ще струва това на държавата, но и какъв ще е ефектът? За семействата им, можем ли да имаме семейно подоходно облагане, ако работят и имат деца.?   За средната класа, която системно е убивана. Може ли през данъчната политика да им се помогне.  Толкова години водим спор за прогресивното облагане. Нека потърсим съгласие в обществото на принципа на солидарност. Нека разговаряме и с богати, и с бедни, и да намерим онази скала на прогресивно облагане, която е справедлива и всички ще приемат. Вероятно ще има и против, но ако се мисли за справедливост и солидарност, ще намерим това сечение на интересите. Сега отново ще ни кажат: „По комунистически сега те искат да вземат от богатите и да дадат на бедните“. Нека да видим, как по комунистически това става в некомунистическа Америка, в некомунистическа Европа. Такава система на данъчно облагане съществува там.   За пенсионерите търсим разговор- ще преизчислим ли най-накрая всички стари пенсии и колко ще ни струва това? Няма здрав разум в България, който да е съгласен, че може да се живее спокойно с 200 лв. пенсия. Трябва да намерим решение за преизчисление на всички пенсии.   Една така, развита България, със собствена икономика, със стабилни социална, здравна и образователна система, с ограничена корупция, ще има друга тежест в нашето общо семейство- обединена Европа. Не случайно казвам обединена, защото обединена Европа вече е в риск. Не само заради напускането на Великобритания, заради тежките противоречия вътре, между старите страни членки и новите, заради големите срещу малките, заради ядро срещу периферия. Защо стигнахме до тук? Защото политическите елити на Европа направиха много грешки, но изглежда не се поучиха от тях. Лека- полека Европа се превърна от съюз на ценности, в съюз на интереси. Европа не остана встрани от този процес на срастване на политически кръгове и финансови потоци. Това доведе до създаване на правила, които защитават тях, а не  европейските граждани. Грешките доведоха и до бюрократщина, която създаде твърде много пречки за малкия бизнес. Вместо облекчение за свободно движение на стоки, стотици изисквания спъват свободната търговия. Вместо свободно движение на хора, пакет за мобилност, който го ограничава. Вместо  равнопоставеност, решения от позиция на силата - или слушаш и се огъваш, или ще ти спрем парите. Вместо социален стълб и социални права – увеличение за чиновниците в Брюксел с 8 млрд. повече за тях. Като капак на всичко, тотално сбърканата политика по мигрантските въпроси. И днес старите европейски лидери се чудят- защо народите ни се подлъгват по популистки и крайни партии. Защото им омръзна, колеги, защото не ги чуха години наред, защото политическата класа се облагодетелства за тяхна сметка, защото заличихте ляво и дясно и се прегърнахте, уж заради националните си интереси, а всъщност заради личните си, и защото не проумяхме навреме, че или ще започнем промяната вътре, от себе си или народите ни ще ни пометат всички вкупом.   Уважаеми колеги и гости, За пръв път говорих така в централата на ООН преди година и половина, на заседание а Социалистическия интернационал и видях много шокирани очи тогава от такива думи.  След това, в България, по време на президентската и парламентарната кампания говорихме така и понесохме страшен удар. Това беше заклеймявано като антиевропейско и от наши, и от чужди. Да поискаш отмяна на Постановление 208 за мигранти беше светотатство. То беше наричано нарушаване на човешки права, липса на състрадание и сърце и всичко черно, което се сетите и спомняте.   За да се стигне до вчерашния ден, когато същите хора, които ни клеймяха, се съгласиха да подпишат искане на „БСП за България“ да се забрани на правителството да сключва двустранни договори за връщане на мигранти в България.  Година и половина и дели от онова първото, заклейменото, и от това, което се случи вчера.   Уважаеми другари и другарки от БСП, Същото ни се случи и с Русия. Години наред твърдим, че Русия не ни е враг, българският национален интерес изисква да нормализираме отношенията си с Русия, да строим, да търгуваме, да пътуваме, да имаме културен обмен и че санкциите ни вредят. Преди две години, половин Европа ни скочи, че ще променяме европейското бъдеще на България. Днес, най-големите европейски лидери в Москва търсят стратегическо партньорство. Когато преди много години БСП представи за първи път въпроса за отношенията с Китай и тогава реакацията е била изключително остра, четейки назад във времето. Днес Китай става желан партньор от цяла Европа. Част от обществото в България обвинява БСП, че искаме и добри отношения и с САЩ, като казват: „Щом е така, значи сте русофоби“. Какво е това, уважаеми българи, политика  на крайностите, на филите и фобите? И докога ще се делим така. Кое може да ни обедини? Едно единствено – българският национален интерес, който мисля, че диктува балансирана външна политика с четирите сили в света – Европа, Русия, САЩ и Китай, с  много ясни и категорични национални позиции, а не с васално и послушно отношение и съюзници в тези наши политики. Търсене на съюзи, на принципна и на ценностна основа.   Ще кажа нещо, което го няма в материала и едва ли ще се хареса на мнозина, дори и в нашата партия, дори и в ПЕС, но го предлагам за дискусия - тема Вишеградска четворка. Сигурна съм, че ще има бурна реакция срещу това, но ви уверявам, че само след 1-2 години противниците ще се убедят, че съм права.   Скоро имахме европейска делегация на мисия в БСП и там се чу изречението по повод на Истанбулската конвенция: „Постъпваш като Орбан, който руши нашите ценности“. Добре, Орбан е десен политик,  но Словакия се управлява от партия от нашето политическо семейство, наши политически партньори се включиха в управлението в Чехия. Кое е общото между тези държави, макар че и те имат много грешки, в ограничаване на права и свободи и не са идеални, но общото е, че икономиките им процъфтяват, че инвестициите им растат, че не са в демографска смърт, а народите им се увеличават и живеят все по-добре.   На срещата на лидерите с партиите от Вишеградската четворка, Робeрт Фицо ми каза, че само за последната година има над 10 нови производства, че произвежда части за коли и машини за цял свят. Каза ми: „Имаме толкова пари, че сега въвеждаме безплатен транспорт, безплатна храна за ученици, увеличаваме заплатите, увеличаваме пенсиите“. Някои ги обвиняват, че са популисти. Не, те са реалисти. Моля, да обсъдим в следващите месеци, какво от този тип политики в Европа може да бъде полезно за България. Ние изпратихме специалисти там, те взеха законодателството на тези държави, ние го прегледахме и видяхме, че то в много отношения отива на левите идеи, но преди всичко са мерки и политики за националните им интереси и облагодетелстване на народите им.     Искам да поставя и още един въпрос, който вероятно ще породи много ответна ответни реакции, но нека го дискутираме. БСП е решила този въпрос на най-висшия си форум – Конгрес. Никой, нито тези, които сме се събрали днес,  нито ръководство, нито депутати, нито председател на партия може да си позволи да промени решение на Конгреса, освен самият Конгрес. Моля ви, да го дискутираме сега, в  партийните структури, с експерти този въпрос и да решим дали правилно сме го отсъдили.   Моля Сергей, да не се сърди, защото този доклад беше негов на Конгреса, ние споделяме всичко това, но нека да помислим. Става въпрос за Еврозоната и приемането на еврото. Нашата партия на Конгреса е решила „ДА“, но виждате какво се случва в момента. Оставете това, че Европа ни отряза, защото правителства наред не сме подготвили държавата за това,  че социалните ни системи не са готови, че икономиката не е готова, че  банковият сектор не е готов. Сложиха ни в чакалнята на чакалнята просто за да кажат любезно: „Не сте за там“. Добре това го оставяме на страна, но нека да проведем разговора за България, за българската икономика, за стандарта на живот, за българските цени, за живота на обикновения човек и как ще му се отрази това. Дайте да забавим с това ежедневно и непрекъснато напиране, сега и веднага еврото и да ни приемат в Еврозоната.   Предстои ни много сериозен разговор, не само тук. Чужди експерти, германски експерти ни предупредиха: „Не го правете. Последиците ще са такива и такива за вашата икономика, за вашите системи- образователна, здравеопазване, социална “.  Предлагам да отворим тази дискусия, въпреки решението на Конгреса и ако стигнем до друго по-разумно, по-полезно и по-важно на народа, за България и за националния ни интерес, нищо не пречи да се съберем и да го ревизираме, но нека да го говорим. Досега го приемахме- решено е от Конгреса и край. Не, животът, условията и нещата се промениха и ние трябва да сме адекватни към тази промяна.   В заключение, нашето предложение за нов начин на развитие на България е край на бягството на държавата от функциите й, връщането й в стратегически сектори на живота на българите, производство, земеделие, енергетика, здравеопазване, образование, социални системи, образование и култура.  Смяна на договорените правила между политическата класа и икономическите интереси за кражби. Здравето на българина застава на първо място пред частния интерес. Образованието и културата изграждат ценностна система и умения. Науката движи България напред. Всички политики се пречупват през регионите. Всичко това е с една цел – по-добър живот на сънародниците ни и обръщане на демографската катастрофа, външна политика с характер, стъпила на националния интерес на България.   Благодаря на всички, които работихте по тези идеи. Благодаря на всички, които сега ще се включат. Това са само предложения.   Уважаеми другари и другарки, Дами и господа българи, Това са идеи. Предстои много работа, за да могат те да станат национално съгласие по ключови сектори за България и за нашия живот. Идваме с тях при вас- работници, учени, лекари, пациенти, културни дейци, земеделци, специалисти. Ако грешим, кажете ни го, дайте ни акъл и ни поправете. Ако сме прави, ни подкрепете. Ще срещнем голям отпор, отпорът на 10 млрд. лв, паралелната държава. Ето защо, пожелавам на всички смелост, неподкупност и последователност в действията.   На работа!        ", "date": "2018.07.21", "title": "Корнелия Нинова: „Визия за България” - повече държава там, където и когато е необходимо!"}
{"url": "http://epicenter.bg/article/Petar-Kanev--Tryabva-da-rabotim-za-ikonomicheska-darzhava--a-ne-bezdarzhavna-ikonomika/159764/2/0", "text": "„Искаме да предизвикаме дебат в обществото, защото всичко в темата за икономиката се представя прекалено розово. В проекта за „Визия за България“ предлагаме повече държава там, където и, когато тя е необходима и  върховенство на закона и възстановяване на доверието в съдебната система. Държавата задължително трябва да присъства в икономиката, енергетиката, здравеопазването“. Това каза народният представител от ПГ на „БСП за България“ Петър Кънев по време на представянето на икономическата част от проекта „Визия за България“.  Той  каза още, че идеята за излизанe на държавата от икономиката е илюзорна и спекулативна.   „БСП ще работи за икономическа държава, а не бездържавна икономика“, каза още народният представител.   „Нов път за икономически растеж е друга тема от визията. В него са заложени инвестиции в нови и с висока добавена стойност производства, защото ръст на икономиката от 3-4 % не е достатъчен. На инвеститорите ще предложим „Социален инвестиционен пакет“. Това са държавно гарантирани ценни книжа с по-висока от нормалната доходност“, обясни Петър Кънев. Той добави, че за зелена икономика проектът предлага няколко основни принципа: опазване на околната среда; възобновяема енергия; зелени сгради, управление на отпадъците, земите и водите.   „За влизане на държавата в една изключително печеливша част от икономиката, която генерира 12-13% от БВП - предлагаме, концесиите на плажовете да се премахнат, а на дървесина в държавните горски стопанства - да се забранят“, каза още Петър Кънев.      ", "date": "2018.07.21", "title": "Петър Кънев: Трябва да работим за икономическа държава, а не бездържавна икономика"}
{"url": "http://epicenter.bg/article/Boil-Banov--Shte-iskame-ot-darzhavata-oshte-3-mln--lv--za-balgarskoto-kino/159766/2/0", "text": "Доста време държавата не е реагирала към българското кино, в новия бюджет ще поискаме към 3 милиона лв. повече да влязат там, за да се покаже жест на внимание и по-голяма устойчивост. В момента за кино се отпускат 14 милиона лева на година, искаме да станат 17 милиона.   Това заяви в предаването \"Офанзива с Любо Огнянов\" по \"Канал 3\" министърът на културата Боил Банов.   По повод обявената от БСП нова визия за България и слуховете за предстоящи предсрочни избори, министър Банов каза, че не се притеснява за поста си. \"Никой не се е родил министър, не се тревожа за поста си. Не виждам алтернатива на демократичното развитие на страната, това е със сигурност\", каза той.   \"През тези вече почти 30 г. е ясно, че не всичко е направено по най-добрия начин, но едно е ясно - вървим по един демократичен път\", добави Боил Банов.   \"Обикновено нещата, които БСП прави, по моя скромна оценка, са свързани с влизане на държавата в икономиката. Който счита, че държавата може да влезе и да управлява пряко - от вашата телевизия до всичко друго, българските граждани може да дадат своето волеизлияние на изборите\", отбеляза министърът.   Запитан от водещия Любо Огнянов дали го притесняват искрите между \"Атака\" и НФСП в коалицията Обединени патриоти, Боил Банов отвърна: \"Мен лично, защото съм човек на културата и познавам развитието на света, повече би ме притеснявало ако няма искри и спорове - тогава е вече лошо, тогава се връщаме в едно друго време. В което всички единодушно взимат 100% решенията. Така не става. Много естествено е да има спорове, понякога и препирни, важното е да се взимат решения, добри за развитието на страната и обществото\", посочи Боил Банов.   \"Трябва да разберем, че това е демокрацията - призиви за оставки, протести. Ключът е за какво са тези протести. Ако е нещо, което не е направено, допусната е грешка - това е смисълът на протестите, те са една червена лампа, коректив, те помагат да се развива и правителството, и обществото. Но когато има дребнотемие, празнодумство - тогава е малко тъжно\", отбеляза министърът.    ", "date": "2018.07.21", "title": "Боил Банов: Ще искаме от държавата още 3 млн. лв. за българското кино"}
{"url": "http://epicenter.bg/article/Aleksandar-Simov--Ako-ne-reshim-demografskata-kriza--vsichko-ostanalo-shte-bade-krasivi-dumi-bez-smisal/159767/2/0", "text": "Александър Симов: Ако не решим демографската криза, всички останали политики ще бъдат красиви думи, които нямат смисъл, заяви в словото си пред националното съвещание на БСП депутатът Александър Симов.   „В проекта „Визия за България“ предлагаме минималната работна заплата да е не по-малко от 60% от средната работна заплата за предходната година. Звучи объркано, но е много важно, защото България е трайно закотвена на дъното по доходи в ЕС“. Това каза народният представител от ПГ на „БСП за България“ Александър Симов. Той добави, че  с това е свързана и идеята за по-справедливи ставки за  заплащане на нощния труд и труд извън работно време.   „Предвиждаме въвеждане на прогресивно подоходно облагане и свързаното с него семейното подоходно облагане. Почти 90% от работещите българи ще спечелят, ако се доведе прогресивно подоходно облагане. Това е начин в семействата да останат повече средства“, обясни Симов.  Той добави, че с данъчната политика е свързано и въвеждане на единен електронен данъчен регистър. „Чрез него на едно място ще бъде обединена информацията за всеки един гражданин. Това ще даде възможност да се усъвършенства системата за социално подпомагане и да се направи дългоочакваната пенсионна реформа“, категоричен бе народният представител.  Симов обяви, че преизчисляване на всички пенсии до 31.12.2015 се чака от всички и то е заложено във „Визия за България“. „Премахване на на максималния осигурителен праг и  премахване на максималния таван на пенсията. Време е хората да взимат реалния размер на това, което са заработили“, заяви социалистът.   „Ако не решим демографската криза всички останали политики ще бъдат красиви думи, които нямат смисъл“, категоричен бе Александър Симов. Той заяви, че тя е свързана най-вече с доходите, неравенството и липсата на реални перспективи. „Затова ние предлагаме конкретни мерки, които да се справят с тази криза. Въвеждане на семейно подоходно облагане, създаване на национална програма за изграждане на детски ясли и градини, отпадане на таксите за детски ясли и градини“, обяви още той.  Симов добави, че други залегнали мерки са парично обезщетение, ако майката се върне по-рано на работа - пълен размер до една година на детето и 50% от една до две години и осигурителна почивка за работодатели, осигуряващи работа на родители с малки деца. „Това означава държавата да поеме осигуровките за всяка майка, която отглежда дете до постъпването му в първи клас. Нови критерии за по-ефективно разпределение на социалните придобивки. Размерът на детските добавки да бъде обвързан с посещението на детето в училище и неговия успех. Да се осигурят средства за началото на учебната година на деца до 16 години от по-бедни семейства са част от решението на демографската криза“, каза още Симов.    ", "date": "2018.07.21", "title": "Александър Симов: Ако не решим демографската криза, всичко останало ще бъде красиви думи без смисъл"}
{"url": "http://epicenter.bg/article/Zhzhzh/159768/2/0", "text": "Лидерът на \"Атака\" и председател на ПГ на \"Обединени патриоти\" Волен Сидеров започва \"проверка на ударите по българския туристически бизнес по Черноморието\".   От личния си Facebook профил Сидеров обяви, че няма доверие на \"досега изнесената информация от вицепремиера Валери Симеонов.\"   Така заведенията по морето стават жертва на конфликтите в Обединени патриоти, които се вихрят от седмица. \"Атака\" и НФСБ се оказаха на различни позиции по редица ключови законопроекти.   \"Смятам, че новият закон не е съобразен с актуалната обстановка по курортите и имам опасението, че новите мерки ще доведат до финансови щети за бюджета на Република България. Ще проверя дали действията на създадения набързо, по болшевишки, извънреден щаб, са законни. От информацията, която получих по Черноморието, съм склонен да мисля, че действията на щаба тормозят българския туристически бизнес избирателно. Искам да знам по какъв начин се взимат решения кой да бъде проверяван по курортите\", коментира Волен Сидеров.   Днес той също така призова руските туристи да получават визи у нас: \"Руските туристи трябва да получават визи тук, в България. А не да хабят нерви, пари и усилия, да пътуват до българско консулство, за да получат визи. От руските туристи България само печели\", убеден е лидерът на \"Атака\".  ", "date": "2018.07.21", "title": "И Сидеров проверява заведенията по морето! Нямал доверие на Симеонов"}
{"url": "http://epicenter.bg/article/Rumen-Radev--Nikola-Vaptsarov-se-osmeli-da-predizvika-istoriyata-ot-imeto-na-malkiya-chovek/159769/2/0", "text": "Преди 76 години на Гарнизонното стрелбище в София угасна един от най-ярките поети на България, написа президентът Румен Радев в профила си в социалната мрежа Фейсбук по повод годишнината от разстрела на поета Никола Вапцаров и неговите другари Антон Иванов, Петър Богданов, Георги Минчев, Атанас Романов и Антон Попов.   \"Никола Вапцаров се осмели да предизвика историята от името на малкия човек, останал извън нейните празни контури. И ако днес стиховете му продължават да ни окриляват и смущават, то е, за да ни напомнят, че да хленчим не ще ни помогне. Че между нас и надеждата за утрешния ден са барикадите на живота, които единствено делата и ръцете ни могат да срутят.   Разстрелът не съкруши гласа на поета, не ни отне Вапцаровата убеденост в прогреса – технически, човешки, обществен, социален - напредък за всички, за безброя. Упованието, че дори когато животът без милост ни връзва крилата, с главите си можем да счупим ледовете, да снемем слънцето при нас. Защото вярата е също така нужна на човека, както и хлябът.   Оставил приживе само една стихосбирка, Никола Вапцаров доказа, че талантът не се измерва с обема на творчеството. И от дистанцията на отминалите години все по-ясно виждаме как със силата на своя стих и съвест поетът надживява палачите си – и физическите, и тези от ново време. Поклон пред паметта на Никола Вапцаров!\", написа президентът.   По-рано през деня в София се състоя и възпоменателен митинг-поклонение.  ", "date": "2018.07.21", "title": "Румен Радев: Никола Вапцаров се осмели да предизвика историята от името на малкия човек"}
{"url": "http://epicenter.bg/article/Rumen-Petkov--Shte-ima-zhertvi--ako-ostavim-Patriotite-sami-v-edna-staya/159770/2/0", "text": "Мисля, че ситуацията в т. нар. Патриоти е до такава степен тежка, че ще има жертви, ако ги оставим в една стая. Там има органическа неприязън помежду им. Сега е очевидно, че степента на напрежение или на зависимост от външни фактори излиза извън всякаква норма на хигиена.   Това заяви в предаването \"Офанзива с Любо Огнянов\" по \"Канал 3\" лидерът на АБВ Румен Петков. Петков, който е бивш вътрешен министър от квотата на БСП в тройната коалиция, отговори и на въпроси, свързани с националното съвещание на социалистите, на което бе представена тяхната \"Визия за България\". По повод на думите на лидера на БСП Корнелия Нинова, че с инициативата визия за България социалистите не предлагат алтернатива на ГЕРБ, а на системата, Румен Петков коментира: \"Тук ще трябва компетентната помощ на психиатъра д-р Николай Михайлов. Ние от АБВ от дълго време и с много аргументи обясняваме, че всъщност ГЕРБ и БСП са една и съща монета.\"   \"За съжаление има достатъчно примери как БСП не реагира достатъчно. Но ако БСП сама си казва, че не е алтернатива на ГЕРБ, това е много страшно\", продължи Петков.   Лидерът на АБВ коментира случая с решението на КЗК срещу сделката за изкупуването на ЧЕЗ от дружеството \"Инерком\" на Гинка Върбакова. Румен Петков прогнозира, че решението на КЗК би паднало в съда, ако \"Инерком\" обжалва. \"Мисля, че при този натиск от неправителствени, професионални среди, партии, почтеното е госпожа Върбакова да не обжалва. По мое скромно мнение съдът ще свали решението на комисията\", каза Румен Петков. \"Мисля, че ако започне процедурата отначало и държавата се изправи с целия си авторитет пред чешката държава, ще успокои ситуацията. С направеното досега, и то не от вчера, мисля, че има всички основания ЧЕЗ да ни зашлеви в Европейския съд и гяволъка и политическата спекула да я платим всички ние\", предупреди лидерът на АБВ.   Румен Петков отговори и на въпроси, свързани с кризата около чумата в Ямболско и избиването на животните там.  \"Такъв тип цинизъм - да мъкнеш медиите със себе си, да се качиш на каручката и да спекулираш по грозен начин, само за да те дадат по телевизора вечерта, и да си тръгнеш след това без да предприемеш нищо - и Мая, и Корнелия. Който ходи там, според мен допусна грешка\", разкритикува бившите си съпартийки Румен Петков.   \"Вече пет години ние ликвидираме поголовието, в Бургаска, Ямболска и Хасковска област. Ако има чума - държа да бъдем чути докрай. От АБВ след сериозни консултации с научните среди настояваме да не се избиват животни без доказан здравен статус. Непускането за проби е наслагване на напрежение поради липса на комуникация - липсата на комуникация и политическата спекула\", продължи лидерът на АБВ. \"От АБВ искахме създаване на фонд Профилактика - сигурен съм, че личният потенциал на министър Порожанов ще му позволи да намери тези средства. Аз се чудя нашите евродепутати къде са\",  добави Румен Петков.   Той предупреди, че следващата голяма криза може да е африканската чума по свинете, каквато вече има в съседна Румъния.   \"От АБВ предупреждаваме, че следващата голяма опасност е африканската чума по свинете. Трябва да има мярка и в глупостта - дори в Народното събрание\", каза Румен Петков.      ", "date": "2018.07.21", "title": "Румен Петков: Ще има жертви, ако оставим Патриотите сами в една стая"}
{"url": "http://epicenter.bg/article/Premierat-Boyko-Borisov-pristigna-v-Shumen-za-otkrivaneto-na--Arena-Shumen-/159771/2/0", "text": "Премиерът Бойко Борисов пристигна в късния следобед в Шумен за откриването на „Арена Шумен“, предаде репортер на Радио Фокус - Шумен. Той беше посрещнат на входа на залата от представители на спортните клубове в Шумен.   Пред паметника на загиналите от 5-и дивизионен артилерийски полк, който е в района на многофункционалната спортна зала, Борисов получи копие на иконата на „Св. св. Кирил и Методий“, която ген. Белокопитов е подарил на шуменци при освобождението на града.    ", "date": "2018.07.21", "title": "Бойко Борисов е в Шумен за откриването на „Арена Шумен“"}
{"url": "http://epicenter.bg/article/VMRO-otbelyaza-v-Smilevo-godishninata-ot-Ilindensko-Preobrazhenskoto-vastanie-/159773/2/0", "text": "Днес пред паметника на Даме Груев в с. Смилево в Македония ВМРО чества 115 години от Илинденско-Преображенското въстание с традиционно шествие в памет на героите от Освободителното движение.   Събитието беше почетено от заместник-председателя на ВМРО - БНД Ангел Джамбазки, народните представители от ПГ на Обединени патриоти от квотата на ВМРО - БНД Юлиан Ангелов, Александър Сиди, Борис Вангелов и Калин Поповски, младежката организация на партията и симпатизанти от цяла България, съобщиха от пресцентъра на партията.   На церемонията евродепутатът изнесе реч, в която подчерта важното значение на добросъседските отношения между братските народи. Той подчерта, че такива важни исторически събития трябва да бъдат чествани със съвместни тържества и припомни общото историческо минало, което имаме с братята ни от Македония.   \"Отбелязваме избухването на Илинденско-Преображенско-Кръстовденското въстание. Защо го казвам?! Защото историческата истина е една. Това е едно въстание, което преобразява историята на българската нация, то показва единството на каузата на един въстанал свободен народ, който иска да живее по собствените си правила. Свобода, национално единство и единение. То обединява нас свободните българи, българите от Македония и от Тракия. Тази борба продължава не защото народите ни не са обединени, а защото продължава геополитическата манипулация на историческата истина. Ние признахме конституционното име на Македония и не приемаме някой друг надменно да диктува как да се казва Македония, особено онези от север\", каза Ангел Джамбазки.   Депутатът Борис Вангелов се обърна към хората: \"Ще ми се да вярвам, че днес героите от Илинден седят от дясно на Отца и с молитва се радват на нашето събиране днес\", заяви Вангелов.    ", "date": "2018.07.21", "title": "ВМРО отбеляза в Смилево годишнината от Илинденско-Преображенското въстание "}
{"url": "http://epicenter.bg/article/Boyko-Borisov--Vsyaka-sportna-zala-dava-nov-tlasak-na-razvitieto-na-sporta/159774/2/0", "text": "Премиерът Бойко Борисов откри новата зала \"Арена Шумен\" и коментира събитието във фейсбук.   , написа премиерът Боисов.  ", "date": "2018.07.21", "title": "Бойко Борисов: Всяка спортна зала дава нов тласък на развитието на спорта (СНИМКИ)"}
