{"url": "https://www.blitz.bg/lyubopitno/sint-na-iliyana-yotova-izdade-interesni-semeyni-momenti_news525560.html", "text": "\n Синът на Илияна Йотова направи интересно признание пред Ива Софиянска в сутрешния блок на Нова телевизия. Мартин – отрочето на вицепрезидента, разказа как майка му е съобщила на него и баща му, че ще се кандидатира за важния пост. \n„Беше една вечер. Бяхме се събрали. Поиска подкрепа и я получи“, спомня си той. \n„Казах й ,че й стискам палци. Вътрешно знаех, че ще спечели“, казва с усмивка Мартин. \nТой си спомня, че в изборния ден е следял случващото се по телевизията. „Щом приключи всичко й звъннах. Тя обаче не ми вдигна. Посред нощ ми се обади и каза „Спечелихме“, казва още Мартин. \n \n", "date": "2017.06.30", "title": "Синът на Илияна Йотова издаде интересни семейни моменти!"}
{"url": "https://www.blitz.bg/obshtestvo/svetnik-na-prezidenta-radev-spodeli-dosta-interesna-snimka_news525522.html", "text": "\n Съветник на президента Румен Радев сподели интересен статус и снимка в личния си профил във Фейсбук. Слави Василев се похвали, че лети с държавния глава и то с военния самолет „Спартан“.  \n„Летим си ние от Горна Оряховица за Букурещ със Спартан на ВВС“,  написа той на стената си на 27 юни. \n \n \n \nПрипомняме, че президентът Радев замина на посещение в Румъния. Известно е, че той не се доверява за чужбинските си визити на Авиоотряд 28, а ползва самолетите на Военно-въздушните сили, които оглавяваше преди да бъде избран за „Дондуков 2“.  \nСлави Василев очевидно е летял заедно с Радев към Румъния. \n \n", "date": "2017.06.30", "title": "Съветник на президента Радев сподели доста интересна СНИМКА"}
{"url": "https://www.blitz.bg/svyat/orban-bezposhchadno-za-soros-zaplashva-bdeshcheto-na-evropa-npo-to-mu-e-mafiya_news525540.html", "text": "\n Унгарският премиер Виктор Орбан за пореден път критикува остро дейността на милиардера Джордж Сорос. По думите му, той заплашва бъдещето на цяла Европа, а не само на Унгария. За него мигрантската криза е бизнес и той ще се опита да повлияе на унгарския отказ от приемането на бежанците.  \nПремиерът отново сравни неправителствени организации (НПО), финансирани от милиардера Джордж Сорос, с мафия. \nОрбан, който е десен популист, отдавна критикува организациите на гражданското общество, финансирани от родения в Унгария Сорос, обвинявайки ги, че се противопоставят на неговите твърди миграционни политики и работят като платени политически активисти, застъпващи се за целите на Сорос. \n\"За наше съжаление той е унгарец и се казва Джордж Сорос\", заяви Орбан, но настоя, че не става въпрос за вътрешен проблем. \n", "date": "2017.06.30", "title": "Орбан безпощадно за Сорос: Заплашва бъдещето на Европа, НПО-то му е мафия"}
{"url": "https://www.blitz.bg/ikonomika/plamen-dimitrov-s-mnogo-trevozhni-danni-za-srednata-zaplata-v-blgariya_news525532.html", "text": "\n Няма как да намаляваме минималната заплата, хората няма как да приемат такова нещо. Трябва да имаме някакви срокове, в които да се договорим за нейния размер, коментира Пламен Димитров от КНСБ в сутрешния блок на БНТ.  \nНяма как трета година да нямаме договаряне по тези числа. 70% от работещите получават под средната работна заплата, която е 1 000 лева, коментира той. \nСамо 30% от пазара на труда взимат средната работна заплата и над нея. Именно ниската заплата в България е основният фактор за емиграция в чужбина. Стартовата заплата на хора, завършили висше образование и започнали работа по специалността си, трябва да бъде поне 700 лева, допълни Димитров.\n", "date": "2017.06.30", "title": "Пламен Димитров с много тревожни данни за средната заплата в България!"}
{"url": "https://www.blitz.bg/obshtestvo/momchil-nekov-mariya-gabriel-nyama-strategiya-po-neyniya-resor_news525541.html", "text": "Мария Габриел отговаря на въпроси, които са от ресорите на различните еврокомисари. Това означава, че тя няма стратегия по нейния ресор – дигитализация. Това коментира българският евродепутат Момчил Неков.\n„Тя не каза нищо за дигиталните умения и гражданите”, коментира още той. \nПо думите му според последни проучвания до 2020 г. 95% от професиите в ЕС ще изискват минимални дигитални умения, като в момента едва 40% от населението има такива. \nВ България само 34% имат дигитални умения. „Тук говорим за социално изключване на тези хора”, коментира Неков пред bTV. \n„Всяка държава има правото да има еврокомисар, всеки сектор е важен, а дигитализацията е определено важен ресор. Габриел каза, че ще слуша приоритетите на Юнкер, което потвърждава, че това е политическо назначение”, категоричен е евродепутатът. Качеството на храните \n„Разликата в качеството на храните между Западна и Източна Европа е корпоративен расизъм”, каза Неков. \nПреди дни се оказа, че двоен стандарт при храните все пак има. Данните от проверката на Агенцията по безопасност на храните показват драстични разлики между еднакви продукти на българския и на западноевропейския пазар. \nПо думите на Неков в страни като Чехия, Хърватия и Словакия също се правят подобни изследвания на храните. „Нашата работа е на единния пазар един и същи продукт да е с едно и също качество. Аз съм в разговор с БАБХ от няколко месеца и приветствам това тяхно изследване”, допълва Неков. \nПо думите му през септември ще има изслушване в една от европейските комисии, за да се помисли за ново законодателство, което да уеднакви продуктите. \nСпоред него разлики има и в нехранителните продукти на двата пазара, като това лесно може да се докаже с прах за пране например.\n", "date": "2017.06.30", "title": "Момчил Неков: Мария Габриел няма стратегия по нейния ресор"}
{"url": "https://www.blitz.bg/politika/gechev-pravitelstvoto-postavya-stranata-v-opasna-situatsiya-s-noviya-zaem-ot-200-mln-evro_news525548.html", "text": "Правителството поставя страната ни в опасна ситуация с новия заем от 200 млн. евро. Това смята депутатът от БСП Румен Гечев.\nПо думите му договорът, сключен между управляващите и ЕС, позволява парите могат да бъдат изразходвани, освен за образование, за мигранти и разселени лица на територията на страната. „Никъде не пише какво е съотношението, дали няма да бъдат използвани 5 евро за образованието, а другите – за разселване на бежанците?”, попита Гечев. Той определи новия заем като кредитен капан. \n„Българското общество и парламент са подведени”, категоричен бе Гечев пред bTV. \nСпоред него след отказа на страни като Полша, Унгария, Чехия и Словакия да приемат мигранти, трябва една държава, която да е послушна. „Тия мигранти не могат да отидат в тези 4 страни, те трябва да отидат някъде другаде”, намекна Гечев. \nСпоред депутата на левицата другото притеснително е, че влизаме в риск чисто финансово ако вземем нов заем. „Ако наистина имаме 13 млрд. лв. резерв, защо трябва да влизаме в такъв риск с мигранти за 200 млн. евро”, допълва Гечев. Скандалът НДК \n„Свидетели сме на пълен цирк. Искаме да разберем кой е оказвал натиск на Мирослав Боршош”, категоричен е Гечев. \nПо думите му залогът за този скандал е председателство на Съвета на ЕС в България, което реално започва само след няколко месеца. Комисията за изтребителите \n„Интересите са и геополитически, и лобистки. Има един разлом в ориентацията на България – тя трябва да купи изтребители, които са съобразени с нейните икономически възможности”, смята Гечев. \n \n", "date": "2017.06.30", "title": "Гечев: Правителството поставя страната в опасна ситуация с новия заем от 200 млн. евро"}
{"url": "https://www.blitz.bg/analizi-i-komentari/lidert-na-drom-za-ekshna-v-asenovgrad-izkarvate-romite-ubiytsi-a-te-sa-iskali-da-pomognat_news525552.html", "text": "Трябва да си зададем въпроса защо се е стигнало до този конфликт. Две момичета са паднали във водата в канала и няколко ромчета са отишли да помогнат. Момичетата са има казали - \"вие ли бе цигани ще ни помагате\" и са ги обидили неколкократно. Вие медиите също преиначавате нещата. Изкарвате ромите убийци. Това каза в сутрешния блок на bTV Илия Илиев, председател на партия ДРОМ.\nТой разказа своята версия за инцидента в Асеновград. Вчера разговарях с над 10 души от махалата и те всички потвърдиха, че две момичета са обиждали ромчетата, които са се опитали да им помогнат. Политиците нямат работа в Асеновград. Този случай не трябва да се политизира. \nОтиването на Валери Симеонов е абсолютно неправилно. Полицията действа адекватно. Правилно са задържани хората от ромската махала. Полицията има готовност да решава такива проблеми, а не политиците. Полицията трябва да спре също така и футболните агитки, които са свиканали само да пиянстват и провокират, категоричен беше Илиев. Заедно с него гост беше и проф. Николай Радулов, бивш главен секретар на МВР. \nПолицията трябва да има непрестанно присъствие на такива места, където има етническо капсулиране. Виждаме, че в Европа стават атентати на такива места. Не казвам, че тук може да стане атентат, но полицията трябва да има готовност да реагира. Засега полицията се справя много добре, но трябва да има полицейски патрули в такива квартали. Лошото е, че проблемите в тези квартали излизат наяве само, когато има такива сблъсъци, разкри Радулов. \n \n", "date": "2017.06.30", "title": "Лидерът на \"ДРОМ\" за екшъна в Асеновград: Изкарвате ромите убийци, а те са искали да помогнат"}
{"url": "https://www.blitz.bg/politika/sled-skandalite-s-malkoto-rabotno-vreme-v-ns-eto-kakvo-glasuvakha-deputatite_news525641.html", "text": "Парламентът удължи работното си време си до гласуване на проекторешението от разискванията за политиките за хората с увреждания. Това стана по предложение на ГЕРБ, информира \"Фокус\". „За“ предложението гласуваха 103 народни представители, „против“ –0 и „въздържали се“ -1, с което то бе прието.\nЛюбопитен факт е, че преди време БСП поиска оставката на Главчев именно заради малкото работно време. Тогава Нинова отбеляза, че парламентът не е работил шест седмица и имало заседания от по 23 минути. \n\"Народното събрание не работи вече шеста седмица, така е, защото мнозинството няма управленска и законодателна програма. \nВ същото време законите, които ние внасяме не се гледат нито в комисии, нито в зала. По това време ГЕРБ чете декларации пълни с омраза и конфронтация, които целят да прикрият управленската им немощ\", заяви тогава Нинова.\n", "date": "2017.06.30", "title": "След скандалите с малкото работно време в НС: Ето какво гласуваха депутатите"}
{"url": "https://www.blitz.bg/politika/izvnredno-ot-parlamenta-obrat-s-popravkata-naglite_news525606.html", "text": "ГЕРБ подкрепи на първо четене БСП за поправката \"Наглите\" в Наказателния кодекс. Съдебният казус се появи през месец май, когато един от \"Наглите\" - Любомир Димитров - Гребеца, беше освободен предсрочно от затвора. На 7 февруари в \"Държавен вестник\" излиза промяната в НК, която им дава право лично да искат от съда предсрочно условно освобождаване. Дотогава единствено затворническата администрация и прокурорите имаха право да правят такива предложения.\n По-късно стана ясно, че именно тази поправка, направена в последните дни на предишния парламент и предложена от ГЕРБ и Реформаторския блок, е дала възможност на Гребеца сам да поиска да бъде освободен.  \n Още тогава БСП обяви, че ще внесе законопроект за отмяна на това решение.  \n Днес парламентът по предложение на левицата го гласува, а зам.-председателят на ГЕРБ Цветан Цветанов обяви от трибуната, че управляващите ще го подкрепят.  \n Цветанов подчерта, че сега, преди и в бъдеще съдът ще бъде този, който ще решава дали някой трябва да бъде оставен на свобода. „По тази тема не трябва да има спекулации, а трябва да търсим най-доброто и прагматичното за обществото. Всички ние знаем как се стигна до изменението в НПК и тази норма, която в момента обсъждаме. Не трябва по тази тема да имаме различие“, заяви Цветанов. \n Така възможността осъдените сами да преценяват дали е настъпил моментът за предсрочно освобождаване отпадна, както и това да бъде прерогатив на органите, които изпълняват наказанието. „За“ промените гласуваха 155 народни представители, „против“ – 0 и „въздържали се“ - 5, с което те бяха приети. \n Депутатите гласуваха и още две поправки в Наказателния кодекс, предложени от Министерски съвет: Делата за корупция да бъдат преместени в специализирания съд. Въвежда се разпоредително заседание, в което ще се решават окончателно въпросите при допуснати процесуални нарушения. \n", "date": "2017.06.30", "title": "Извънредно от парламента! Обрат с поправката \"Наглите\"!"}
{"url": "https://www.blitz.bg/obshtestvo/zdraveopazvane/daritkova-s-prvi-komentar-sled-ostavkata-na-shefa-na-nzok_news525605.html", "text": "Вчера след 17.00 часа д-р Гинка Комитов е депозирал в деловодството на Парламента своята оставка като управител на НЗОК. Това каза председателят на Здравна комисия и депутат от ГЕРБ д-р Даниела Дариткова пред журналисти в Народното събрание.\nПо думите на Дариткова Комитов се е позовал на Закона за здравното осигуряване, който му дава такава възможност, без да посочи мотиви за своето решение. \n„Смятам, че мотивите му са изцяло лични“, каза Дариткова. „Решението е негово лично и ние ще спазим процедурата по приемането на оставката с решение на Народното събрание, ще стартираме процедура за избор на нов управител, който трябва да приключи в 30-дневен срок от приемането на оставката“, коментира Дариткова. \nТя посочи, че все още няма кандидат и че всяка парламентарна група може да номинира кандидат за управител и че очакват предложения.  \n", "date": "2017.06.30", "title": "Дариткова с първи коментар след оставката на шефа на НЗОК!"}
{"url": "https://www.blitz.bg/politika/kosmi-ezitsi-i-napadki-v-parlamenta-zaradi-politseyskite-uniformi_news525574.html", "text": "\n , които ще позволят да отпаднат лимитите и да могат полицаите да получат левовата равностойност на униформите, които не са получавали от три години. Всички гласуваха като един с общо 171 гласа без въздържали се и гласове \"против\". \nГЕРБ и БСП обичайно се захапаха кой как е управлявал МВР, но социалистите подчертаха, че ще подкрепят закона, за да си получат парите полицаите.  \nВсе пак те упрекнаха управляващите, че са се забързали да направят законовите промени само заради заплахата на полицейските синдикати, че вдигат протест на празника си - 5 юли. \nВ дебатите бе вкарана в действие даже арабска поговорка от спеца по сигурността Славчо Велков. \"Косми ми излязоха на езика да ви обяснявам\", обърна се той специално към Цветан Цветанов. \nВелков започна с въведението, че поне три пъти е говорил с Цветан Цветанов за проблема с полицейските униформи още по време на предизборната кампания. В личен разговор соцдепутатът изказал пред зам.-шефа на ГЕРБ скептицизъм пред намеренията им да увеличават полицаите. Че вие панталоните не можете да им купите, разказа от трибуната Славчо Велков. \nИзточник: Канал 3 \n \n", "date": "2017.06.30", "title": "Косми, езици и нападки в парламента заради полицейските униформи"}
{"url": "https://www.blitz.bg/obshtestvo/zdraveopazvane/direktort-na-nzok-podade-ostavka_news525596.html", "text": "Вчера директорът на НЗОК е подал оставка, научи БЛИЦ. Глинка Комитов е депозирал своята оставка към 17:00 часа в деловодството на НС.\nКъм момента не е известна причината за това решение. \n", "date": "2017.06.30", "title": "Директорът на НЗОК подаде оставка"}
{"url": "https://www.blitz.bg/obshtestvo/prezidentt-radev-zastava-pred-temida-zaradi-nenchev_news525579.html", "text": "\n Президентът Румен Радев, който беше и командир на Военновъздушните сили, е призован за свидетел по делото срещу бившия военен министър Николай Ненчев за заседанието, което е насрочено за вторник 4 юли. Това съобщиха от Софийския градски съд, цитирани от БГНЕС. \nДелото в Софийски градски съд започна в края на февруари. По време на целия процес се очаква да бъдат разпитани общо 23-ма свидетели.  \nСпоред прокуратурата, за времето от 5 май 2015 г. до 9 септември 2015 г., като министър на отбраната Николай Ненчев не е изпълнил служебните си задължения и не е осигурил авиационната безопасност и летателната годност на самолети от изтребителната авиация на ВВС на страната ни. Разследването е установило, че на 26 април 2015 г. между Министерство на отбраната и АО „РСК МИГ“ са били подписани два договора за удължаване на ресурса на 2 двигателя РД-33 с по 50 часа и ремонт и една кутия за самолетен агрегат - 2 /КСА -2/ за МиГ-29 на обща стойност 3 773 000 евро /7 388 666 лв./.  \nВместо тези договори да бъдат изпълнени Ненчев е казал на своя заместник – Десислава Йосифова да ги пази в служебната си каса и да не предприема каквито и да било действия по изпълнението им. Същите указания той продължил да дава и през следващите няколко месеца на подчинените си в министерството.  \nОсвен това, според прокуратурата от 7 ноември 2014 г. до 29 март 2016 г. той в нарушение на военния закон не е утвърдил проект за инвестиционен разход за ремонт на агрегати и доставка на резервни части за самолети МиГ-29 и не е осигурил авиационната безопасност и летателната годност на самолетите изтребителната авиация на ВВС.  \nОт престъплението, според прокуратурата, са настъпили значителни вредни последици за Българската армия - спаднал е нальотът на пилоти на 33 часа за една година, при установен в НАТО стандарт от 180 летателни часа за година или поне минимум 80 летателни часа за година.  \nТова е довело до опасност от допускане на тежки летателни инциденти, поради разтренираност. Действията на Ненчев са довели до намаляване на броя на подготвения летателен състав и свръхнатоварване на летците, носещи бойно дежурство по Air Policing и невъзможност за осигуряване на подготовката на млади летци на МиГ -29. Поради това е било и невъзможно да се поддържа необходимият брой подготвени летци. \n", "date": "2017.06.30", "title": "Президентът Радев застава пред Темида заради Ненчев"}
{"url": "https://www.blitz.bg/politika/ninova-poiska-borisov-da-otgovarya-na-vprosi-eto-kakvi_news525600.html", "text": "Осигурете присъствието на премиера в Народното събрание, както изисква законът. Искаме да обясни защо не го изпълнява и да опитаме да наложим политиките по европредседателството. Това каза лидерът на БСП Корнелия Нинова от трибуната на Народното събрание в процедура, информира „Фокус“.\n„Поисках процедура от правилника, в който пише, че на питания се отговаря задължително в срок до 14 дни от регистрирането им с възможност министър-председателят да поиска удължаване на срока с не повече от 7 дни“, обясни Нинова. \n„Задала съм питане на 5 юни към министър-председателя, 14 дни по правилник, плюс 7 за отлагане изтекоха на 26 юни. По същество питането ми е за приоритетите на Българското председателство и позицията на премиера и правителството по петте сценария за развитие на Европа, предложени в Бялата книга“, поясни лидерът на БСП. Нинова коментира, че през последните дни темата за председателството се разглежда на друго, много ниско равнище, и по този начин се пропуска голям шанс за България.  \n„Бихме искали да поставим въпроса за политиките и приоритетите и това е начин да спасим председателството. За това настоявам, г-н председател, да изпълните поне изискването на правилника, в който се казва, че министър-председателят е длъжен в 10-дневен срок да се яви лично пред Народното събрание и даде обяснение за неизпълнение на своето задължение“, каза Нинова и добави, че този срок изтича в четвъртък. \nНинова подчерта, че още от първия ден на това Народно събрание от БСП са обявили, че ще дадат своята подкрепа за европредседателството. „Така ще остане и до последния, но по политики и приоритети, а не по обществени поръчки, кражби и далавери“ ,заяви лидерът на БСП. Председателят на Парламента Димитър Главчев поясни, че министър-председателят през следващите дни е на международни срещи именно във връзка с председателството и БСП биха могли да проявят разбиране в това отношение. \n", "date": "2017.06.30", "title": "Нинова поиска Борисов да отговаря на въпроси, ето какви"}
{"url": "https://www.blitz.bg/politika/skandal-prstoviyat-otpechatk-ne-raboti-deputatite-pak-pianisti_news525601.html", "text": "\n Гласуването с чужди карти се оказа химера. Въпреки подменените пултове за гласуване с много по-сигурна система за пръстов отпечатък, се оказа, че и сега може да се гласува с чужди карти. Това разкрили депутатите от ВОЛЯ, дочули случаен разговор между народни представители от други парламентарни групи. \n Решили и те да пробват и Андон Дончев от ВОЛЯ бутнал вчера картата на колегата си Симеон Найденов, докато той отсъствал от залата. Така, въпреки липсващия на мястото си Найденов, електронното табло отчело 9 депутати, а не 8, колкото са били в залата от ВОЛЯ, предава Канал 3. \n Самият Дончев го обясни като един вид тест - искал да види дали е вярно онова, което чул да си говорят депутати от другите партии. С чуждата карта в пулта си сложил пръстовия отпечатък и натиснал бутона \"за\", при което гласът му бил отчетен. \n Въпреки че е бил разобличен от екип на Скат, докато гласува с чуждата карта, Дончев го обсъдил с групата и решили той да си понесе санкцията за гласуване с чужда карта, но да алармират за пробива в системата. Преди минути ПГ на ВОЛЯ внесла писмо до председателя на Народното събрание Димитър Главчев, в което го уведомява за проблема. \n От групата не знаят от кога продължава тази възможност да се гласува с чужди карти, но се питат какво става с тези закони и решения на парламента, които вече така са минали. \n Припомняме, че системата за гласуване бе подменена по време на първия кабинет Борисов и председател на Народното събрание Цецка Цачева. Тогава се въведе пръстовият отпечатък, за да се сложи край на гласуването с чужди карти, тъй като редица парламенти и мнозинства бяха извоювали прозвището на депутатите \"пианисти\". \n", "date": "2017.06.30", "title": "СКАНДАЛ! Пръстовият отпечатък не работи, депутатите - пак пианисти"}
{"url": "https://www.blitz.bg/politika/parlamentt-prie-na-prvo-chetene-promenite-v-zakona-za-mvr_news525571.html", "text": "Народните представители приеха на първо четене промени в Закона за МВР, свързани с униформеното облекло на служителите, информира \"Фокус“. Промените бяха подкрепени от всички парламентарни групи и приети с 171 гласа „за“.\nНа държавните служители от МВР, които към момента на влизане в сила на закона са имали право да получат униформено облекло и за които такова не е осигурено, се изплаща левовата му равностойност в размер на лимита за съответната година, пропорционално на отработените месеци на длъжност за държавен служител, носещ униформа през календарната година, като се приспадат усвоените лимити за всяка година. \nЛевовата равностойност няма да се изплаща, когато може да бъде осигурено униформено облекло за съответната година. Средствата за изплащане на сумите се осигуряват по бюджета на МВР за 2017 година за сметка на централния бюджет.\n", "date": "2017.06.30", "title": "Парламентът прие на първо четене промените в Закона за МВР"}
{"url": "https://www.blitz.bg/politika/ot-poslednite-minuti-kulturniyat-ministr-obyavi-koy-syada-na-stola-na-borshosh_news525612.html", "text": "Ангел Митев е новият изпълнителен директор на НДК. Това обяви по време на пресконференция министърът на културата Боил Банов.\nТой благодари на досегашния директор на двореца за свършената работа и изрази надежда резултатите от проверката, която прокуратурата извършва, да са позитивни, за да може Мирослав Боршош  да бъде върнат на стария си пост. \n„Моят избор не е съсредоточен върху творческата част от работата на НДК, а е свързан с основната задача – приключване качествено и в срок на ремонтните дейности“, посочи министър Банов.  \nВ Съвета на директорите ще участват още Красимир Петков, Росица Бачева, Татяна Цветанова. \n  \nИнженер Ангел Митев е изпълнителен директор на „Реставрация” ЕАД към Министерство на културата. \n", "date": "2017.06.30", "title": "От последните минути: Културният министър обяви кой сяда на стола на Боршош"}
{"url": "https://www.blitz.bg/politika/karaday-ukori-simeonov-za-asenovgrad-pozhar-ne-se-gasi-s-benzin_news525613.html", "text": "\n Лидерът на ДПС Мустафа Карадайъ осъди инцидента в Асеновград в декларация от парламентарната трибуна. Както и вчера пред Канал 3, Карадайъ предупреди, че за да се преборим с агресията, трябва да изкореним предпоставките, които създават такъв модел на поведение. \n Той отново разкритикува насаждането на езика на омразата и толерирането на хора, които публично я демонстрират, включително с агресивно поведение, като не скри, че има предвид крайните националисти. \n \"Налагането на езика на омразата, насаждането на омраза, официализирането на омразата е на път да създаде проблем на демокрацията в страната ни. И не само. Симптомите са повече от тревожни, посочи лидерът на ДПС. \"Пожар не се гаси с бензин!\", цитира популярната мъдрост Карадайъ и не скри, че визира поведението на вицепремиера Валери Симеонов спрямо ромите. \"Ще посоча само няколко заглавия в медии: \n„Вицепремиерът Валери Симеонов отложи тристранка, за да се разправя с циганите в Асеновград“, „Симеонов: Да търсят къща по къща биячите в Асеновград“ и др. \nПак от медиите – „Държавните органи имат пълната политическа подкрепа да издирят биячите в Асеновград къща по къща в циганския квартал – никакви компромиси“, написа в туитър вицепремиерът Валери Симеонов.“ \n„В рамките на това управление има и ще продължава да има по-различен подход към междуетническите проблеми. Това каза Симеонов по време на срещата с протестиращите граждани в Асеновград.“ \n„Той обясни, че инцидентът в района на язовир „40-те извора“ е възникнал на битова основа, но е прераснал в етническо противопоставяне.“ – това също е цитат от медиите. \nНезависимо от предупрежденията от наша страна, наблюдаваме неглижиране на проблема с агресията като цяло в обществото, за проявите и актовете на омраза и етническо противопоставяне. Няма да се откажем да поставяме проблема за решаване, искаме и дебати по тези въпроси както в нашия Парламент, така и в Европейския парламент. Не трябва да пропиляваме шанса си след 28 години мирен преход да захвърлим постигнатото и да пренебрегнем една работеща уникална формула, получила и международно признание – Българският етнически модел\", посочи Карадайъ. И декларира, че ДПС иска да заяви разбиране към държавните органи, които трябва спокойно и професионално да си свършат работата, но без да допускат политическа намеса. \n", "date": "2017.06.30", "title": "Карадайъ укори Симеонов за Асеновград: Пожар не се гаси с бензин!"}
{"url": "https://www.blitz.bg/politika/mareshki-plashchame-skpi-goriva-za-mvr-za-da-plnim-dzhobovete-na-kartela_news525625.html", "text": "\n Депутатът от \"Воля\" Веселин Марешки постави въпроса за цените, които плаща МВР за горива, в декларация от парламентарната трибуна. Марешки информира, че е задал въпрос към министър Радев и прочете отговора, в който министърът обяснява, че има сключени договори, но не с бензиностанции, а с избрани доставчици, отговарящи на комплекс от критерии. Договорите са достъпни на официалния сайт. Министърът уточнява също, че годишният разход за горива е различен през различните години и зависи от много фактори - брой на структурите, брой на автомобилите, криминогенната обстановка и др.  \nСпоред Марешки нищо не става ясно от отговора на министъра. Депутатът от \"Воля\" твърди, че в момента в региони, където цената на колонка е с 40 ст. по-ниска, МВР плаща с 40 стотинки повече. Ние плащаме с 40 ст. повече, за да пълним джобовете на картела, заяви депутатът от \"Воля\". \nТова е свързано и със събитията в Асеновград, защото с разграбен бюджет на служителите на МВР от един или друг картел или монополист всъщност не остават пари за мотивация на служителите, смята той. Марешки настоя министърът да излезе и да \"ни покаже реалните неща\", за да се разбере какво се случва поне с част от парите на народа.\n", "date": "2017.06.30", "title": "Марешки: Плащаме скъпи горива за МВР, за да пълним джобовете на картела"}
{"url": "https://www.blitz.bg/obshtestvo/drzhavata-prashcha-tezhkata-artileriya-v-slnchev-bryag_news525635.html", "text": "Паралелни проверки от различни екипи, в които ще участват служители от МВР, НАП, Агенция \"Митници\" и други ведомства, ще се провеждат до края на активния летен сезон в Слънчев бряг. Това заяви на нарочен брифинг днес директорът на главна дирекция \"Национална полиция\"  главен комисар Христо Терзийски.\nПроверките ще са в няколко направления:  констатиране на данъчни нарушения, търговия с акцизни стоки / алкохол, цигари или горива/, нарушаване на нощната тишина, осъществяване на търговия с маркови стоки, без съгласието на притежателя на лиценза и др. Акцент ще се постави на превенцията на криминалните престъпления, сред които джебчийските кражби и кражбите на лично имущество, оставено без надзор. Главен комисар Терзийски припомни, че в осигуряването на обществения ред и сигурността на туристите в Слънчев бряг се включват и командировани служители, които в смесени патрули с местните полицаи ще осъществяват проверки в рисковите зони, необхванати от системата за видеонаблюдение в курортния комплекс. \nКомандировани полицаи от \"Пътна полиция\" от вътрешността на страната ще подкрепят и сигурността по пътищата в Бургаски регион. Още от понеделник се включат нови десет пътни полицаи, които освен за скорост и съобразяване с пътната маркировка, ще следят за шофиране след употреба на алкохол или наркотични вещества. \nХристо Терзийски отчете огромната работа, свършена до момента, както от страна на полицията, така и от страна на останалите институции – членове на междуведомствения координационен център, изграден през миналата година. Той  изтъкна значителното намаление на регистрираните криминални престъпления в Слънчев бряг, сред които най-драстично в нивото на грабежите и извършените кражби. \nГотовността на своите служители за включване в проверките в Слънчев бряг декларира и директорът на Агенция \"Митници\" Георги Костов. По думите му на разположение ще са между 30 и 50 опитни служители, които да осъществяват контрол на акцизните стоки, чието потребление през активния летен туристически сезон се е увеличило многократно. В тази посока неплащането на акциз без значение за кои от акцизните стоки / алкохол, цигари или горива/ би довело до големи щети за държавния бюджет. \nЗам.- министърът на финансите Бойко Атанасов уточни, че във фокуса на проверките ще са нелоялните и непроявяващи самоконтрол към спазване на финансовата дисциплина търговци, а обектите –нарушители ще бъдат и затваряни, ако се констатира неиздаване на касови бележки. Стремежът е санкцията да е бърза и дисциплинираща за това срокът на затварянето ще следва в рамките на ден от констатираното нарушение. \nЗаместник-министър Атанасов изрази убеденост, че резултатът от строгите действия на съвместни екипи на служители от МВР, НАП и Агенция \"Митници\" ще доведе до вдигането на приходите в края на сезона и спазването на законовите норми. \n  \n \n", "date": "2017.06.30", "title": "Държавата праща тежката артилерия в Слънчев бряг!"}
{"url": "https://www.blitz.bg/obshtestvo/stoynev-pensionerite-nyamat-vina-che-upravlyavashchite-mogat-tolkova_news525607.html", "text": "Българските пенсионери нямат вина, че управляващите могат толкова и издишат в политиката за доходите. Това каза от трибуната на Народното събрание заместник-председателят на ПГ на „БСП за България“ Драгомир Стойнев в декларация от името на група.\n„В сряда ПГ на „БСП за България“ гласувахме за предложението на ГЕРБ и Обединени патриоти за увеличение на минималната пенсия“, каза Стойнев. „Подкрепихме ви заради хората, нашите майки и бащи, които са строили тази държава, въпреки че вие гласувахте против предложението на „БСП за България“ за преизчисляване на пенсиите“, каза Стойнев и добави, че това предложение е щяло да премахне несправедливостта между старите и новоотпуснатите пенсии. \n„Разликата между вашето и нашето предложение е безкрайно ясно. Вашето е лесно решение с неголям и противоречив ефект. Подкрепя тези, които са били най-малко коректни към осигурителната система“, заяви Стойнев. \nПо думите му е страшно, че управляващите не мислят за цялостна политика за доходите. „Колеги за няколко минути се абстрахирайте, че сте управляващи. Помните ли как в предизборната кампания обикаляхте страната с обещания за минимална пенсия от 300 лв. и за преизчисляване на всички пенсии“, каза той и посочи, че днес управляващите вече са забравили за обещаното. Според него най-страшното нещо в политиката е да лъжеш и да не спазваш обещанието си. \n", "date": "2017.06.30", "title": "Стойнев: Пенсионерите нямат вина, че управляващите могат толкова"}
{"url": "https://www.blitz.bg/politika/fotoreportazh-v-blits-vazhna-diskusiya-za-blgarskoto-predsedatelstvo-se-provede-v-parlamenta_news525628.html", "text": "Би следвало да се постараем по-общите насоки да се фокусират в горещи точки като миграцията и Дъблинското споразумение, които очевидно са блокирани и в Съвета и в Парламента няма особено придвижване в позитивна посока. Това каза евродепутатът Георги Пирински от Групата на Прогресивния алианс на социалистите и демократите в Европейския парламент по време на дискусия на тема „Политически аспекти на Парламентарното измерение на първото Българско председателство на Съвета на Европейския съюз“ в Комисията по европейските въпроси и контрол на европейските фондове, предаде \"Фокус\".\n„Наред с по-общите въпроси на политиката за сигурност и отбраната е целесъобразно да се помисли за такова фокусиране“, обясни той. \n„За Българското председателство мерило ще бъде до каква степен сме способни на изпълняваме функцията на работещ консенсус в момент, когато ЕС изпитва почти непознати трусове и затруднения. В момент, когато дискусията в ЕС и ЕП е доста изострена“, посочи Георги Пирински. \n„Няма вече голяма коалиция в ЕП, има сериозно обосноваване на различни гледища във връзка със сценариите, които се обсъждат“, каза още той.\n \n", "date": "2017.06.30", "title": "Фоторепортаж в БЛИЦ: Важна дискусия за Българското председателство се проведе в парламента"}
{"url": "https://www.blitz.bg/politika/tsvetanov-zakhapa-lyuto-bsp-za-sistemata-na-mvr-i-otseche-vie-ste-maystori-na-intrigata_news525568.html", "text": "Днес системата е много по-стабилна, отколкото при вас. Това каза председателят на ПГ на ГЕРБ Цветан Цветанов по време на дебатите по промените в Закона за МВР на първо четене по повод изказвания на депутати от БСП, предаде \"Фокус\".А\n„Колегата Румяна Бъчварова, която искате да вкарате в някаква интрига, вие сте майстори в тази посока, направи невъзможното, за да стартират и да наваксат изоставането. \nПрез 2015 година има приключена процедура, има подписано рамково споразумение и в момента полицаите вече започват да получават своите униформи“, обясни той. „Днес не обсъждаме реформите в системата на МВР, а да можем да оправим вашите грешки“, коментира Цветан Цветанов. „Искаме само да изплатим неизползваната сума от полицаите през 2013,2014 и 2015 година“, заяви той. \n„Ако искате да правим някаква политическа риторика с негативен оттенък, не искаме да участваме в този дебат. Искаме да решаваме проблемите на българските полицаи, както сме го правили винаги“, каза още председателят на групата на ГЕРБ. \n", "date": "2017.06.30", "title": "Цветанов захапа люто БСП за системата на МВР и отсече: Вие сте майстори на интригата!"}
