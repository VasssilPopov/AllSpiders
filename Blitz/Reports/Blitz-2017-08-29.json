{"url": "https://www.blitz.bg/daydzhest/germaniya-mekata-na-ekologichnata-khrana_news539810.html", "text": "\n Каква е разликата между екологично и обикновено яйце? На пръв поглед никаква, пише profit.bg. \nРазликата е в процеса на производство – никакви синтетични пестициди, претъпкани ферми с животни, инвензивни техники за отглеждане. \n „По-екологично е“, обобщава Джойс Мовиюс от екологичната организация BÖLW в Германия - основния екологичен пазар в Европа и втори в света, след САЩ. ЕС работи от 2014 г. по нова директива за регулиране на бизнеса с екологични продукти, който през 2015 г. нарасна с над 7% и донесе 75 млрд. евро. \n Липсата на консенсус по много теми, най-вече полемиката около равнището на пестицидите, предизвика война в Брюксел и превърна директивата в една от най-обсъжданите в историята на Комисията по земеделие. \n Екологичен, биологичен, органичен – всички са синоними. Ключът не е в крайният продукт, сертифицира се процесът, пише испанският вестник El Pais. „Директивата казва как се произвежда, етикетира и контролира“, разяснява Мовиюс. \nЕвропейските земеделци, произвеждащи органични стоки, не могат да използват синтетични пестициди (въпреки че е разрешен ограничен списък от пестициди и фитосанитарни натурални продукти) и да дават антибиотици на животните. Те трябва да имат достъп до естествена светлина и да могат да се движат свободно на полето. \n„Осигурява се по-голямо биоразнообразие и се предотвратява възможността животните да развият резистентност към бактериите, което не е добре нито за тяхното здраве, нито за здравето на хората“, обяснява Анна Мария Харинг, доцент по пазарни политики в земеделието от университета в Еберсвалде. \n \n За получаването на екологичен сертификат е необходимо за три години да бъдат забранени всички видове изкуствени торове. Много потребители не знаят, че сертификатът се предоставя, дори крайният продукт да съдържа остатъци от забранени химически вещества за този вид храни. Разбира се, ако равнището не превишава определен праг, който е в сила и за конвенционалната храна. \n „Проблемът е, че замърсяването може да дойде отвсякъде“, коментира Изабел Буске, представител в Брюксел на Германската федерация на асоциациите на потребителите. „Ако съседът ви е традиционен земеделец, не можете да предотвратите разнасянето от вятъра на пестицидите, които той използва, във вашите посеви“, допълва тя. \n Лудоф фон Мазтлан поел юздите на екологичната ферма Brodowin с площ от над 1000 хектара между Берлин и полската граница. „Рентабилно е, но трябва да се инвестират много време и пари“, казва той. \nС 1600 кокошки, 220 крави и 300 млечни кози, фермата има собствена марка и снабдява както компаниите в района, така и крайните потребители чрез онлайн магазина си. \n Малък магазин, пълен с екологични продукти, произведени във фермата, е първата задължителна спирка, преди да стигнете до оборите. „Животните ни излизат на полето, за да пасат всеки ден“, казва Фон Мазтлан, показвайки гордо добитъка си. \nНа няколко минути с кола по неасфалтиран път се намират посевите – лук, картофи, различни видове цветно зеле, тикви, обградени от дива природа. \n \n „Един от основните нутриенти за растенията е азотът - вещество, което се осигурява благодарение на бактериите, живеещи в горените на зеленчуците\", обяснява фермерът. \n Екологичното земеделие получава подкрепа от обществото, което се тревожи все повече за здравето си и за околната среда. Както в Германия, така и в други европейски страни се срещат специализирани магазини за биологични храни, които наводняват и супермаркетите с традиционна храна. \nНо цената продължава да е основа спирачка пред потребителите. \n „Екологичните продукти излизат между 30 и 50% по-скъпо“, потвърждава Фон Мазтлан, но „много граждани са готови да платят за тях“, допълва той. „Въпросът не е толкова да е по-здравословно, защото днешната храна е фантастична – както органичната, така и конвенционалната, въпросът е да се причиняват по-малко вреди на природата“, казва още Фон Мазтлан. \n В същото време в Брюксел се води законодателна война за определянето на нова директива, която да регулира екологичната продукция. Европейската комисия започна обществено обсъждане и през 2014 г. предложи да създаде нов регламент за сектора. \nСлед години на тежки преговори, в началото на юли се стигна до плахо политическо съгласие между комисията, парламента и съвета в очакване на окончателното гласуване. \n „Преговорите бяха трудни от самото начало“, казва Норбер Линс, германски евродепутат от Европейската народна партия. Най-противоречивият момент, според много членове на ЕП, е свързан с предложението на комисията само храните без никакви пестициди (равнище под 0.01 милиграма за килограм, равносилно на бебешката храна) да бъдат сертифицирани като екологични. \n „Ние бяхме съгласни с комисията и предложихме - в случай на неволно замърсяване, производителят на органични продукти да бъде обезщетен“, казва Лидия Сенра, испански евродепутат от Партията на европейската левица. \n Предложението на Комисията за пестицидите в крайна сметка не беше включено в текста - за щастие на едни и разочарование на други. „Мнозинството евродепутати заявиха, че не желаят никакъв нов праг на пестицидите, а искат подобряване на контрола“, казва германецът Мартин Хауслинг от Зелената партия и ръководител на преговарящия екип в Европейския парламент. \n Нишов бизнес \n В Берлин лесно можете да откриете екологични пазари на открито и магазини, в които се продават само сертифицирани продукти. В източната част на града дори има биохотел. Хотел „Алмодовар“, посветен на известния испански режисьор Педро Алмодовар, се намира в квартал Фридрихшайн. \n Дървени маси и мебели в ориенталски стил доминират в интериора, който е скромен, но грижливо подбран. Менюто на деня, написано с тебешир върху дъска, уверява, че храните са 100% екологични. \n„Посетихме няколко банки, преди да ни отпуснат заем. Казваха ни, че сме луди“, разказва собственичката на хотела Александра Мюлер-Бенц. „Сега имаме клиенти от цял свят, въпреки че някои правят резервация, без да знаят, че тук всичко е екологично, дори боята и подът“, отбелязва тя. \n Макар че все още са нишов бизнес, екологичните продукти постигат растеж с 500 000 хектара на година в Европа в последните десет години, показват данни на Евростат. През 2015 г. те са заемали 6.2% от обработваемите земи. Целта е да достигнат 50% до 2030 г. \n Кристен Арп от екологичната организация BNN казва, че Германия имала специализирани магазини още в края на 70-те години на миналия век, въпреки че липсвала европейска регламентация. През 1991 г. е приета първата европейска директива, а през 2010 г. е въведен европейският етикет organic leaf, който сертифицира, че процесът отговаря на стандартите. \n„Ние бяхме пионерите. Днес имаме около 2500 магазина и продажбите на екологични продукти представляват 5% от целия хранителен сектор“, казва Арп. \n Благодарение на демографската си сила, дълга екологична традиция и политическата подкрепа за сектора, Германия се превърна в безспорен лидер от гледна точка на размера на пазара – през 2015 г. той нарасна с 10% и донесе печалба от 8.5 млрд. евро - почти една трета от целия европейски пазар, оценяван на 30 млрд. евро. \n Мария Долорес Раигон, преподавател в Политехническия университет във Валенсия и председател на Испанското дружество за екологично земеделие, обяснява, че „съществуват два вида Европа с различни цели. Едната, на север, е потребител, а другата, на юг, е производител“. „Но нещата започват да се променят“, допълва тя. \n Една от големите критики към органичното земеделие е по-малката му производителност, в сравнение с традиционното, поради което са необходими повече земи, за да не се използват интензивни техники за производство. \n„Но има изследвания, които казват обратното. Необходимо е да заложим на изследванията и да променим начина си на потребление, ако искаме да стимулираме този вид земеделие“, казва Харлинг от университета в Еберсвалде. \n „Купувам си биологични продукти през два дни“, споделя Даниел, млад дизайнер от Хамбург, на излизане от магазина Alnatura в Берлин - една от най-големите специализирани вериги в Германия. „Мисля, че изхвърляме твърде много химически продукти в природата и това е моят малък принос“, допълва той. \n „Потребителите се доверяват на етикета, но не винаги знаят какво означава екологичен, а етикетите не помагат“, категорична е Изабел Буске. \n Освен на европейския печат, страни, като Германия, разчитат и на собствени сертификати, всеки от които разполага със свой етикет. „Това е въпрос, по който трябва да се работи. Най-важното е потребителят да знае какво купува“, казва Буске. \n", "date": "2017.08.29", "title": "Германия - меката на екологичната храна"}
{"url": "https://www.blitz.bg/svyat/rusiya-s-prva-reaktsiya-sled-raketata-koyato-pkhenyan-izstrelya-nad-yaponiya_news539764.html", "text": "\nРуската федерация вижда тенденция към ескалация на напрежението на Корейския полуостров, като ситуацията допълнително се усложнява от съвместните учения на САЩ и Южна Корея. Това заяви пред журналисти заместник-министърът на външните работи Сергей Рябков, предава РИА Новости. \n„Виждаме тенденция към ескалация (на Корейския полуостров), считаме, че тези учения, които бяха проведени, макар и в някакъв „облекчен вариант“ в сравнение с първоначалния сценарий, изиграха своята роля за провокиране на Пхенян за ново изстрелване. В момента сме крайно загрижени от общото развитие и за това какъв отзвук може да има за ситуацията със сигурността в Североизточна Азия“, подчерта руският дипломат. \n", "date": "2017.08.29", "title": "Русия с първа реакция след ракетата, която Пхенян изстреля над Япония"}
{"url": "https://www.blitz.bg/svyat/yuzhna-koreya-raznese-lyubopitna-mlva-za-kim-chen-un_news539756.html", "text": "Лидерът на КНДР Ким Чен Ун е станал баща за трети път през февруари месец тази година, съобщава агенция Йонхап, цитирана от ТАСС.\nСевернокрейският лидер и първата дама И Сол-джу са женени от 2009-та година. Знаеше се, че имат две деца. \nЮжнокорейски депутати, информирани от разузнаването, имат информация за случилото се. Към момента няма яснота какъв е полът, нито името на детето. \nСпоред южнокорейски депутати, информирани от разузнаването, първата дама на КНДР е родила отново през февруари. Не се съобщава полът, нито името на детето. \nПрез 2016 г. съпругата на лидера на КНДР месеци наред не се появи пред публика и това породи слухове, че е бременна. \n", "date": "2017.08.29", "title": "Южна Корея разнесе любопитна мълва за Ким Чен Ун"}
{"url": "https://www.blitz.bg/intsidenti/stikhii/zemetresenie-v-solun_news539772.html", "text": "\n Слаб земен трус с магнитуд 3,2 по Рихтер днес сутринта е регистриран в района на Солун, съобщава гръцката агениця АНА-МПА.  \nТрусът е бил усетен от жителите на втория по големина гръцки град. Епицентърът му е локализиран на 43 километра от Солун между Неа Аполония и Мелисургос, на дълбочина 10 километра. \nОсвен в Солун трусът е усетен и в района на Полигиро, Халкидики. Няма данни за пострадали и разрушения.\n", "date": "2017.08.29", "title": "Земетресение в Солун!"}
{"url": "https://www.blitz.bg/svyat/trmp-poteglya-km-ada-shche-vidi-neopisuem-uzhas_news539762.html", "text": "Президентът на САЩ Доналд Тръмп ще посети Тексас, за да се запознаете с размерите на щетите, които причини \"Харви\"и дъждовете, които последваха. Ураганът се премести в Луизиана, където предизвиква също големи поражения, пише \"Стандарт\".\n В същото време стара снимка превърна в герой Барак Обама незаслужено. Фотото, на което предоставя храна на нуждаещи се през 2015 г, бе представено като прясно от Хюстън мрежата от потребител в \"Туитър\". То за секунди събра 17 000 харесвания. \nНаводненията, които бяха предизвикани от урагана „Харви“ най-вероятно ще се влошат, предава The Telegraph. Федерални инженери пуснаха насъбралата се в резервоарите вода, за да предотвратят преливането на язовири. Очаква се близо 30 хиляди жители на Хюстън да останат временно бездомни. Жертвите към момента са 5. Наводнени са цели квартали, десетки хиляди хора са евакуирани, близо 300 хил. са без ток. \n", "date": "2017.08.29", "title": "Тръмп потегля към ада, ще види неописуем ужас!"}
{"url": "https://www.blitz.bg/svyat/erdogan-zastana-zad-ideyata-za-palestinska-drzhava-ss-stolitsa-yerusalim_news539744.html", "text": "Турският президент Реджеп Тайип Ердоган се срещна с лидера на Палестинската автономия Махмуд Абас в Анкара, предава Ynetnews, цитиран от \"Фокус\". Двамата изразиха подкрепата си за решаването на израелско-палестинския конфликт на принципа за двете държави, който предвижда независима Палестина със столица Йерусалим.\nЕрдоган заяви, че \"ключът към успеха е в защитата на правата на палестинците\". Той добави, че Израел трябва да прекрати \"опитите за окупация\", които \"подкопават изпълнимостта на принципа за двете държави\". \nТой подчерта, че Турция подкрепя решение на базата на принципа за две държави с границите от 1967-ма година. \n \n", "date": "2017.08.29", "title": "Ердоган застана зад идеята за Палестинска държава със столица Йерусалим"}
{"url": "https://www.blitz.bg/lyubopitno/tova-e-nay-krasivata-baba-v-evropa-i-izglezhda-mnogo-mnogo-seksi-snimkivideo_news539745.html", "text": "38-годишна баба от Санкт Петербург разкри тайните на красотата си. Елизавета Родина е обявена за най-красивата баба в Европа за 2016 г., печели и титла за красота в Русия, съобщава \"Дарик\".\n\"Започнах да се грижа за себе си по сериозно, като преминах на диета-не ям месо и риба. Менюто ми е скромно. Практикувам джогинг, добавих нови, по-сложни упражнения в практиките ми по йога\", разказва хубавицата. \nРускинята станала баба миналата година, когато 19-годишната й дъщеря Ана родила малката Тамара. Самата Ана също е участвала в няколко конкурса за красота.\n \nЛюбопитен факт от биографията на атрактивната баба е, че има нестандартни домашни любимци. Тя отглежда в къщата си две прасета, всяко от които тежи по 80 килограма. Животинчетата се казват Наполеон и Жозефин.   \n", "date": "2017.08.29", "title": "Това е най-красивата баба в Европа и изглежда много, много секси (СНИМКИ/ВИДЕО)"}
{"url": "https://www.blitz.bg/svyat/severna-koreya-nakara-yaponiya-da-nastrkhne-uzhaseni-grazhdani-trsyat-speshen-podslon-i-se-barikadirat-po-mazeta-sled-izstrelyanata-raketa-snimki_news539784.html", "text": "Припомняме, че по-рано днес Ким Чен-ун изстреля поредната балистична ракета, но този път тя е преминала през небето на Япония. Ужасени граждани търсят начин да се евакуират в сгради и мазета. Това е най-силната ескалация на напрежение между Северна Корея и другите страни до момента, предава Daily Mail.\n \nЯпонската армия не се опита да свали ракетата, която се разцепи на три парчета край брега на Хокайдо и се приземи в Тихия океан, на около 700 мили източно от нос Еримо, след като прпътува 1700 мили само за осем минути. \nМилиони японски граждани бяха събудени с текстове, които ги подтикнаха да се преместят в \"здрава сграда или сутерен\", докато ракетата минава през територията им около 6 часа местно време. \nЖителите се покриваха, а железопътните служби в Япония спряха. Пътуващите в ранните сутрешни часове казаха грубо: \"Всички линии преживяват срив поради изстрелването на ракети\".\n Смята се, че диктаторът Ким Чен-ун е изстрелял ракетата си над Япония, защото това е пътят към американската територия на Тихия океан, а именно о-в Гуам, която той заплашва да атакува преди две седмици. \n Превод и редакция: БЛИЦ \n", "date": "2017.08.29", "title": "Северна Корея накара Япония да настръхне! Ужасени граждани търсят спешен подслон и се барикадират по мазета след изстреляната ракета (СНИМКИ)"}
{"url": "https://www.blitz.bg/dnes-cherpiat/izvestnite-rozhdenitsi-na-29-avgust_news539751.html", "text": "\n  Днес повод за празнуване и почерпка имат: \n  У нас: Александър Койчев Иванов , депутат ог ГЕРБ в 44-ото НС Гергана Плетньова , актриса, носителка на „Икар“ Жорж Ганчев , създател на БББ, бивш депутат Мариана Евстатиева-Биолчева , режисьор Генерал–майор, член-кор., проф. Николай Петров , д.м.н, министър на здравеопазването, бивш началник на ВМА и бивш министър на здравеопазването в състава на служебното правителство на Марин Райков (13 март 2013 – 29 май 2013) Д-р Пламен Димитров , председател на УС на Дружеството на психолозите в България Светлана Шаренкова , председател на “Форум България-Русия”, издател Стилиян Иванов , режисьор \n  По света: Боб Биймън , бивш американски лекоатлет, известен с олимпийския си и световен рекорд в дългия скок (8.90 м), поставен на олимпийските игри в Мексико`68, останал почти 23 години и подобрен. от Майк Пауъл (8,95 м) на световното първенство в Токио през 1991 г. Олимпийският му рекорд остава до този ден Волфганг Дзиони , барабанист и перкусионист на германската група „Скорпиънс“ от 1965 до 1972, участвал само в дебютния й албум „Lonesome Crow“ (1972)   Елиът Гулд , американски актьор, известен с участието си във филмите „Боб & Керъл & Тед & Алис“ (роля, донесла му номинация за „Оскар“) ,  „Военнополева болница“ (номинация за „Златен глобус“ за най-добър актьор), „Калифорнийско разцепване“, „Бъгси“, „Американска история Х“.  Популярност му носи и ролята на колоритния бивш хазартен бос Рубен Тишков в касовата поредица за „Бандата на Оушън Йон Дал Томасон , бивш датски футболист, един от най-добрите датски футболисти за всички времена, капитан на националния отбор по футбол на страната си в периода 2004 – 2010 г.,  понастоящем треньор Карл Марковиц,   най-известен с ролята на Ернст Щокингер в сериалите Комисар Рекс и Щокингер, и от филма „Фалшификатори на монети“ Лиъм Пейн , певец и член на британско-ирландската бой банда Уан Дайрекшън Ребека де Морни , американска актриса, популярна в ролята на Миледи де Уинтър от “Тримата мускетари (1993), където си партнира с Кийфър Съдърланд, Чарли Шийн, Крис О'Донъл и Оливър Плат и като Сара във филма на режисьора Андрей Кончаловски „Влакът беглец“ \n \n", "date": "2017.08.29", "title": "Известните рожденици на 29 август"}
{"url": "https://www.blitz.bg/svyat/podsilvane-moskva-prati-podvodnitsite-ot-flota-v-cherno-more-kolpino-i-veliki-novgorod-v-sredizemno-more_news539725.html", "text": "Русия изпрати две големи подводници в Средиземно море, за да подсили своите сили там, съобщиха от военното министерство в Москва, информира БНТ.\n„Новите големи дизелови и електрически подводници от флота в Черно море – „Колпино“ и „Велики Новгород“ пристигнаха в Средиземно море“, където се намира и руската база в Сирия, се посочва на сайта на ведомството. \nИ двата плавателни съда имат екипаж от по 50 човека и са произведени в Санкт Петербург. Те разполагат със съвременни навигационни системи, системи за автоматизиран контрол, прецизна ракетна навигация и др. Те влизат на въоръжение в руския флот през 2016 г. и могат да развият скорост до 20 възела. \nРуските кораби, разположени в средиземноморска база в сирийския град Тартус, играят важна роля за подкрепата на Москва за президента Башар Асад. \nПрез декември миналата година руският президент Владимир Путин нареди разширяването на военноморската база и изпрати руски кораби в сирийски води. През януари тази година Москва и Дамаск подписаха договор в рамките на 49 години, според който Русия трябва да разшири и модернизира базата. \nСпоред официални данни от миналата година близо 4300 руски военни са изпратени на служба в Сирия.\n", "date": "2017.08.29", "title": "Подсилване: Москва прати подводниците от флота в Черно море \"Колпино\" и \"Велики Новгород\" в Средиземно море"}
{"url": "https://www.blitz.bg/svyat/yuzhnokoreyskiyat-prezident-s-izvnredna-reaktsiya-sled-raketata-na-severna-koreya_news539728.html", "text": "\n Южнокорейският президент Мун Дже-Ин призова за всеобхватни военни реформи, които да позволят на Юга да се противопостави на асиметричните заплахи от Северна Корея, предава . \nГоворейки пред Министерството на националната отбрана и Министерството на делата на ветераните и патриотите, Мун Дже-Ин заяви, че военният капацитет на Южна Корея не отговаря на икономическата й мощ. \nТой подчерта, че брутния икономически продукт на Южна Корея е 45 пъти по-голям от този на Северна, което предполага, че и военният й капацитет трябва да нарасне през идните години. \n„Северна Корея се фокусира на асиметрични военни възможности като ракети и ядрени оръжия, а ние трябва да си осигурим средства за отговор“, заяви той. \n", "date": "2017.08.29", "title": "Южнокорейският президент с извънредна реакция след ракетата на Северна Корея"}
{"url": "https://www.blitz.bg/svyat/tazi-noshch-svett-be-na-praga-na-voyna-obzorgrafika_news539717.html", "text": "Южнокорейският президент Мун Дже-Ин заповяда на армията да демонстрира капацитета си за отразяване на севернокорейската агресия, ако комунистическата държава реши да нападне, предава южнокорейската информационна агенция Yonhap.\nКакто БЛИЦ съобщи,   Ракетата е прелетяла над североизточните части на Япония. В събота бяха засечени три севернокорейски ракети, което доведе до засилване на напрежението на Корейския полуостров. \nПоказната демонстрация на Въоръжените сили на Южна Корея включваше изстрелването на осем ракети „Марк 84“ и „МК84“ от четири изтребителя Ф-15 близо до границата между двете страни, заяви прессекретарят на президента. \nОбединеният генерален щаб на Южна Корея отбеляза, че това е 13-тата балистична ракета, която Северът изстрелва тази година. \nТова е „нарушение“ на резолюциите на Съвета за сигурност на ООН срещу Пхенян и провокация, която заплашва мира и стабилността, заяви южнокорейският генерал Ро Дже-Чон. Южна Корея и САЩ ще отразят абсолютно решително всяка провокация, добави той. \nПо-рано в телефонен разговор южнокорейският външен министър и американския му колега Рекс Тилърсън се съгласиха да настояват за допълнително санкции срещу Пхенян пред Съвета за сигурност на ООН.\n Япония, САЩ и Южна Корея поискаха извънредно заседание на Съвета за сигурност на ООН. Дипломатически източници твърдят, че съвещанието ще се проведе във вторник вечерта. \n \nЯпонската армия не се е опитала да свали ракетата, която премина в 6:06 местно време.  \nОт Северноамериканското аерокосмическо отбранително командване (НОРАД) „определиха, че севернокорейската ракета не е представлявала заплаха за Северна Америка“. \nСеверна Корея най-вероятно е провела изпитание на балистична ракета със среден обсег „Хвасон-12“, която по-рано заплашваше да пусне в района на Гуам,  \n„Има вероятност Северна Корея да е изпитала ракета „Хвасон-12“, която планираха да изстрелят в района на Гуам, тъй като по наши данни, тя е прелетяла около три хиляди километра. Фактът, че ракетата е летяла 14 минути до падането си говори, че тя е била пусната по стандартна траектория“, заяви японският експерт. \nСанкциите са изчерпани като ресурс за въздействие на Северна Корея, заяви заместник-председателят на руското външно министерство Сергей Рябков. \n„За всички е очевидно, че ресурсът на санкционното въздействие над КНДР е изчерпан“, каза той. Той подчерта, че Москва е разтревожена от тенденцията за ескалация на Корейския полуостров. \n„Виждаме тенденция към ескалация. Считаме, че съвместните учения на САЩ и Южна Корея, които се проведоха, макар и в по-облекчен вариант, отколкото първоначалния сценарий, оказаха влияние от гледна точка на това да се провокира Пхенян към ново ракетно изпитание“, подчерта руският дипломат. \n  \n \n", "date": "2017.08.29", "title": "Тази нощ светът бе на прага на война (ОБЗОР/ГРАФИКА)"}
{"url": "https://www.blitz.bg/stsena/zashemetyavashch-rekord-finalt-na-sedmi-sezon-na-igra-na-tronove-be-gledan-ot_news539733.html", "text": "Последният епизод на завършилия седми сезон на филма „Игра на тронове“ е поставил рекорд по численост на зрителската аудитория в историята на този сериал, съобщи международната изследователска маркетингова агенция Nielsen, цитирана от БГНЕС.\nПо нейни данни финалния епизод от седмия сезон е бил гледан от 12.1 млн. зрители. Още около 4 млн. души са се запознали с епизода в интернет в стрийминг платформите. \nТова е с 36% повече от числеността на аудиторията на последния епизод от предходния шести сезон, който е бил проследен от 8.9 млн. души. Сериалът на HBO „Игра на тронове“ е създаден по мотиви от цикъла романи на американския писател Джордж Мартин „Песен за огън и лед“. \nПремиерата на първия сезон на проекта, който впоследствие спечели огромна популярност по целия свят, се състоя през април 2011 г. Сериалът е един от най-скъпоструващите проекти в историята на американската телевизия. Последният, осми сезон, се очаква да излезе в ефир през следващата година.\n", "date": "2017.08.29", "title": "Зашеметяващ рекорд! Финалът на седми сезон на \"Игра на тронове\" бе гледан от..."}
{"url": "https://www.blitz.bg/svyat/nova-politika-za-bezhantsite-iskat-ubezhishche-dokato-sa-v-afrika_news539735.html", "text": "Лидерите на Франция, Германия, Италия и Испания одобриха на срещата си Париж нова миграционна политика, при която мигрантите, които отговарят на критериите за убежище, да поискат закрила още докато са в Африка, а не в страните, където желаят да се установят, пишат световни медии.\nВ обща декларация след срещата си в Париж, в която участваха и лидерите на Чад, Нигер и Либия, президентът на Франция Манюел Макрон, германският канцлер Ангела Меркел и премиерите на Италия и Испания, Паоло Джентилони и Мариано Рахой, изтъкват необходимостта процесът за даване на убежище на \"особено уязвими мигранти\" да започва на териториите на Чад и Нигер. \nЛидерите обявиха, че планират \"мисии за закрила\" в африканските страни в сътрудничество с агенциите на ООН за бежанците и миграцията. \nПроцедурата ще позволи на желаещите убежище в Европа да имигрират законно, ако фигурират в списък, предоставен от Върховния комисариат на ООН за бежанците и регистриран от властите в Нигер и Чад. \nНаред с това европейските лидери се споразумяха да помогнат на Чад и Нигер за подобряване на граничния контрол за спиране на нелегалната миграция. \nГерманският канцлер Ангела Меркел заяви, че Европа има \"хуманитарна отговорност\" да води битка с нелегалната миграция и с трафикантите, които трупат печалби от отчаянието на мигрантите, предаде Асошиейтед прес. \nЕвропейските и африканските лидери обсъдиха заселването на мигрантите от Африка, които отговарят на критериите за получаване на убежище в Европа, но Меркел подчерта, че европейските страни трябва ясно да определят кой бяга от войни и насилие и кой от бедност. \nФренският президент Макрон призова за по-ефективни действия срещу нелегалната имиграция и за увеличаване на помощта на Европа за африканските страни, за да могат да подобрят икономиките си и да спрат трафика на мигранти. \nМакрон предложи да бъде определяно на териториите на Нигер и на Чад кой има право на убежище, съобщи Франс прес. Процедурата според плана му ще се извършва в безопасни зони под наблюдението на Върховния комисариат на ООН за бежанците. Идентификацията ще се прави въз основа на списъци на комисариата и ще се отнася до мигранти, които вече са били идентифицирани от комисариата и живеят в тези транзитни страни. \nТова според френския президент ще помогне да се избегне предприемането на рисковани пътувания през Средиземно море от кандидатите за убежище. За целта ще е необходимо сътрудничество в сигурността и правосъдието и може да се наложи понякога военно присъствие на място, за да се избегне ново струпване на хора и засилване на потока на мигранти към Либия, където лагерите за бежанци и без това са пренаселени. \nПрезидентът на Чад Идрис Деби Итно заяви, че въпросът с имиграцията може да се реши единствено чрез развитие. \"Фундаменталният проблем остава икономическото развитие, необходими са ресурси\", каза Деби, който настоя също за решаване на политическата криза в Либия, през която минават десетките хиляди мигранти, желаещи да стигнат в Европа.\n", "date": "2017.08.29", "title": "Нова политика за бежанците - искат убежище, докато са в Африка"}
{"url": "https://www.blitz.bg/svyat/nyu-york-obyavi-vendeta-eto-na-kakvo_news539741.html", "text": "Кметът на Ню Йорк Бил де Блазио подписа закон, с който минималната цена за кутия цигари в Ню Йорк се вдига от сегашните 10,5 на 13 долара, съобщи Асошиейтед прес. Намалява и броят на местата, където ще могат да се купят цигари. Решението влиза в сила от 1 юни.\nТака Ню Йорк става американският град с най-скъпите цигари, съобщи здравният отдел на кметството. В новата цена е включен и данък. Целта е да се намали броят на пушачите в града, които са около 900 000. В Ню Йорк живеят около 8,5 милиона души. \nС новите разпоредби, общо седем, се намалява наполовина броят на търговците на дребно, които ще лиценз да продават тютюн. Сега това са около 8300 фирми. Забранява и продажбата на всякакви тютюневи изделия в дрогерии, ще се изисква вече разрешително за продажба на електронни цигари, всички жилищни сгради ще трябва да разработят свои правила за пушенето и да запознават с нея всичките си наематели. \nОпонентите на новите мерки казват, че повишаването на цените ще накара много пушачи да купуват цигари на черния пазар - контрабандни и необложени с данък.\n", "date": "2017.08.29", "title": "Ню Йорк обяви вендета, ето на какво"}
{"url": "https://www.blitz.bg/analizi-i-komentari/gardin-kndr-podnovi-naprezhenieto-v-aziya_news539746.html", "text": "\n Американският президент Доналд Тръмп и японският премиер Шиндзо Абе се заканиха да засилят натиска, след като Северна Корея изстреля ракета над Япония, пише \"Гардиън\" . \nДвамата са се разбрали да се свика извънредно заседание на Съвета за сигурност на ООН, който вероятно ще се събере днес. \"Гардиън\" коментира, че това е третата ракета, изстреляна от Северна Корея и прелетяла над територията на Япония - първият път е през 1998 г., а вторият - през 2009 г. Северна Корея изстреля ракета над Япония, гражданите бяха предупредени да се скрият, пише \"Дейли телеграф\". \nИзданието посочва, че японската система за ранно предупреждение е уведомила жителите на северния остров Хокайдо да вземат предпазни мерки, докато ракетата летяла към сушата. Вестникът окачествява изстрелването като значителна ескалация от страна на севернокорейския лидер Ким Чен Ун. Откакто той управлява са извършени над 80 ракетни изпитания - повече отколкото при баща му и дядо му взети заедно. \"Индипендънт\" коментира, че най-новото изстрелване вещае ново изостряне на геополитическата конфронтация във връзка със севернокорейските военни амбиции. \nВестникът отбелязва, че напрежението се бе поуспокоило, но отново започна да се натрупва след изстрелването на ракети в края на миналата седмица. \n\"Вашингтон пост\" пише, че севернокорейска ракета е прелетяла над Япония, предизвиквайки ескалация на напрежението и гневна реакция от страна на Токио. Вестникът добавя, че ракетата е била изстреляна на фона на заплахите на Пхенян да изстреля ракета близо до американската територия Гуам. \"Ню Йорк таймс\" пише, че изстрелването е предизвикало тревога и че то е второто за последните четири дни. \"Файненшъл таймс\" отбелязва, че властите в Токио са реагирали, определяйки изстрелването като \"безпрецедентно голяма\" заплаха, след като ракетата е прелетяла над Хокайдо.\n", "date": "2017.08.29", "title": "\"Гардиън\": КНДР поднови напрежението в Азия"}
{"url": "https://www.blitz.bg/svyat/netanyakhu-km-guteresh-izrael-nyama-da-sedi-bezuchastno-dokato-iran-se-okopava-v-siriya-i-livan_news539703.html", "text": "Не може да се очаква, че израелските власти ще седят безучастни, докато Иран се „окопава“ в Сирия и Ливан и готви планове с „Хизбула“ за война на два фронта срещу Израел, заяви Бенямин Нетаняху на срещата си с генералния секретар на ООН Антонио Гутереш, предава The Jerusalem Post, цитиран от Фокус.\n\"Иран е зает с това да превърне Сирия в база за военното си окопаване и иска да види тази страна, както и Ливан, като военни фронтове за обявената цел да се унищожи Израел“, каза израелският премиер. \n„Иран създава съоръжения за строежа на прецизно насочвани ракети в Сирия и Ливан именно с тази цел“, добави той. \nИзраелският премиер, президентът Ройвен Ривлин и министърът на отбраната Авигдор Либерман отправиха множество критики и оплаквания относно ръководството на ООН. \nОт своя страна Гутереш заяви, че Израел може да очаква безпристрастност от него. Той добави, че все пак понякога не е съгласен с позициите на израелското правителство, но това е нормално.\n", "date": "2017.08.29", "title": "Нетаняху към Гутереш: Израел няма да седи безучастно, докато Иран се „окопава“ в Сирия и Ливан"}
{"url": "https://www.blitz.bg/svyat/izvnredno-severna-koreya-izstrelya-nova-raketa-koyato-preletya-nad-yaponiya_news539704.html", "text": "Северна Корея изстреля ракета, която прелетя над Япония, предава Взгляд, цитиран от Фокус. Изстрелването на ракетата е проведено в посока на Япония, пишат руски информационни агенции. Ракетата е прелетяла над североизточните части на Япония.\nКакто БЛИЦ съобщи, в събота бяха засечени три севернокорейски ракети, което доведе до засилване на напрежението на Корейския полуостров. \n", "date": "2017.08.29", "title": "Извънредно! Северна Корея изстреля нова ракета, която прелетя над Япония!"}
{"url": "https://www.blitz.bg/svyat/trmp-se-nadyava-na-perfektni-otnosheniya-s-rusiya_news539705.html", "text": "Отношенията между САЩ и Русия ще станат, ако не перфектни, то поне добри в даден момент, заяви американският президент, цитиран от Российская Газета и Фокус. Това стана по време на пресконференция на Доналд Тръмп с финския му колега Саули Нийнистьо.\n„Смятам, че би било хубаво, ако имахме перфектни отношения с Русия или в краен случай добри. Това е много важно и аз вярвам, че някога това ще се случи“, заяви президентът Тръмп. \nПо време на пресконференцията, Доналд Тръмп отказа да нарече Русия „заплаха за сигурността“. Той характеризира Руската федерация като огромна ядрена сила, с която „ние трябва да се разбираме“. \nФинландският президент също подчерта, че приветства „неголемия, но позитивен диалог“, който се възобновява между РФ и НАТО.\n", "date": "2017.08.29", "title": "Тръмп се надява на перфектни отношения с Русия"}
{"url": "https://www.blitz.bg/svyat/yaponiya-ne-e-napravila-opit-da-svali-raketata-na-pkhenyan-premiert-shindzo-abe-s-vazhno-preduprezhdenie-km-grazhdanite_news539706.html", "text": "Японското правителство потвърди, че Северна Корея е изстреляла балистична ракета, която е прелетяла над северните части на страната, предава The Guardian, цитиран от Фокус.\nСистемата на правителството за ранно предупреждение посъветва гражданите в този район да вземат предпазни мерки. Същевременно по националната телевизия заявиха, че няма щети. \nЯпонската армия не се е опитала да свали ракетата, която премина в 6:06 местно време. \n„Ще направим възможно най-големите усилия да защитим живота на хората“, заяви японският премиер Шинзо Абе пред репортери, преди да влезе на извънредно заседание за сигурността.\n", "date": "2017.08.29", "title": "Япония не е направила опит да свали ракетата на Пхенян, премиерът Шиндзо Абе с важно предупреждение към гражданите"}
{"url": "https://www.blitz.bg/svyat/liderite-ot-es-sa-edinodushni-migrantite-ot-afrika-da-se-proveryavat-predi-da_news539702.html", "text": "Африканските и европейски лидери подкрепиха предложения за правенето на проверки мигрантите на място в Африка, предава AFP, цитирана от Фокус. Целта на това предложение е да се намали броя на тези, които предприемат опасното пътешествие през Средиземно море.\nФренският президент Еманюел Макрон, който бе домакин на разговорите в Париж, предложи да се установят „напълно безопасни зони“ в Нигер и Чад, където мигрантите да бъдат проверявани от бежанската агенция на ООН. \nЛидерите съставиха и пътна карта за предложението, въпреки че все още има детайли, които се нуждаят от уточняване. В изявление те казаха, че скоро в Нигер и Чад ще бъде пратена съвместна мисия. \nСедемте лидери, сред които бе и Ангела Меркел заявиха, че политическата ситуация в Либия представлява препятствие за разрешаването на имигрантската криза. \n„Докато кризата в Либия не се разреши, не мисля, че можем да намерим окончателно решение на този въпрос“, заяви президентът на Чад Идрис Деби.\n", "date": "2017.08.29", "title": "Лидерите от ЕС са единодушни: Мигрантите от Африка да се проверяват преди да ..."}
{"url": "https://www.blitz.bg/svyat/pentagont-komentira-izstrelyanata-ot-severna-koreya-raketa_news539707.html", "text": "Пентагонът потвърди, че Северна Корея е изстреляла ракета, която е прелетяла над Япония, предава AFP, цитирана от Фокус. Това ескалира допълнително напрежението между САЩ и Пхенян.\n„Ракетата е изстреляна през последните 90 минути“, заяви говорителят на Пентагона полк.Роб Манинг. \n„Северна Корея е изстреляла ракета през последните 90 минути. Можем да потвърдим, че севернокорейската ракета е прелетяла над Япония“, заяви той, добавяйки, че САЩ все още оценяват ситуацията. \nОт Северноамериканското аерокосмическо отбранително командване (НОРАД) „определиха, че севернокорейската ракета не е представлявала заплаха за Северна Америка“.\n", "date": "2017.08.29", "title": "Пентагонът коментира изстреляната от Северна Корея ракета"}
{"url": "https://www.blitz.bg/svyat/vazhna-informatsiya-ima-obshcho-mezhdu-izstrelyanata-nad-yaponiya-raketa-i-eventualna-ataka-nad-guam_news539708.html", "text": "Северна Корея най-вероятно е провела изпитание на балистична ракета със среден обсег „Хвасон-12“, която по-рано заплашваше да пусне в района на Гуам, заяви бившият командир на военноморските сили на Япония Йедзи Кода, цитиран от ТАСС и Фокус.\n„Има вероятност Северна Корея да е изпитала ракета „Хвасон-12“, която планираха да изстрелят в района на Гуам, тъй като по наши данни, тя е прелетяла около три хиляди километра. Фактът, че ракетата е летяла 14 минути до падането си говори, че тя е била пусната по стандартна траектория“, заяви японският експерт. \n", "date": "2017.08.29", "title": "Важна информация! Има общо между изстреляната над Япония ракета и евентуална атака над Гуам"}
