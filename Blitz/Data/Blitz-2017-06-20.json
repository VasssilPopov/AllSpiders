{"url": "https://www.blitz.bg/obshtestvo/regioni/valeri-simeonov-potresen-ot-bardaka-v-slnchaka-imam-chuvstvoto-che-skoro-na-trotoarite-mogat-da-otkriyat-budoari-za-seksualni-uslugi_news522801.html", "text": "\"Не са виновни само заведенията. Не е виновен само този, който яде баницата, но и този, който я предлага. Слънчев бряг е национален курорт и там трябва след 12 часа да можеш да се възстановиш и да дават възможност на гостите си да почиват\". Това каза вицепремиерът Валери Симеонов в \"Тази сутрин\" пред Хекимян по повод изказването си за нощните клубове в Слънчев бряг.\n\"Нямам нищо против това място да е по-освободено. Ясно е, че за един сезон няма да стане нормален курорт, но може да се опитаме. Оказа се, че много хора, които живеят там, дори не излизат от офисите си, за да видят Слънчев бряг. Там е ужасно. Става въпрос за силно опиянени младежи, които се движат на тумби с по 100-200 човека. За 100 човека такава група се взима 50-100 лв. Държавата нищо не печели\", обясни още той. \n\"Имам чувството, че скоро на тротоарите могат да се открият будоари за сексуални услуги\", убеден е Симеонов. \nЕфирът не мина и без обичайните закачки на вицепремиерът. Той показа скица на заведенията на Какао бийч, които са плажа, а Хекимян побърза да добави \"те са на дървени платформи\", а Валери Симеонов го сряза \"не с такива думи толкова рано, ако обичате\" и двамата избухнаха в смях. \n\"Започваме проверки. Има 1000 начина да се проверят едни заведения, и още толкова начина те да бъдат затворени. Ето това е Содом и Гомор. Шумът се чува чак в стария град на Несебър. Няма да позволим да тормозят хората\", категоричен е той.\n", "date": "2017.06.20", "title": "Валери Симеонов потресен от бардака в Слънчака: Имам чувството, че скоро на тротоарите могат да открият будоари за сексуални услуги"}
{"url": "https://www.blitz.bg/analizi-i-komentari/prof-mikhail-konstantinov-za-mazhoritarnata-sistema-vse-edno-govorite-na-khorata-za-yadrena-fizika_news522795.html", "text": "\"Би могло да има нов референдум. Това изобщо не е интересно. Ако нещо струва много пари, но ще излезе нещо полезно, то не е скъпо\", коментира професор Михаил Константинов в студиото на \"Тази сутрин\" пред Хекимян.\n\"Направихме опит, с който доказахме нещо. Във Франция имаше подобна избирателна система и претърпя грандиозен крах. В момента 112 хиляди гласа отиват за един депутат\", допълни той. \"Хората не познават нито една от системите. Все едно им говориш за ядрена физика\", каза още професорът. \n\"Сумата за този референдум е прекалено голяма. Една работа струва толков, колкото се даде за нея. Нека започнем дискусията тихо и професионално\"\n", "date": "2017.06.20", "title": "Проф. Михаил Константинов за мажоритарната система: Все едно говорите на хората за ядрена физика"}
{"url": "https://www.blitz.bg/politika/dnes-e-golyam-den-za-mariya-gabriel_news522789.html", "text": "Българският кандидат за еврокомисар Мария Габриел днес ще бъде изслушана от две комисии в Европейския парламент. В продължение на 3 часа тя ще отговаря на въпросите на депутатите за поста еврокомисар по цифрова икономика и цифрово общество, съобщава Нова тв.\nОт Мария Габриел се очаква да докаже своята компетентност за поста. \nПредварително евродепутатите зададоха писмени въпроси към българския кандидат, а нейните отговори са на 16 страници. От тях става ясно, че повечето законодателна работа по единния цифров пазар е свършена и Габриел обещава да работи в изпълнение на стратегията, приета през май 2015 г. \nОценката от изслушването ще стане известна утре. Ако бъде одобрена, Мария Габриел трябва да бъде утвърдена от Съвета на ЕС и да бъде назначена от председателя на Европейската комисия. \n38-годишната Мария Габриел ще стане най-младият еврокомисар в историята. Тя има осем годишен опит като евродепутат. \n", "date": "2017.06.20", "title": "Днес е голям ден за Мария Габриел"}
{"url": "https://www.blitz.bg/politika/priyatel-na-khelmut-kol-napravi-smrazyavashcho-krvta-razkritie-okolo-smrtta-mu_news523034.html", "text": "\n Стана ясно последното желание на германския канцлер Хелмут Кол, който  . Той е пожелал да бъде погребан в град Шпайер, Югозападна Германия. \nТова заяви дългогодишен приятел на Кол от името на близките му. \n\"Кол взе това решение в края на лятото на 2015 година, когато отново беше в много критична ситуация със здравето\", каза той. \n \n", "date": "2017.06.20", "title": "Приятел на Хелмут Кол направи смразяващо кръвта разкритие около смъртта му"}
{"url": "https://www.blitz.bg/politika/na-dondukov-2-prodlzhava-da-vri-i-kipi-snimka_news522959.html", "text": "\n Важните срещи на „Дондуков“ 2 нямат край. След като преди около час стана ясно, че д , сега той се видя и с представителите на Българската асоциация по информационни технологии (БАИТ). Заедно те обсъдиха перспективите за дигитална трансформация на администрацията, изграждането на информационното общество у нас, киберсигурността и развитието на българската информационна индустрия.  \n \n \n \n„Развитието на технологиите е предизвикателство за всички нас. Трябва да настъпи промяна в мисленето на гражданите, в събирането и анализирането на данни, както и в прилагането им по различен начин. Институциите следва да работят последователно за оптималното използване, оперативната съвместимост и поддръжка на вече наличните информационни ресурси и системи във всички сектори“, подчерта по време на разговора Румен Радев.  \nДържавният глава потвърди, че ще подкрепи инициативите, които улесняват и ускоряват процеса на дигитална трансформация на българската администрация в полза на гражданите и на бизнеса.  \n„Електронното управление е стратегически приоритет за България. Това е необратим процес и е доказано средство за постигане на ефективност, прозрачност, успех в борбата с корупцията, отчетност и контрол“, коментира Румен Радев.  \nКато член на Европейската асоциация за информационни технологии - DIGITAL EUROPE, представителите на Българската асоциация по информационни технологии запознаха президента с работата и целите на Организацията, която представлява индустрията на цифровите технологии в Европа.  \nDIGITAL EUROPE, чиито членове са 61 големи технологични компании и 37 национални търговски асоциации, има за цел да гарантира участието на индустрията в разработването и прилагането на политиките на ЕС. \n \n", "date": "2017.06.20", "title": "На „Дондуков“ 2 продължава да ври и кипи (СНИМКА)"}
{"url": "https://www.blitz.bg/politika/izvnredno-ot-dondukov-2-eto-za-kakvo-se-razbrakha-radev-i-zaev_news522980.html", "text": "\n За България и Република Македония е крайно време да обърнат нова страница в двустранните си отношения. Усложненията между двете държави са неестествени и не отговарят нито на историческите, нито на съвременните реалности, нито на бъдещите ни цели. Това заяви президентът Румен Радев, който разговаря днес на „Дондуков“ 2 с министър-председателя на Република Македония Зоран Заев, съобщиха от прессекретариата на държавния глава. Обща беше позицията, че гражданите и в България, и в Република Македония очакват от своите политици да провеждат политика на приятелство и добросъседство между двете най-близките държави на Балканите.  \n \n \n \nПо време на срещата президентът Радев потвърди подкрепата на страната ни за евроатлантическата и европейската перспектива на Република Македония. Гаранция за тази подкрепа е сключването в скоро време на двустранен договор за добросъседство, който ще създаде ясен регламент „за развитието на двустранните отношения по европейски модел“. Президентът Радев приветства направената от премиера Заев категорична заявка за нов подход на приятелство и добросъседство между България и Република Македония и подчерта очакванията на българската страна за конкретни стъпки в тази насока. \nДържавният глава призова за промяна на подхода на делегацията на Република Македония към страната ни в Съвета на Европа по отношение на процедурата по Рамковата конвенция за защита на националните малцинства, за подкрепа за възстановяването и опазването на българските войнишки паметници, които са част от родовата памет и в двете държави, и за активни действия на политиците, които да създават устойчив климат на доверие между България и Република Македония в публичното пространство.  \n„Нашата държава няма друга алтернатива, освен присъединяване към НАТО и Европейския съюз и на този етап няма по-важно от изграждането на отношения на добросъседство на Балканите“, подчерта Зоран Заев. Той добави, че България е най-големият приятел на Република Македония и очаква активна подкрепа от страната ни в процеса на европейска интеграция.  \nБългария и Република Македония споделят обща история, както и общо бъдеще в ЕС и НАТО, подчертаха още Румен Радев и Зоран Заев. Премиерът на Република Македония потвърди и готовността си за съвместното отбелязване на значими събития и дати от общата ни история, като Илинденско-Преображенското въстание от 1903 г., делото на светите братя Кирил и Методий и други.  \nПостигането на по-добра транспортна, енергийна и комуникационна свързаност между България и Република Македония, както и в региона на Югоизточна Европа, също беше сред акцентите на срещата. Българският президент и министър-председателят на Република Македония бяха единодушни, че двустранният стокообмен може да бъде значително увеличен, както и туристическият обмен. Отбелязана беше позитивната тенденция в двустранното сътрудничество в сферите на образованието и културата. \n", "date": "2017.06.20", "title": "Извънредно от „Дондуков“ 2! Ето за какво се разбраха Радев и Заев"}
{"url": "https://www.blitz.bg/politika/oshche-se-reshava-politicheskata-sdba-na-mariya-gabriel-i-eto-kakvo-kaza-tya-video_news522976.html", "text": "Нито един отрасъл не може да мине без цифровите технологии, никой не бива да остане извън тях. Това заяви българският кандидат за еврокомисар Мария Габриел по време на изслушването си пред Европейския парламент, предавано на живо на сайта на институцията.\nГабриел уточни, че в писмото си до нея председателят на ЕК Жан-Клод Юнкер много ясно е определил мисията й. „Улесняване и насърчаване на европейските политики, които ефикасно да допринесат за изграждането на единия цифров пазар“, обясни тя. \nВъв връзка с това как може да бъде постигнато това Мария Габриел заяви: „Най-напред ще успеем да постигнем резултат, работейки в екип. Заедно с комисаря Андрус Ансип, заедно с екипа на ЕК, заедно със Съвета и Парламента можем да постигнем целите си“.  \n„Нашата цел днес е и нашата отговорност, а именно да допринесем за създаването на една благоприятна среда, която да позволи на всички европейци да се възползват от многобройните благодатни възможности на цифровите технологии. Технологии, които не зачитат границите“, допълни Габриел.  \n„Чакат ни много важни въпроси като киберсигурност, младежта, защита на личните данни, авторските права, правата и отговорността за собствеността на платформите, взаимосвързаността, оперативната съвместимост. Всичко това са много важни въпроси, защото действително цифровите технологии винаги са в множествено число“, коментира още тя и допълни, че това е и основния залог, свързан с цифровото общество и цифровата икономика.  \n„Нито един отрасъл не може да мине без цифровите технологии. Те засягат цялото общество и никой не бива да остане извън тях“, поясни Мария Габриел. \n„Многообразието и компромисът – това е основното ни богатство. ЕП е най-добрият пример, който ни показва какво значи лаборатория за идеи и как функционират сътрудничеството и компромисите на практика. Днес, като имаме предвид разликите в интересите на всички равнища, няма как да постигнем напредък без компромиси. Именно този метод на отвореност, на диалог и ангажираност предлагам по време на мандата си като комисар“, обясни Габриел.  \n„Двугодишният мандат е кратък. Напълно го осъзнавам. Ключовата дума е приоритет. Моят приоритет е да направя така, че да има пълно прилагане на политиките и инициативите, които са били приети до момента. Възнамерявам да стартирам нови предложения, ще работя със всички комисари, със Съвета и с всички заинтересовани страни по дин открит и прозрачен начин, за да постигнем консенсус и той да бъде максимално приобщаващ“, допълни още тя. \nИзслушването на Мария Габриел може да гледате НА ЖИВО  ! \n", "date": "2017.06.20", "title": "Още се решава политическата съдба на Мария Габриел и ето какво каза тя (ВИДЕО)"}
{"url": "https://www.blitz.bg/politika/mareshki-se-zakani-shche-vnesem-proekt-koyto_news523006.html", "text": "\n \"Никога не сме подкрепяли законопроекта на ГЕРБ, а подкрепяме волята на народа\". Това заяви лидерът на \"Воля\" Веселин Марешки по БНТ.  \n\"В целия свят, където и да отида всички ме познават. Хората трябва да познават своите народни представители\", каза Марешки. По думите му и най-хубавата идеята може да бъде изкривена с неподходящ закон. От партията на Марешки ще внесат в Народното събрание свой законопроект за мажоритарен вот. \nПо думите му няма никакво значение каква е системата, ако няма морал. \"Ще внесем проект, който следва референдума\", каза Веселин Марешки. \n\"Не подменяме волята на народа\", посочи той.\n", "date": "2017.06.20", "title": "Марешки се закани: Ще внесем проект, който..."}
{"url": "https://www.blitz.bg/politika/turski-diplomat-napravi-klyuchovo-izkazvane-za-blgariya-ankara-bezhantsite-i-es_news522943.html", "text": "\n България е страната, която проявява най-голямо разбиране по отношение на миграционния натиск, тя е вратата на Турция към Европа, заяви турски дипломат в Кърджали, цитиран от БГНЕС. Генералният консул на Турция в Пловдив Хюсеин Ергани днес посети областния управител на Кърджали Никола Чанев, двамата обсъдиха актуални външно-политически и социално-икономически теми от двустранното партньорство, съобщиха от администрацията.  \nДипломатът даде висока оценка на активните търговски връзки, а неотдавнашната визита на премиера Бойко Борисов в Анкара определи като много успешен знак за още по-силно приятелство и добър диалог.  \n„България е страната, от която Турция среща най-голямо разбиране по отношение на миграционния натиск. В момента в Турция пребивават 3,5 млн. бежанци от Сирия и Ирак, а за тях са изразходвани над 25 млрд. долара. Турция изпълни ангажиментите си по споразумението с ЕС, но досега е получила само 700 млн. евро от предвидените два транша от по 3 млрд. евро, което я натоварва с прекомерно финансово бреме. Отпадането на визите и присъединяването към ЕС са другите две стъпки, които страната ни очаква в отговор на усилията си в защита на границите“, посочи Ергани.  \nТой подчерта, че България е вратата на Турция към Европа, а турците у нас и изселниците ни там са здравият мост между двете държави.  \nДомакинът Никола Чанев заяви, че Турция има ключова роля за решаване на бежанската криза, а стабилните междусъседски отношения са приоритет не само на правителствено, но и на регионално ниво.  \n„Борисов и Ердоган дадоха добър пример за това, защото взаимодействието между нашите две страни е важно не само на Балканите, но и в общоевропейски мащаб. Съзнаваме заслугите на Турция за овладяване на потока от бежанци и това, че изпълнявате стриктно поетите към ЕС ангажименти с цената на много средства. В наше лице имате партньор и приятел“, отбеляза Чанев.  \nДвамата коментираха и въпроси, свързани с развитието на бизнес-контактите и ръста на турските инвестиции у нас, както и подготовката на инициативи за сближаване на бизнеса на Балканите.  \nНа срещата присъства и заместник областният управител Леман Али. \n \n", "date": "2017.06.20", "title": "Турски дипломат направи ключово изказване за България, Анкара, бежанците и ЕС"}
{"url": "https://www.blitz.bg/svyat/prvi-trus-v-pravitelstvoto-na-makron_news522955.html", "text": "\n Двама френски министри, близки до новият френски президент Еманюел Макрон остават извън бъдещия кабинет. Това са министърът на въоръжените сили Силви Гулар, която сама подаде оставка и пожела да не бъде включена в новия кабинет и министърът на териториалното планиране Ришар Фернан. Причините са, общо, казано злоупотреби, пише \"Монитор\".  \nВсъщност както е по закон, премиерът Едуар Филип, излъчен от Макрон, след като стана президент през май, връчи оставката си на държавния глава само ден след като приключиха парламентарните избори. Това обаче бе само процедурна стъпка и веднага Макрон отново натовари Филип с мандат да състави ново правителство до сряда вечерта.  \nТам обаче, в новото правителство, няма да участва Силви Гулар и то по собствено желание. Официално Гулар обяви, че се оттегля, за да покаже \"добра воля\" в предварителното разследване срещу нейната центристка партия Демократично движение (Модем), която е съюзник на Макрон, за фиктивно назначаване на сътрудници в Европейския парламент. Тя стана министър на въоръжените сили преди малко повече от един месец, след встъпването в длъжност на новия френски президент.  \nРишар Феран – вече бившият министър на териториалното планиране, е бивш социалист, който стана един от ранните поддръжници на Макрон в битката му за президентския пост. Срещу него обаче също има обвинения – и то за неправомерно финансиране, като вече е започнало разследване. Феран твърди, че не е извършил нищо нередно.  \nСпоред източника, близък до президентството, той обаче се е съгласил да се оттегли от поста доброволно. По повод аферата около Ришар Феран Франс прес пък съобщава, че той няма да е в състава на кабинета, защото Макрон му предложил да оглави парламентарната група на Република напред в Националното събрание и Феран приел. В този дух е изказване на Феран, че решението на Макрон да го извади от правителството, за да оглави парламентарната група на управляващата партия, е \"стратегическо\", предаде Ройтерс.  \nФеран, който беше дясната ръка на Макрон по време на президентската кампания, отказа да отговори на въпроса дали президентът го е изпратил в \"глуха линия\".  \nФренските медии отбелязват, че пред страната има един огромен приоритет, който трябва да решава новото правителство и това е сигурността. Една от първите му мерки беше създаването на специално антитерористично звено към Елисейския дворец, а при едно от първите си пътувания в чужбина Макрон посети френските войски в Мали.  \nФренският вътрешен министър Жерар Колон съобщи, че в сряда ще представи на министерския съвет законопроект за удължаване на извънредното положение, считано от 15 юли тази година, до 1 ноември тази година.  \nФранция е в състояние на извънредно положение от атентатите на 13 ноември 2015 г. в Париж, в които загинаха 130 души. От януари 2015 до момента при атентати във Франция, по-специално срещу сили на реда, са загинали 239 души. \n \n", "date": "2017.06.20", "title": "Първи трус в правителството на Макрон"}
{"url": "https://www.blitz.bg/politika/moskovski-se-sreshchna-ss-svoya-makedonski-kolega-i-vzekha-mnogo-vazhno-reshenie_news522974.html", "text": "\n Изграждането на жп линията София-Скопие е приоритет в отношенията между България и Македония. Около това мнение се обединиха по време на днешната си среща министърът на транспорта, информационните технологии и съобщенията Ивайло Московски и министърът на транспорта и комуникациите на Македония Горан Сугарески.  \nТранспортната връзка между Югозападните Балкани и коридор Ориент/Източно-Средиземноморски е от съществено значение за свободното преминаване на пътници и товари и за двете страни. Реализацията на проекта е свързана с  осигуряването на финансиране за изграждането на линията на македонска територия, модернизацията на съществуващото трасе София-Гюешево, както и строителството на липсващия участък от 2.5 км от гара Гюешево до македонска граница. \nМинистър Московски заяви, че очаква гаранции от македонска страна за изграждане на трасето на тяхна територия. Ивайло Московски подчерта  пред своя колега, че за програмния период 2014-2020 г. по ОП „Транспорт и транспортна инфраструктура“ са осигурени средства за цялостната подготовка на проекта за модернизация на жп линията София-Перник-Радомир-Гюешево. При наличието на финансов ресурс, строителството на железопътния участък може да стартира през 2020 г., допълни още министър Московски. Двамата министри се обединиха около тезата, че бюджетите на двете държави трудно могат да поемат цялата финансова тежест и е необходимо със съвместни усилия да се търсят външни инвестиции. \nГоран Сугарески информира министър Ивайло Московски за напредъка на проекта за изграждането на нова железопътна линия от Крива Паланка до границата с България, като част от Общоевропейския коридор VIII, от Радомир до Беляковци. От българска страна ще участват експерти, които ще наблюдават дейностите и ще оказват съдействие на македонската страна. Проектът ще се изпълнява в близост до границата с България и в неговия обхват попада трансграничният тунел „Деве Баир“. Преди двустранната си среща двамата министри участваха в пленарното заседание между двете делегации,  водени от премиерите Бойко Борисов и Зоран Заев.\n", "date": "2017.06.20", "title": "Московски се срещна със своя македонски колега и взеха много важно решение!"}
{"url": "https://www.blitz.bg/politika/tsvetanov-nadkha-mariya-gabriel_news522958.html", "text": "\n Заместник-председателят на ГЕРБ Цветан Цветанов пожела успех на българския кандидат за еврокомисар Мария Габриел, чието изслушване в Европарламента  . Цветанов е в Брюксел, където ще участва в Конференцията на високо ниво по въпросите на управление на миграцията. Форумът ще се проведе в Европейския парламент.  \nЕто какво написа той в личния си профил във Фейсбук: \n\"В Брюксел започва изслушването на българския кандидат за еврокомисар Мария Габриел. Пожелавам успех на нашето силно момиче Мария! Тя се доказа като политик, който работи преди всичко за гражданите\".\n", "date": "2017.06.20", "title": "Цветанов надъха Мария Габриел!"}
{"url": "https://www.blitz.bg/svyat/izslushvaneto-na-mariya-gabriel-priklyuchi-s-rkoplyaskaniya-utre-pk_news523012.html", "text": "В Европейския парламент в Брюксел приключи изслушването на Мария Габриел, предложена за следващия български еврокомисар. Тя отговори на въпроси, свързани с цифровата икономика и цифровизацията в областта на културата.\nОтговорите на Габриел неколкократно предизвика ръкопляскания.  \nТя посочи, че държи на качествената журналистика, защото е в помощ на гражданите да си съставят мнение.  \nТрябва да настояваме за медийно образование за всяка възраст, бих настояла платформите да развият лостове за оценка на качеството, за да защитим демократичните си ценности. Феноменът с фалшивите новини не е нов, но е нова скоростта на разпространението им и засягането на нашите общества и ценности, отбеляза Габриел.  \nТя определи въпроса с бъдещето на Евронюз като чувствителен и важен, защото телевизията има мисията да защитава интересите на европейските граждани. Едно от първите неща (като еврокомисар ще бъде) да се срещна с екипа, заяви Габриел.  \nВ нашите демократични общества словото на омразата няма място. Свободата на изразяване и на информация трябва да бъде запазена. Речта на омразата изисква да се защитим с всички сили, за да опазим нашите ценности. С този въпрос не можем да се шегуваме. Като еврокомисар ще защитавам равенството между мъжете и жените, ще защитавам нашите ценности докрай, заяви Габриел.  \nОценката от днешното й изслушване ще бъде представена утре. \n \n", "date": "2017.06.20", "title": "Изслушването на Мария Габриел приключи с ръкопляскания, утре пък…"}
{"url": "https://www.blitz.bg/ikonomika/izchancheni-meratsi-ne-ni-puka-kolko-e-zaplatata-vazhnoto-e-da-kharchim-poveche-amane-mozhe-snimkivideo_news523016.html", "text": "\n Ръстът на заплатите е едно от най-важните неща за българите в сравнение с приоритетите в останалите европейски държи. Въпреки ниските заплати, искаме да харчим повече. Това показва изследване на компания за лични финанси за нагласите на потребителите. \n Причината е значително по-ниският стандарт на живот у нас. \n Над 90% от българите се тревожат и за миграционните процеси, следвани от възможностите за реформи в държавата, здравеопазването и образованието. \n Повече от половината от анкетираните са песимисти за бъдещето на България. На този фон обаче две трети от тях планират в следващите месеци все пак да харчат повече. \n Освен това желание за повече харчене, българинът масово не може да си го позволи. \n Фокусът от трупането на бели пари за черни дни напоследък се измества и все повече от живеещите в големите градове планират да пазаруват повече. \n Експертите обаче съветват да се внимава със заемите. \n „Ако човек получава чисто 1000 лв., това означава, че сумата по всички кредити не е здравословно да надвишава 350-400 лв. на месец”, пояснява Десислава Николова, финансов анализатор. \n Тоест – вноските по всички заеми и стоки на изплащане да не надхвърлят една трета от доходите ни. \nИзточник, снимки и видео: bTV \n", "date": "2017.06.20", "title": "Изчанчени мераци: Не ни пука колко е заплатата - важното е да харчим повече, ама...не може (СНИМКИ/ВИДЕО)"}
{"url": "https://www.blitz.bg/analizi-i-komentari/otzvuk-kak-vidyakha-makedonskite-medii-sreshchata-borisov-zaev_news522989.html", "text": "\n Много широк отзвук намери в македонските медии срещата между премиерите на България и Македония Бойко Борисов и Горан Заев. \n„Първата среща на двамата съседи, проведена днес в София, отваря нови перспективи след дългогодишните спорове и недоразумения между Македония и България. \nКавги и провокации от двете страни, които тласнаха София към блокада на македонската интеграция в ЕС през 2012 г. Блокада, която се добавя към вече съществуващото гръцко вето“, пише скопското електронно издание „НОВА ТВ“. \n„Историческо изявление на Борисов: Ние сме за единна Македония, която е член на НАТО и ЕС!“, е заглавието, което електронната медия „Плус Инфо“ избира за статията, посветена на срещата Борисов-Заев в София.  „Ние сме за единна Македония и за членството й в НАТО и ЕС“, цитира електронната медия „24 Вести“ думите на българския министър-председател Бойко Борисов.  \nОбръща се внимание на обещанието на Борисов да разговаря с колегите си в Брюксел за членството на държавите от Балканския полуостров в Общността.  \nВ София лидерите на двете страни изразиха готовност да не оставят историята да разделя двата народа, а да работят за тяхното сближаване, отбелязват още от редакцията.  \n„Радио Слободна Европа“ обръща внимание на значението, което българският лидер отдава на инфраструктурното свързване на двете съседни държави.  „Днес, от София, македонският и българският премиер отвориха нова страница в държавните отношения. Историческите проблеми ще бъдат преодолени със съвместни тържества, именуване на улици и подкрепа за членството на Македония в ЕС и НАТО“, коментират на свой ред в македонската редакция на Deutsche Welle .  \nСкопският телевизионен канал „Телма“ обръща внимание, че в София двамата премиери заедно са положили цветя пред паметника на цар Самуил - инициатива, която е отправена от Заев във връзка с настояването на България за съвместно честване на исторически празници като Илинден и Деня на Св. св. Кирил и Методий, и съвместно почитане на исторически личности.  \nМинистър-председателят на България Бойко Борисов ще посети Македония и „ще се поклони пред паметника на нашата обща история“, са думите на премиера Зоран Заев, които скопското електронно издание МКД цитира след преговорите между лидерите на двете съседни държави.  \nБезспорно, най-положителният резултат от срещата в София е решението за подписване на Договор за добросъседство между България и Македония. Това трябва да се случи на 2 август, когато се чества Илинден.  На какъв език обаче ще бъде изготвен документът? \nТова е въпрос, който на този етап остава отворен, коментира македонската информационна агенция „Макфакс“.   \nБългария е първата държава, признала Република Македония, но не и съществуването на македонска нация и македонски език. Официална София стои зад тезата, че македонският език представлява регионална форма на българския език, базиран на българския диалект. Пробив по отношение на преговорите за езика е постигнат през 1999 г., когато тогавашният премиер Иван Костов призна правото на Македония да си служи с официалния език. По правило обаче формулировката, която България използва за македонския език, е \"официален държавен език\" или \"официален език на държавата\".  \nС оглед на тези обстоятелства Зоран Заев не бе изненадан от въпроса на представителите на македонските медии дали договорът между двете страни ще бъде подписан на македонски, български или „на някакъв друг език“. \n„Има думи, които биха могли да имат различно тълкуване. Ние, като държава, първи признахме Република Македония. В Конституцията на Република Македония е казано какъв език има тази държава. Съответно, договорът трябва да бъде подписан на езика, описан в нейната конституция. Затова сега смятам, че когато външните министри за последен път прегледат документа, тогава с премиера и останалите колеги ще вземем решение\", отговори българският министър-председател.  Думите на Борисов може да се изтълкуват като сигнали в две посоки. Първо, че България и в бъдеще ще защитава позицията на непризнаване на македонския език. Борисов внимателно избираше думите и не използва нито веднъж \"македонски език\" . \nОт друга страна, той посочи възможността след окончателното разглеждане на документа да бъде взето някакво решение. Това би могло да означава решаване на езиковия спор и признаване на македонския език - безпрецедентен исторически ход в двустранните отношения, коментира агенцията. \n", "date": "2017.06.20", "title": "Отзвук! Как видяха македонските медии срещата Борисов - Заев"}
{"url": "https://www.blitz.bg/obshtestvo/yuristt-borislav-tsekov-mina-kato-s-valyak-prez-panov_news523020.html", "text": "\n Допускам случаят с неподадената декларация на Лозан Панов пред Сметната палата да е свързана с елемент на главозамайване, когато считаш, че ти определяш правото. Това заяви в \"Денят на живо\" по Канал 3 юристът Борислав Цеков от Центъра за модерна политика. \n\"Напълно споделям , защото това се прави за прозрачността за висшите длъжности лица. Мисля си какво може да продиктува у един такъв високопоставен юрист подобна оценка, че да не подаде декларацията, както се изисква. Може да звучи елементарно, но допускам случаят да е свързан с главозамайване. Ако човек не желае подобна публичност, тогава е просто - излизаш от публичния живот\", отсече той. \nБорислав Цеков не пропусна да изрази отрицателното си отношение към политическите совалки на шефа на ВКС Лозан Панов: \"Господин Панов прекалено се вживява като политически фактор, магистратите трябва да разберат, че работата им е да правораздават. Един магистрат да ми говори за избори... Магистраните не трябва да политиканстват, да ходят по митинги - например господин Панов. Ние имахме грозен пример от предишни години, когато един зам. председател на съда - Иван Григоров, отиде на митинг на партията СДС и отиде да иска оставката на президента Желю Желев и да скандира по негов адрес. Същото прави и господин Панов с неговата политическа совалка.\" \n   \n\"Господин Панов прекалено се вживява като политически фактор, ако не разберат, че работата им е да правораздават- Един магистрат да ми говори за избори...И възникват въпроси: гигантският спор как ще бъде разделен ВСС. Всеки може да даде отговор. Магистратите не трябва да политиканстват, да ходят по митинги - например господин Панов по случая с католическия падре, оттеглен от самия Ватикан и държавата няма право да се намесва, и изведнъж председателят на ВКС отива на митинг\", каза още Цеков.\n", "date": "2017.06.20", "title": "Юристът Борислав Цеков мина като с валяк през Панов"}
{"url": "https://www.blitz.bg/obshtestvo/bozhidar-dimitrov-za-vizitata-na-zaev-dnes-e-edin-ot-nay-shchastlivite-dni-v-zhivota-mi-zashchoto_news523023.html", "text": "\"Днес е един от най-щастливите дни в живота ми, защото се сбъдва това, за което работих да стане четвърт век, и защото знаех, че ще стане\", призна професор Божидар Димитров, .\n\"Мислех, че няма да доживея деня, в който политически деец от Скопие ще каже, че българският и македонският народ са едно и също нещо. И сета той (Зоран Заев) ще подпише договора. С клауза, на пръв поглед безобидна - и ако се изпълнява, това значи край на македонизма и превръщането постепенно на Македония в една българска държава. \nЗащото като се спрат кражбите на историята ни, какво ще учат македонските деца? Всичко, което учат сега, е лъжа до лъжа. И ако договорът се подпише и се спазва, те ще учат българската история. Всички тегоби, победи, поражения на българския народ. \nЩе учат, че при премиер Борисов и премиер Зоран Заев бе постигнато споразумението\". \nА Бойко Борисов в неговия хашлашки стил хвана македонския премиер и той полага цветя пред паметника, на който пише \"Цар Самуил, цар на България\". \nСпоред Божидар Димитров няма икономически смисъл да се набляга да жп линия между София и Скопие, но задължително трябва да има автомагистрала. \n\"Има железен път, зарязан по средата, иначе много тунели и виадукти са готови.  \nПитам се следното нещо: в България закриваме жп линии, защото е доказано, че ако не минават 5000 т товар дневно, те са губещи. \nА къде са 5000 тона товар за Македония, какво ще внасяме и изнасяме? \nТрябва да направим магистрала. Не е трудно, защото Скопие - Куманово е готова. От София до Радомир е готова. \nНа практика от Радомир до Куманово е 100 километра.\" \nПо повод поканата на президента Румен Радев към Владимир Путин да присъства на честването на 140 г. от освобождението на България на 3 март 2017 г., Божидар Димитров е категоричен:  \n\"Хубава бе поканата за Путин, защото това е възстановяването на българската държава с решителната помощ на Русия. \nНо иначе да бъде патрон - не, да си бъде там, тук гще бъдем ние. \nНяма да поканим Тереза Мей, която много обичаме. Но предшественикът й Дизраели оправдаваше турските кланета. И с Макрон така. \nНо да поканим румънския президент - задължително. И от Сърбия също\", предложи професорът.\n", "date": "2017.06.20", "title": "Божидар Димитров за визитата на Заев: Днес е един от най-щастливите дни в живота ми, защото..."}
{"url": "https://www.blitz.bg/politika/prvo-v-blits-zakharieva-napisa-super-emotsionalni-dumi-s-koito-obyavi-zashcho-tryabva-da-se-gordeem-che-sme-blgari_news523028.html", "text": "\n „Мария Габриел ни даде още един повод, за да се гордеем, че сме българи“, това написа преди минути в личния си профил във Фейсбук вицепремиерът и външен министър Екатерина Захариева. \n„Изслушването ѝ днес в Брюксел беше ярка проява на професионализъм, знания и умения, демонстрирани на най-високо ниво от българка. През тези три часа получихме категорично доказателство, че българите можем да успеем, когато сме добре подготвени и знаем какво правим“, пише още тя по повод  . \n„Благодаря на Мария за отговорното отношение към България - с представянето си тя доказа, че номинацията ѝ е правилна, навременна и заслужена.  \nВярвам, че с одобряването ѝ за еврокомисар, проектът Европейски съюз има добро бъдеще, а държавата ни ще има още по-значимо място в него“, пише Захариева. \n \n \n \n \n", "date": "2017.06.20", "title": "Първо в БЛИЦ! Захариева написа супер емоционални думи, с които обяви защо трябва да се гордеем, че сме българи"}
{"url": "https://www.blitz.bg/politika/gledayte-na-zhivo-izslushvaneto-na-mariya-gabriel-za-evrokomisar_news522950.html", "text": "\n Започна изслушването на Мария Габриел за поста еврокомисар по цифрова икономика и цифрово общество в Брюксел, предава БНТ. Тя се изправя пред членовете на две комисии на Европейския парламент, за да докаже, че е достойна за този пост. \nВ продължение на 3 часа Мария Габриел ще отговаря на въпросите на евродепутати от комисиите по промишленост, изследвания и енергетика и по култура и образование на Европейския парламент. За одобрение на нейната кандидатура е необходима подкрепата на 2/3 от от тях. Резултатът ще бъде обявен на 21 юни 2017 г.\n", "date": "2017.06.20", "title": "Гледайте НА ЖИВО изслушването на Мария Габриел за еврокомисар"}
{"url": "https://www.blitz.bg/politika/izvnredno-v-blits-tsatsarov-poiska-imuniteta-na-naroden-predstavitel-ot-gerb-ubil-na-ptya-peshekhodets_news522873.html", "text": "Днес, 20 юни 2017 г., главният прокурор Сотир Цацаров внесе в Народното събрание искане за снемане имунитета на народния представител Димитър Гамишев. Това съобщиха от пресцентъра на прокуратурата. Снемането на имунитета на народния представител Димитър Гамишев е във връзка с наказателно производство, образувано по внесен на 22 юни 2016 г. от Окръжна прокуратура-Благоевград обвинителен акт срещу него в Окръжен съд-Благоевград.\nДимитър Гамишев е предаден на съд за това, че на 27 ноември 2014 г. в с. Копривлен, Благоевградска област, ул. „Атанас Тешовски“, като правоспособен водач на МПС, при управление на собственото си моторно превозно средство – лек автомобил марка и модел „Хюндай Санта Фе“, в населено място, със скорост от около 68 км/час в участъка на пътя на излизане от с. Копривлен в посока към с. Парил, е нарушил правилата за движение по пътищата, регламентирани в Закона за движение по пътищата /ЗДвП/, а именно разпоредбата на чл. 21, ал.1 от ЗДвП: „При избиране на скоростта на движение на водача на пътно превозно средство от категория „В“ в населено място е забранено да превишава стойността на скоростта от 50 км/час“, вследствие на което по непредпазливост е блъснал пресичащия пътното платно от ляво на дясно по посока на движението му пешеходец И. Г. Ж. от с. Копривлен, като причинил смъртта му – престъпление по чл. 343, ал.1, б“в“ от НК, във вр. с чл. 342, ал.1, пр.3 от НК, вр. чл. 21, ал.1 от ЗДвП.  \nОбразувано е НОХД № 342/16 г. по описа на Окръжен съд–Благоевград.  \nВ осмото съдебно заседание, проведено на 15.05.2017 г., защитникът на подсъдимия Гамишев представил удостоверение № 254-НС/09.05.2017 г. издадено от ЦИК въз основа на решение № 4743-НС/05.05.2017 г., от което е видно, че Димитър Гамишев е избран за народен представител в изборите за народни представители, проведени на 26.03.2017 г.  \nС определение от 15.05.2017 г. ОС-Благоевград е прекратил наказателното производство и го е изпратил на Софийския градски съд, тъй като се касае за престъпление от общ характер, извършено от лице с имунитет.  \nВ Софийския градски съд е образувано НОХД № 2270/2017 г. и с разпореждане от 30.05.2017 г. на съда наказателното производство е спряно, тъй като Гамишев е придобил имунитет.  \nГлавният прокурор е поискал даване на разрешение за продължаване на наказателното производство срещу народния представител Димитър Гамишев.  \n", "date": "2017.06.20", "title": "Извънредно в БЛИЦ: Цацаров поиска имунитета на народен представител от ГЕРБ, убил на пътя пешеходец!"}
{"url": "https://www.blitz.bg/obshtestvo/tsatsarov-poiska-imuniteta-i-na-sotsialista-manol-genov_news522877.html", "text": "Главният прокурор Сотир Цацаров внесе в Народното събрание искане за снемане имунитета на народния представител от Парламентарната група на \"БСП за България\" Манол Генов, съобщиха от пресцентъра на прокуратурата. Искането се основава на доказателства от разследване на Окръжна прокуратура – Пловдив, изпратено по компетентност на Софийска градска прокуратура.\nОт събраните в хода на досъдебното производство доказателства се установява, че в периода 1 март 2017 г. – 30 март 2017 г. в град Асеновград, при условията на продължавано престъпление с пет деяния, в съучастие като съизвършител с Николай Христев е организирал предлагането и даването на имотна облага - паричната сума от 25 лв. за глас на живущи в гр. Асеновград физически лица, с цел да ги склони да упражнят избирателното си право в негова полза и в полза на политическа партия на изборите за народни представители, провели се на 26.03.2017 г., което осъществява състава на престъплението по чл. 167, ал.3 вр.чл.26, ал.2 вр.ал.1 от НК.  \nСъбрани са доказателства и за това, че през месец март 2017 г. в гр. Асеновград, обл. Пловдив, в съучастие с извършителя Константин Атанасов - главен архитект на Община Асеновград, като подбудител, умишлено го склонил да извърши престъпление, а именно да допусне осъществяването на противозаконна дейност – строителство, без изискуемото по чл.84, ал.1 и ал.2 от ЗКН съгласуване на проектната документация за строителство, в поземлен имот в гр. Асеновград, попадащ в защитена територия за опазване на културно наследство – охранителна зона на групов паметник на културата “Метошка махала“, което представлява престъпление по чл. 277а, ал.4 вр. чл.20, ал.3 вр. ал.1 от НК. \nЗаконова пречка за наказателното преследване на Манол Генов е обстоятелството, че към настоящия момент същият е народен представител в 44-тото Народно събрание и в това си качество се ползва с имунитет.  \nСлед предложение от страна на наблюдаващите прокурори от СГП – СЗ „Антикорупция“ главният прокурор е сезирал Народното събрание, тъй като съгласно чл. 70, ал. 1 от конституцията в тези случаи парламентът е органът, който може да даде разрешение за възбуждане и провеждане на наказателно преследване на народния представител Манол Генов.  \n \n", "date": "2017.06.20", "title": "Цацаров поиска имунитета и на социалиста Манол Генов"}
{"url": "https://www.blitz.bg/politika/zelenite-v-es-ni-gotvyat-podl-nomer-stranite-ot-iztochna-evropa-tryabvalo-da-bdat-prinudeni-da-priemat-golemi-grupi-bezhantsi_news522852.html", "text": "\n  В дебата за европейската бежанска политика фракционният лидер на партията „Зелени“ в Европейския парламент - Ска Келер, призова мигрантите да бъдат настанени на по-големи групи в държавите от Източна Европа с цел улесняване на интеграцията им, пише германското издание Focus, цитирано от \"Фокус\". \nВ интервю за вестник Neue Osnabrücker Zeitung Келер предложи да изпрати \"цяло сирийско село\" - например в Латвия. \"Идеята със сирийското село е възможност, която може да бъде използвана. Например в ситуации, при които бежанците не искат да отидат в страна, където няма други търсещи убежище“, коментира германският политик.  \nДоказано е, че мигрантите се насочват към страните, в които вече има техни сънародници. Това улеснява приобщаването и интеграцията им, обясни Келер.  \nОпцията трябва да бъде обсъдена, въпреки съпротивата на страните от Източна Европа, и ако е необходимо – тези държави дори трябва да бъдат принудени да приемат идеята. \n\"Отказът от прием на бежанци нарушава правото на ЕС\", припомни фракционният лидер на „Зелените“.  \nНеотдавна Европейската комисия предприе съдебно производство срещу Чешката република, Унгария и Полша заради решението на правителствата им да не приемат бежанци по квотната система за разпределяне, която Брюксел наложи през септември 2015 г., припомнят от редакцията. Разпределението на бежанците ще бъде предмет на обсъждане и на предстоящата среща на върха на ЕС, която ще се проведе по-късно тази седмица. \n", "date": "2017.06.20", "title": "\"Зелените\" в ЕС ни готвят подъл номер, страните от Източна Европа трябвало \"да бъдат принудени да приемат големи групи бежанци\"!"}
{"url": "https://www.blitz.bg/analizi-i-komentari/mira-radeva-posochi-kakv-proval-ochakva-slavi-ako-napravi-nova-partiya-no-se-opre-na_news522833.html", "text": "Ако ГЕРБ и БСП не се обединят и не реализират потребността на обществото от дълбока реформа, зорлем ще направят нов политически проект, защото се отваря огромна незапълнена ниша. Тази теза защити политическият психолог проф. Антоанета Христова пред bgonair.bg, запитана за политическата заявка от страна на Слави Трифонов.\nТя е категорична, че общественото настроение у нас иска дълбока реформа и тя предполага промяна. Но дали Слави Трифонов може да покрие това пространство, това е друга тема, подчерта проф. Христова. \n\"Чрез мажоритарните избори хората смятат, че ще вземат контрола в свои ръце. Слави Трифонов и хората около него много искат да имат политическа формация. На предишните избори той се чувстваше неготов\", каза още тя. \nСоциологът Мира Радева отчете, че парламентът е доспуснал грешка, гласувайки против референдума, иницииран от Слави Трифонов. По думите й сега шоуменът има много ясна платформа, върху която да стъпи.  \n\"Той има огромно медийно влияние, но има зад себе си и конкретен политически проект. Иска да спомогне за промяна на системата, което и хората искат\", обясни тя и добави, че премиерът Борисов е най-силният конкурент на Слави Трифонов, тъй като двамата стъпват върху една и съща територия. \n\"Демокрацията изисква лидерско мислене и Слави се колебае дали иска да влезе в тази роля. Той се чувства доста удобно там където е\", каза още Мира Радева в \"България сутрин\". Според нея, ако някой от старите десни лидери опита да оглави движението зад Слави Трифонов, той е аут. \nПроф. Антоанета Христова добави, че при Трифонов има риск, защото той в един момент ще трябва да прави политика и да предложи експертиза.  \n\"Достатъчно ли е шоуто за парламента. Категорично не! За парламента трябват подходящи хора за съответната позиция\", настоя тя и отбеляза, че до този момент виждаме повече емоция и желание за успех, отколкото експертиза. \n \n", "date": "2017.06.20", "title": "Мира Радева посочи какъв провал очаква Слави, ако направи нова партия, но се опре на..."}
{"url": "https://www.blitz.bg/politika/borisov-s-prvi-dumi-sled-sreshchata-ss-zaev-snimki_news522881.html", "text": "Искам да поздравя колегата за това, че след една тежка политическа криза най-сетне и на границата ни с Македония има спокойствие. Страната има исторически шанс да направи така, че гражданите й да се чувстват добре. Пътят към НАТО и ЕС минава през вътрешна политическа стабилност и разбиране на проблемите от политическия елит. Това заяви премиерът Бойко Борисов след срещата с македонския си колега Зоран Заев, която се проведе в Министерския съвет.\nИзправени сме пред 2 варианта – да продължим по начина, по който работим 26 години и да пропуснем големия шанс чрез берлинския процес и присъединителните фондове да вървим добре. Не харесвам термина „Западни Балкани” и ще говоря с колегите в Брюксел. Разширяването на Балканите не е само север-юг. Жизненоважна е и инфраструктурната свързаност Скопие-София, това ще отвори Македония и във всички посоки.  \nЩе направим всичко възможно с приятелска Гърция да решим всички проблеми, защото дестабилизацията на Македония означава дестабилизация на границата. Ние сме за евроинтеграцията на Македония и членството й в НАТО. България първа призна Македония”, посочи Борисов.  \nОт думите на македонския премиер пък стана ясно, че по време на срещата е разговаряно за помощта и подкрепата, която България може да даде в посока евроинтеграцията на Македония. \n„Нямаме алтернатива освен пълноправно членство в ЕС. Радвам се, че нашият съсед има огромно желание да ни помогне”, каза Заев. \nМненията около подписването на договора за добросъседство и сътрудничество вече са много доближени.  „Заедно ще честваме Илинден на 2 август и тогава ще завършим договора”, съобщи Заев.  \n\"Чрез кабинетите на премиерите и кметовете ще дадем имена на улици на нашите две страни, ние на Желю Желев, а вие - на Борис Трайковски\", допълни Заев.  \nТой съобщи още, че след минути двамата ще отдадат почит пред паметника на Самуил. \nОчаква се към 15 часа македонският премиер да се срещне с президента Румен Радев. \n", "date": "2017.06.20", "title": "Борисов с първи думи след срещата със Заев (СНИМКИ)"}
{"url": "https://www.blitz.bg/politika/fotoreportazh-v-blits-borisov-i-zaev-podnesokha-tsvetya-pred-pametnika-na-tsar-samuil_news522901.html", "text": "Премиерът Бойко Борисов и македонският му колега Зоран Заев поднесоха цветя пред паметника на цар Самуил в центъра на София. За посещението до монумента, което не бе включено в официалната програма, стана ясно по време на съвместния им брифинг в Министерския съвет.\nТогава лично Заев съобщи, че той ще поднесе цветя пред паметника на цар Самуил, а българският му колега ще посети Македония навръх Илинден. Тогава се очаква да бъде подписан договорът за добросъседство между България и Македония. \n\"Това е акт на поклон към общата история, който е много по-ценен от всички договори\", заяви Заев по време на пресконференцията на „Дондуков” 1.  \nОчаква се малко по-късно днес Зоран Заев да се срещне с президента Румен Радев.  \n", "date": "2017.06.20", "title": "Фоторепортаж в БЛИЦ: Борисов и Заев поднесоха цветя пред паметника на цар Самуил"}
{"url": "https://www.blitz.bg/politika/petkova-i-rosatom-se-razbrakha-za-aets-belene_news522893.html", "text": "В рамките на Деветия международен форум \"Атомекспо\" българският енергиен министър Теменужка Петкова се срещна с генералния директор на държавната корпорация за атомна енергия \"Росатом\" г-н Алексей Ликхачов.\n Традиционно форумът се провежда в руската столица Москва. По време на разговора бе отбелязано ползотворното сътрудничество между двете страни през годините в сферата на ядрената енергетика. \n\"След като миналата година с общи усилия разрешихме казуса след постановеното арбитражно решение за АЕЦ \"Белене\", следващата важна стъпка пред нас е свързана с възможността за реализация на произведеното за проекта оборудване\", подчерта министър Петкова. \"Страната ни следва да се съобрази и с произтичащите от парижкото споразумение изисквания за намаляване на вредните емисии. Въпреки че ще настояваме пред ЕК за дерогация, ще се наложи да преосмислим енергийната си стратегия\", каза още тя. \nПо думите й основната цел на правителството в енергийната сфера е гарантиране на енергийната сигурност. Пред г-н Ликхачов Петкова изложи плановете на българската страна да отдели пасивите и активите по проекта \"Белене\" в отделна проектна компания, която да бъде предложена за приватизация. По думите й, освен с изградена площадка, част от съпътстващата инфраструктура и произведеното оборудване за АЕЦ \"Белене\", България разполага и с технически отлично подготвени експерти. \nВ случай че в рамките на подобна процедура не бъде намерен стратегически инвеститор, разглеждаме и възможността част от оборудването за \"Белене\" да се реализира на площадката на 7-и блок на АЕЦ \"Козлодуй\", каза още Петкова. От страна на \"Росатом\" бе проявен интерес да участват в евентуална реализация на проекта като строител. \nВ рамките на форума министър Петкова се срещна и с генералния директор на \"Росатом сервиз\" и ръководител на проекта за удължаване живота на 5-и и 6-и блок на АЕЦ \"Козлодуй\" Евгений Салков. Двамата припомниха успешното приключване на дейностите по модернизация на 5-и блок на АЕЦ \"Козлодуй\". Министър Петкова изрази увереност, че съвместната работа между експертите на АЕЦ \"Козлодуй\" и на \"Росатом\" ще завърши успешно и по отношение на дейностите за удължаване живота на 6-и блок на българската атомна централа. Дейностите се изпълняват в заложените срокове и обеми, категорична бе Петкова. \n \n", "date": "2017.06.20", "title": "Петкова и \"Росатом\" се разбраха за АЕЦ \"Белене\""}
{"url": "https://www.blitz.bg/obshtestvo/pretsedent-ninova-se-sreshcha-ss-zoran-zaev_news522920.html", "text": "На 21.06.2017 от 11:30 ч. в централата на БСП на улица \"Позитано\" 20 ще се състои среща между новоизбрания министър-председател на Македония Зоран Заев и председателя на БСП Корнелия Нинова, след което двамата ще направят изявление, научи БЛИЦ.\nСрещата е прецедент, тъй като изключително рядко премиери, които идват на официални визити, се срещат с лидера на опозицията.   \nСлед официалната среща е плануван обяд в ресторант на столичен хотел преди излитането му. \n", "date": "2017.06.20", "title": "Прецедент! Нинова се среща със Зоран Заев"}
{"url": "https://www.blitz.bg/politika/manol-genov-se-otkaza-ot-imuniteta-si-iska-prokuraturata-da-izchisti-imeto-mu_news522919.html", "text": "Сам ще се откажа от статута на имунитет на народен представител, защото в мой интерес е прокуратурата коректно, в пълен обем, и в интерес  на закона, да изчисти казусите и името ми. Това се посочва в изявление на народния представител от „БСП за България” Манол Генов, разпространено от пресцентъра на БСП.\nЕто и пълния текст на изявлението му:  \n  \nОт изтекла  медийна информация след проверката на прокуратурата и ДАНС в община Асеновград, имах подозрения, че  ще се появят и претенции към мен. Продължавам  и  до момента да не намирам причината за подобна връзка,  освен ако не  е тенденциозна. Иска ми се да не е така. Не знам какво точно се има предвид с посочването на периода 1- 30 март 2017 година. Това е периодът на  предизборната кампания за последните парламентарни избори. Тогава съм имал срещи и разговори с хиляди избиратели, като част от кампанията,  десетки са били и центровете на активисти на тази кампания в полза на политическата сила, в чиято листа съм и за мен, като кандидат, получил преференциален вот.  Това е било открито и напълно в регламента на кампанията. \n     \nВсеки кандидат за народен представител, заедно с  активисти и избиратели, които го подкрепят, сме били   съмишленици и съучастници в кампанията - като платформа, ангажименти и обещания.  Не виждам как в това се търси нещо нередно и наказателен смисъл.  Що се отнася до разходваните средства в кампанията, за всичко има подадени отчети и няма причина да се притеснявам. Нека прокуратурата разследва каквото е необходимо  и вярвам, че съмненията, още повече във вид на обвинения, ще бъдат изчистени с доказателства. \nОтносно втората претенция, недоумявам как точно съм могъл умишлено да склоня което и да е служебно лице, особено главен архитект, при това умишлено, да извърши нещо нередно. С въпросния казус  съм бил запознат като народен представител и асеновградчанин, виждал съм и документи от  официалната преписка. Няма как да имам отношение повече от това. \nЗа мен, като народен представител, винаги е било важно, както в този случай, така и във всеки друг, когато има проблеми на граждани или инвеститори с администрациите  на местна или държавна власт, всичко да се решава законово, без да се ощетяват интереси на никоя страна. В този смисъл, съм съдействал открито десетки пъти и мисля, че това е част от ангажиментите ми на народен представител. \nИ заради двата казуса,  в качеството  ми на народен представител, сам ще се откажа от статута на имунитет на народен представител, защото в мой интерес е прокуратурата коректно, в пълен обем, и в интерес  на закона, да изчисти казусите и името ми.  \n \n", "date": "2017.06.20", "title": "Манол Генов се отказа от имунитета си, иска прокуратурата да изчисти името му"}
{"url": "https://www.blitz.bg/obshtestvo/ninova-podpisva-s-borisov-da-si-vzeme-buzludzha_news522923.html", "text": "Соцлидерката има писмена покана от регионалния министър Николай Нанков да обсъдят начина, по който да стане прехвърлянето на собствеността на паметника \"Бузлуджа\" на БСП. Темата се обсъждаше през последните седмици на ИБ на БСП, където се взе решение все пак социалистите да се нагърбят с реставрацията и поддръжката на паметника.\nПисмото на Николай Нанков е за среща в четвъртък. Ако двете страни се разберат, соцлидерката ще трябва да подпише договор за прехвърляне на собствеността между Министерския съвет и БСП, съобщава Канал 3.  \nКъм момента не е ясно колко пари ще струва реставрацията на историческия символ за социалистите. Има различни идейни проекти, не сме направили финансовата разценка, призна Нинова, като поясни, че това ще стане след приключване на преговорите с правителството. \nОт БСП вече са провели разговори с архитекти и с автора на проекта арх. Стоилов за бъдещата реставрация. Готовността на държавата бе декларирана още през 2011 г. от тогавашното правителство на Бойко Борисов, но бившите ръководства на соцпартията не си поискаха \"Бузлуджа\" и с аргумента, че нямаха достатъчно средства за ремонта и поддръжката. Така въпросът за паметника на историческите за социалистите поляни остана да виси до сега, когато ръководството вече е готово да поеме в свои ръце поддръжката на \"чинията\", под която всяка година в края на юли и началото на август прави историческия събор за празника на социалистическото движение у нас.\n", "date": "2017.06.20", "title": "Нинова подписва с Борисов да си вземе \"Бузлуджа\""}
{"url": "https://www.blitz.bg/politika/i-deputat-ot-gerb-se-otkazva-ot-imuniteta-si_news522932.html", "text": "\n Народният представител от ГЕРБ Димитър Гамишев доброволно ще се откаже от имунитета си, който днес беше поискан от главния прокурор Сотир Цацаров, съобщиха от пресцентъра на ПП ГЕРБ . \nГамишев ще внесе в сряда заявление до ръководството на Народното събрание, с което изразява съгласието си да бъде снет депутатския му имунитет.  \nПо-рано стана ясно, че и другият депутат, чийто имунитет бе поискан - Манол Генов, също се отказва от имунитета си. \n \n", "date": "2017.06.20", "title": "И депутат от ГЕРБ се отказва от имунитета си"}
{"url": "https://www.blitz.bg/politika/ot-dondukov-2-izdadokha-kakvo-e-napravil-radev-dnes-snimka_news522931.html", "text": "Държавният глава Румен Радев проведе работна среща с Главния инспектор в Инспектората към ВСС Теодора Точкова днес на „Дондуков“ 2, съобщиха от прессекретариата на президентството.\n \n \nРазговорът е част от поредица консултации, които президентът провежда с представители на правосъдната система и изпълнителната власт по теми, свързани със съдебната реформа.  \nПо време на срещата бяха обсъдени дейността и ефективното реализиране на правомощията на Инспектората за постигане на независимо и бързо правосъдие, както и мерки за повече предвидимост и непротиворечивост в съдебната практика. \n \n", "date": "2017.06.20", "title": "От „Дондуков“ 2 издадоха какво е направил Радев днес (СНИМКА)"}
{"url": "https://www.blitz.bg/politika/ninova-bsp-shche-vnese-6-kandidaturi-za-chlenove-na-vss_news522917.html", "text": "БСП ще внесе 6 кандидатури за членове на ВСС. Това съобщи лидерът на БСП Корнелия Нинова по време на пресконференция в централата на партията, съобщава „Фокус“.\nТя поясни, че сред тях са четирима съдии и двама прокурори - Марина Дойчинова, Даниела Маринова – Марчева, Дияна Хитова, Драгомир Кояджиков, Маринела Тотева, Светлана Бошнакова. \n„Бих искала да коментирам критериите, по които се спряхме на тези хора. Първо да са хора от системата, защото те познават нерешените въпроси в правосъдието. Второ, да са извървели пътя от районни съдии и младши прокурори до най-високите нива. Трето, професионализъм и почтеност“, каза лидерът на БСП. \nТя поясни, че в кариерата си тези кандидати са преминали през търговско, административно, гражданско, европейско право, юрисконсулти. По думите ѝ те покриват една широка гама от проблематика в правото. „Тяхната почтеност е абсолютно безукорна. Четвърто, да не са страна в споровете, които се развиват в съдебната система. Разчитаме на тяхната обективна гледна точка за съдебната реформа и на техния обективизъм“, заяви Нинова. \nПо думите й, БСП предлага повече кандидати, защото са за принципа, да има конкуренция, право на избор и истинско състезание. „Ние ценим високо и шестимата. Не сме влизали в договорки за имена от тези 6“, заяви Нинова.  \nВъв връзка с внесеното в Народното събрание искане на главния прокурор Сотир Цацаров за снемане на депутатския имунитет на Манол Генов, Нинова заяви, че социалистът сам щял да се откаже от него. По думите й това най-вероятно ще се случи в сряда. \n„Заставаме зад колегата си и се надяваме на бързо и обективно разследване”. \nПо думите й такова разследване ще даде възможност Манол Генов да си изчисти името. \nЛидерът на БСП обясни, че народният представител Манол Генов е направил изявление преди малко и подчерта, че БСП споделя всичко, което той е казал в него. \n \n", "date": "2017.06.20", "title": "Нинова: БСП ще внесе 6 кандидатури за членове на ВСС"}
{"url": "https://www.blitz.bg/kriminalni/ot-poslednite-minuti-arnaudova-s-novi-razkritiya-za-tova-zashcho-e-poiskan-imuniteta-na-deputata-ot-gerb_news522936.html", "text": "\n Днес беше внесено от  , като в този случай е налице неприключено съдебно производство. Това каза говорителят на главния прокурор Румяна Арнаудова. \nПо думите ѝ Окръжната прокуратура в Благоевград е предала на съд Гамишев за извършено престъпление по транспорта.  \n„Става въпрос за пътнотранспортно произшествие, случило се на 27 ноември 2014 г., в района на село Копривлен, когато при превишаване на максимално допустимата скорост за движение в населено място, г-н Гамишев се е движил с 68 км/ч и е нарушил правилата за движение по пътищата, като по непредпазливост, вследствие на умишлено нарушените правила за движение по пътищата е причинил смърт на пресичащ пешеходец“, съобщи Арнаудова.  \nТя посочи още, че това съдебно производство е стартирало в Окръжен съд Благоевград, но след като г-н Гамишев е придобил качество на депутат и съответно и имунитет, производството е било спряно от съда и изпратено на Софийския градски съд.  \nПо думите й той като компетентен да разглежда такива дела срещу лица с имунитет, а от своя страна СГС е спрял производството до снемане на имунитета на народния представител Гамишев.  \n„Главният прокурор поиска даване на разрешение снемане на имунитета на г-н Гамишев, за да продължи образуваното съдебно производство\", допълни говорителят на главния прокурор. \n", "date": "2017.06.20", "title": "От последните минути! Арнаудова с нови разкрития за това защо е поискан имунитета на депутата от ГЕРБ"}
{"url": "https://www.blitz.bg/politika/dragomir-stoynev-posochi-kakvo-iska-da-pokazhe-bsp-s-ofanzivata-ot-ponedelnik_news522845.html", "text": "БСП е силно мотивирана да е алтернатива, както на национално, така и на местно ниво. Народните представители тръгваме на приемни в екип с общинските съветници по места, за да работим заедно. Това заяви зам.– председателят на Парламентарната група на „БСП за България“ Драгомир Стойнев, съобщиха от пресцентъра на Националния съвет на БСП.\nВ понеделник екипите на левицата се срещнаха с граждани в три от общините на областта - Стара Загора, Казанлък и Опан. Същевременно БСП е внесла 9 законопроекта, инициирала е 2 временни анкетни комисии и 2 питания до Конституционния съд. „В парламента ГЕРБ и мнозинството чакат държавната администрация да им пише законопроектите, Народното събрание работи без законодателна програма, на празни обороти”, категоричен е той. Стойнев посочи сред предложенията за промени- ГПК, Кодекса за социално осигуряване, Закона за храните, Закона за публичните финанси. \"Законодателната инициатива на БСП срещу съвременното робство трябва да реши проблема с неизплащането на работните заплати, което започва да се превръща в много сериозна и порочна практика”, каза още той. \n„БСП Ще подкрепи увеличение на минималната пенсия, но ще настояваме и за преизчисляване на всички пенсии на база на средноосигурителния доход. Без преизчисляване се залага взрив в пенсионната система“, коментира и народният представител Георги Гьоков.  \nДепутатът от ПГ на левицата Донка Симеонова подчерта, че БСП е сезирала и Конституционния съд заради Закона за преучилищното и училищното образование, атакувайки 35 члена от текста, така че да се противодейства на финансирането на частните училища от държавата, на заплащане от страна на родителите на задължителното обучение. \n„Резултатите от допитването за Бедечка за очаквани за нас с и без референдума. Ние призовахме да се гласува масово с „Да“ за запазването на територията като парк. Оттук нататък решението е отговорност на общинската администрация и Общинския съвет, но назад се виждат хаотични действия, усложняване на проблема. Въпросът е само- защо след като твърдеше, че има решение по въпроса, кметът не го обяви по-рано, за да се помисли дали да не се спестят 200 000 лева от общинския бюджет\", коментира и темата за Бедечка общинският председател на БСП Валентина Бонева.  \n \n", "date": "2017.06.20", "title": "Драгомир Стойнев посочи какво иска да покаже БСП с офанзивата от понеделник!"}
{"url": "https://www.blitz.bg/politika/valeri-simeonov-gadae-na-kakv-ezik-shche-si-govoryat-dnes-boyko-borisov-i-zoran-zaev_news522807.html", "text": "\"Йончева и Петков извършват клевета за нещо, с което България не може да се гордее. Господата преди мен казаха, че България няма с какво да се гордее и че навсякъде сме на последно място в Европа. Само отбелязвам - България е на първо място по сигурност!\", категорично заяви Валери Симеонов в студиото на bTV.\n\"Нали е ясно, че нарочно нарекох \"Великата българска стена\" оградата. Всички видяха къде е готова и къде не е готова стената. Няма да ви кажа къде точно, за да запазя националната сигурност. Аз поканих г-жа Корнелия Нинова и г-жа Йончева, но тя не дойде. Валери Симеонов направи дарение от 14 хиляди на МО\", допълни вицепремиерът.  \n\"Мога да си позволя да отделя пари. Те не са от субсидия, не са политически пари. Аз съм собственик на фирми, в които работят около 300 човека. Не се притеснявайте за имотното ми състояние\", отсече Симеонов. \n\"Нека завършим с нещо забавно. Днес е срещата между Борисов и Заев ще бъде много интересна, как ли ще си говорят на развален български\", изсмя се шумно той.  \n\"Нас не трябва да ни интересуват толкова отношенията на Турция и Европа. За нас е важно да подпишем споразумение, с което да връщаме бежанците, които влизат тук. Нищо друго. Българската територия е свещена, няма какво да се разбираме с Турция. Правим оградата, за да няма масови преминавания и бежанците да си седят в Турция. Има оръжия, с които да се защитим. Има такива, които могат да върнат над 200 хиляди човека от другата страна на оградата, не се притеснявайте. Само с два джипа ще ги върнем. Дали е хуманно? Когато защитаваш територията си няма хуманност. Във войната няма хуманност\", допълни в заключение вицепремиерът Валери Симеонов.\n", "date": "2017.06.20", "title": "Валери Симеонов гадае на какъв език ще си говорят днес Бойко Борисов и Зоран Заев"}
{"url": "https://www.blitz.bg/politika/emil-radev-mariya-gabriel-e-dobre-podgotvena-za-dneshnoto-izslushvane_news522831.html", "text": "Становището на евродепутатите ще стане ясно утре, каза пред БНР евродепутатът Емил Радев по повод днешното изслушване на кандидата на България за еврокомисар Мария Габриел.\nСлед днешното изслушване, което ще продължи между 16 и 19 часа българско време, от там нататък утре ще се произнесат координаторите в двете основни комисии и след това те ще направят своите предложения за гласуване вътре в пленарна зала. Трябва да събере над две трети (на практика) одобрение нашият кандидат за комисар, но аз смятам, че от това, което ние чухме и от подготвителните срещи, от въпросите, които бяха зададени специално в групата на ЕНП, се видя, че много добре се владее материята, много добре се познават проблемите, заяви Радев. Изслушването на Мария Габриел ще се излъчва пряко от сателитната телевизия на ЕС и може да бъде следено също и на интернет страницата на Европарламента. Емил Радев коментира и започналите преговори за Брекзит. \nСпоред него е малка вероятността той да не се случи, въпреки несигурността след изборите в Обединеното кралство. От тук нататък, разбира се, почнаха с два много важни въпроса. Първо, гарантиране правата на европейските граждани, които живеят, работят и се участ във Великобритания. Респективно и на гражданите на Великобритания, които живеят в държавите-членки на ЕС, а също така и с финансовия въпрос – какво трябва да плати Великобритания на европейския бюджет до излизането си? От тук нататък се надявам преговорите да вървят малко по-интензивно, защото тази несигурност влияе както върху икономиките на ЕС и Великобритания, така и върху всички онези милиони хора, които живеят във Великобритания, а също така влияе и върху гражданите на Великобритания, които остават в ЕС, посочи евродепутатът. \n \n", "date": "2017.06.20", "title": "Емил Радев: Мария Габриел е добре подготвена за днешното изслушване"}
{"url": "https://www.blitz.bg/obshtestvo/shef-na-agentsiya-razkri-che-boyko-e-vdignal-mernika-na-chinovnitsite-nyama-da-izlizat-v-lyatna-otpuska-dokato_news522829.html", "text": "„Електронното управление на институциите не е някаква екзотика“. Това заяви в ефира на „Здравей, България“ председателят на новосъздадената държавна агенция „Електронно управление“ Росен Желязков.\n Той бе категоричен, че чакането по опашки по гишета скоро ще остане в историята. \n „ “, коментира Желязков. \n Той поясни, че в най-близко бъдеще за собствениците на автомобили ще стане много по-лесно и бързо да ги регистрират и пререгистрират. \n „ “, поясни Желязков. \n Той коментира и евентуалното премахване на задължителното в много случаи изваждане на свидетелство за съдимост. \n „ “, обясни експертът. \n Той допълни, че премиерът Бойко Борисов е поставил много кратки срокове за въвеждане на електронното управление. Затова никой от заетите в сферата нямало дори да ползва летен отпуск. \n „ “, каза Желязков. \n", "date": "2017.06.20", "title": "Шеф на агенция разкри, че Бойко е вдигнал мерника на чиновниците, няма да излизат в лятна отпуска, докато..."}
{"url": "https://www.blitz.bg/politika/dimitr-delchev-kultov-ochakvam-filip-kirkorov-da-kazhe-che-kirilitsata-e-podark-ot-izvnzemnite_news522830.html", "text": "След като Путин обяви, че кирилицата е от Македония, а Карпов твърди, че византийците са написали нашата азбука, очаквам да ни изпратят Киркоров, за да обясни как кирилицата е подарена на Земята от извънземните.\nТака Димитър Делчев от \"Движение България на гражданите\" коментира вчерашното събитие, което отново породи противоречиви реакции, а от някои бе прието и като провокация. \nВъв фейсбук Делчев взе отношение по повод думите на Анатолий Карпов, който заяви, че в Русия се знае, че азбуката е от Византия. \nПоследва отказ на премиера Бойко Борисов да се срещне с руснака, твърди се, заради изказването му. \n\"Българското си е българско, вие си гледайте руското!\", написа още в социалните мрежи Димитър Делчев.\n \n \n \n", "date": "2017.06.20", "title": "Димитър Делчев култов: Очаквам Филип Киркоров да каже, че кирилицата е подарък от извънземните!"}
{"url": "https://www.blitz.bg/analizi-i-komentari/politolog-prviyat-rund-ot-brekzit-zavrshi-s-10-za-es_news522825.html", "text": "Брекзит успява да консолидира проевропейските настроения и да намали евроскептицизма. Това коментира проф. Анна Кръстева, политолог, експерт по европейски политики, предава агенция \"Фокус\".\n „Изключително важно е, че европейските граждани станаха по-големи европейци след Брекзит, а не по-малки. Затова има ясни, и политически, и социологически доказателства. Тези дни излезе ново проучване на общественото мнение на 10 европейски страни, което показва, че едно ярко мнозинство, 63% от европейските граждани, харесват ЕС и искат да останат в него, срещу само 18%, които биха предпочели да го напуснат. На второ място, еврооптимизмът нараства в редица страни – Германия, Франция, Испания, Холандия, дори във Великобритания – с 10% е нараснал“, поясни тя.  \nПроф. Анна Кръстева подчерта, че ако европейските и британските лидерите успеят да видят обща възможност за гражданите на двете общества в този труден период на Брекзит, то те ще задоволят техните очаквания.  \n„Разводите рядко биват щастливи. Добре би било да бъдат, но битката ще бъде дълга и тежка. Бихме могли да резюмираме първият ден от преговорите като първи рунд – 1:0 за ЕС. Великобритания влезе в преговорите твърде амбициозна, искайки едновременно да се развежда и да създава новите връзки след развода. Този изключително сложен баланс, който е Брекзит, като голямо, ключово, лидерско предизвикателство пред Тереза Мей и пред европейските лидери, трудно за момента се отдава на Тереза Мей и британската преса не й го спести. Позицията на Мей е изключително отслабена в различни смисли”, коментира още проф. Кръстева.\n", "date": "2017.06.20", "title": "Политолог: Първият рунд от Брекзит завърши с 1:0 за ЕС!"}
