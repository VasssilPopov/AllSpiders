{"url": "https://www.faktor.bg/bg/articles/rumen-hristov-mezhdu-2-i-3-godini-shte-izkarame-v-chakalnyata-na-evrozonata", "text": "Европа има нужда от реформа. Това обяви лидерът на СДС Румен Христов в \"Денят ON AIR\". Според него Европейският съюз трябва да бъде съхранен във вида, в който е създаден. Христов също така допълни, че България има нужда от влизане в еврозоната и поскъпването на цените при въвеждането на еврото няма да е толкова сериозно. \"Не е добре, че хората не чуват основните послания на партиите за евроизборите. Говорим за бъдещето на Европа и България. Те са свързани с политиките и платформата, които ще бъдат предложени от формациите. Ние искаме обединена Европа. Европейският съюз има нужда от реформи. Той трябва да бъде съхранен във вида, в който бе създаден. България спечели много от членството си в ЕС. Имаме договореност за 4,5 милиарда за следващия програмен период. Имаме нужда от влизане в еврозоната и \"Шенген\". Няма да има поскъпване на цените след въвеждане на еврото, то ще е с някакви стотинки. Ще бъде безболезнено. Между 2 и 3 години ще изкараме в чакалнята на еврозоната\", каза Христов. Лидерът на СДС също така подчерта, че в момента Европа е заплашена от разпад заради навлизането на крайно леви и крайно десни партии. Христов бе категоричен, че Съюзът на демократичните сили иска повишаване на пенсиите и заплатите на българските граждани. \"Ние подписахме споразумение с ГЕРБ за евровота. Европа е заплашена от разпад заради крайно левите и крайно десните партии, които набират сила. Това не е добре за съюза. Трябва пълна мобилизация на тези избори. СДС вече формулира тезата - евро гражданин, с евро доходи. Искаме повишаване на БВП, пенсиите, заплатите\", сподели Христов пред Bulgaria ON AIR.", "date": "2019.04.19", "title": "Румен Христов: Между 2 и 3 години ще изкараме в чакалнята на еврозоната"}
{"url": "https://www.faktor.bg/bg/articles/novini/balgariya/orhan-ismailov-ne-predstavlyava-npsd-toy-e-kandidat-na-volya", "text": "Партия НПСД разпространи декларация, в която отново предпреждава, че бившият лидер на партията Орхан Исмаилов не представлява организацията им и е кандидат на партията на Веселин Марешки. В политическия документ се изтъква, че Исмаилов носи основната вина НПСД да не е допусната за регистрация на европейските избори, а вероятно това е и преднамерен хода, заявяват от партията на Касим Дал. Ето и пълния текст на документа:", "date": "2019.04.19", "title": "Орхан Исмаилов не представлява НПСД, той е кандидат на „Воля”"}
{"url": "https://www.faktor.bg/bg/articles/novini/svyat/partiyata-na-faradzh-vodi-v-prouchvaniyata-za-evroizborite", "text": "„Партия Брекзит“ на крайнодесния Найджъл Фарадж излезе начело за европейските избори, показват две отделни проучвания на общественото мнение във Великобритания.  Проучване на YouGov за местник „Таймс“ постави новата формация на Фарадж на първо място с 23% от гласовете, Лейбъристката партия е на второ място с 22 сто, а консерваторите на Тереза Мей са трети със 17%. Много бивши избиратели на Партията за независимост на Обединеното кралство изглежда са последвали Фарадж. UKIP е заседнала на седмо място с 6% след основаването на „Партия Брекзит“. Констатациите в проучването за „Таймс“ бяха подкрепени от още едно изследване на YouGov, проведено в понеделник и вторник, което показа, че „Партия Брекзит“ е набрала още по-голяма инерция след публичността около старта си миналата седмица. В това допитване тя има 27%, лейбъристите – 22%, а консерваторите – 15%. 12 действащи евродепутати на Партията за независимост на Обединеното кралство вече се прехвърлиха при Фарадж, който изведе формацията до победата на европейските избори във Великобритания през 2014 година с 27% от гласовете. Става все по-вероятно Великобритания да участва в европейските избори на 23 май, тъй като политиците не могат да се разберат за алтернативен план за Брекзит, който да бъде подкрепен от парламента. Това означава, че крайният срок на развода ще бъде удължен или до юни, или до октомври. През седмицата се стигна до безпрецедентно изказване на главния преговарящ за Брекзит на ЕП Ги Верхофстад, който видя Фарадж в ролята на „спасител“ на ЕС от отровата на „един безкраен Брекзит“.", "date": "2019.04.19", "title": "Партията на Фарадж  води в проучванията за евроизборите"}
{"url": "https://www.faktor.bg/bg/articles/novini/balgariya/borisov-e-reagiral-na-signalite-za-tragichniya-uchastak-kray-svoge", "text": "Премиерът Бойко Борисов е реагирал на сигнала за състоянието на пътя Мездра-София, изпратен от кмета на Своге. Това става ясно от прессъобщение на правителствения информационен център. Съобщението идва в отговор на сигнал до Върховната касационна прокуратура, че Борисов не е предприел необходимите действия за ремонт на пътя. Според сигнала чрез бездействието си министър-председателят е съпричинил и носи отговорност за смъртта на 20 човека, загубили живота си при тежка катастрофа на автобус в този участък. От правителствената пресслужба подчертават, че на 8 март 2018 г. с резолюция на премиера Бойко Борисов е изпратено писмо до регионалното министерство относно състоянието на пътя. Със същото писмо е препратен и сигнала на кмета на Своге, който е постъпил в Министерски съвет на 28 февруари 2018 г. В резултат на извършената от Агенция пътна инфраструктура проверка, в края на месец май 2018 г. се подготвя информация за кмета на Своге и кабинета на премиера, че е разпоредено на фирмата – изпълнител да отстрани възникналите дефекти в обхвата на пътя.", "date": "2019.04.19", "title": "Борисов е реагирал на сигналите за трагичния участък край Своге"}
{"url": "https://www.faktor.bg/bg/articles/novini/svyat/samo-2-razlika-mezhdu-osnovnite-kandidati-za-prezident-na-severna-makedoniya", "text": "Последен ден на предизборна кампания за президентски избори в Северна Македония. В събота е ден на размисъл, а в неделя предстои и същинската битка за президентския пост между трима професори – Стево Пендаровски- издигнат от ВМРО-ДПМНЕ, Гордана Силяновска- издигната от опозиционната ВМРО-ДПМНЕ и Блерим Река- издигнат от опозиционните албански партии. Предизборната кампания в северна Македония не само не успокои страстите, но и успешно ги нагорещи още повече. Защото паралелно с очакваната тема за промяната на името и Договорът от Преспа, в нея централно място заеха и вътрешните проблеми в държавата. Поредицата социологически проучвания съвсем не дават успокоение за лесна победа за Пендаровски, който за втори път е кандидат на СДСМ, този път подкрепен и от коалиционната на управлението албанска партия на Али Ахмети.  Гордана Силяновска е с по-малко от 2% разлика след Пендаровски в проучванията. Професорът по конституционно право успешно избягва директен отговор на деликатната тема за промяната на Договора от Преспа и намира слаби места на управлението. Прелюбопитна е фигурата и на Блерим Река – албанецът, който влезе в кампанията подкрепен от опозиционните албански партии и който е убеден в победата си. На последния митинг в Тетово той директно се противопостави на търговията с гласове, корупцията или селективната истина. И заяви, че гласът на подкрепилите го ще бъде глас, който ще направи Северна Чакедония евроатлантическа и мултиетническа република.   Вероятността на първи тур да има избран президент е повече от малка. А балотажът ще бъде на 5 май.", "date": "2019.04.19", "title": "Само 2% разлика между основните кандидати за президент на Северна Македония"}
{"url": "https://www.faktor.bg/bg/articles/novini/svyat/poreden-protest-na-zhaltite-zhiletki-v-sabota-nad-60-000-politsai-sa-mobilizirani", "text": "Над 60 000 полицаи и жандармеристи ще са мобилизирани в събота във Франция за 23-тата седмична протестна акция на \"жълтите жилетки\", съобщи вътрешният министър Кристоф Кастанер, който заяви, че \"вандалите отново ще се отзоват\", предаде Франс прес. Началникът на столичната полиция Дидие Лалман пък заяви, че намеренията на \"жълтите жилетки\" да се съберат край катедралата \"Нотр Дам\" са \"чиста провокация\". \"Над 60 000 полицаи и жандармеристи ще са мобилизирани в цяла Франция да изпълнят задачата си: да обезпечат сигурността на французите и да гарантират свободата да се демонстрира безопасно\", каза Кастанер на пресконференция. Според него \"вандалите отново са си дали среща утре в някои френски градове, в Тулуза, Бордо, Монпелие и особено Париж\". \"Афишираната им цел е ясна: да повторят 16 март\", заяви министърът, имайки предвид 20-ия седмичен протест на \"жълтите жилетки\", по време на който булевард \"Шанз-Елизе\" стана сцена на вандалщини и хаос, което предизвика уволнението на предишния началник на парижката полиция. Лидия Инджова: С корема на Донка определено свалих някой друг килограм vesti.bg Два столични района ще са забранени за демонстрации утре: \"Шанз-Елизе\" и \"Нотр Дам\" и околностите й след пожара, който отчасти разруши катедралата. От 17 ноември \"жълтите жилетки\" демонстрират всяка събота с искания като повишаване на покупателната способност. През последните седмици броят на протестиращите осезаемо спадна, но в някои от демонстрациите бяха съпътствани от прояви на насилие в редица градове. Правителството прие спорен \"закон срещу вандализма\" през март и взе драстични мерки за сигурност.", "date": "2019.04.19", "title": "Пореден протест на „жълтите жилетки“ в събота, над 60 000 полицаи са мобилизирани"}
{"url": "https://www.faktor.bg/bg/articles/novini/balgariya/ograda-na-bivshe-voenno-podelenie-se-sruti-v-haskovo-zaginal-e-chovek", "text": "Ограда на бивше военно поделение се срути в Хасково. При инцидента е загинал един човек, съобщи Нова телевизия. Жертвата се движела по тротоара край падналото съоръжение в момента на рухването му. Самоличността на починалия мъж все още не е установена. Въпросната ограда пада за втори път. Първият подобен инцидент станал преди няколко години.  Според свидетели на рухването в петък най-вероятната причина за случилото се е силният вятър.", "date": "2019.04.19", "title": "Ограда на бивше военно поделение се срути в Хасково, загинал е човек"}
{"url": "https://www.faktor.bg/bg/articles/novini/svyat/ap-ima-redaktsii-v-blizo-2/3-ot-chastta-za-ruskata-namesa-v-doklada-na-robart-malar", "text": "Според анализ на Асошиейтед прес има редакции на близо две трети от частта за руската намеса на изборите през 2016 година в публикувания вчера доклад на специален прокурор Робърт Мълър. Редакциите се налагат заради съдържащата се поверителна информация. Американският президент Доналд Тръмп заяви, че е имал право да уволни специалния прокурор Робърт Мълър, но не го е направил. Думите му в Туитър са по адрес на оповестяването на доклада от воденото от Мълър разследване за руска намеса в изборите през 2016-а. От документа стана ясно, че Тръмп имал намерение да отстрани Мълър. Дългоочакваният документ представя в 448 страници резултатите от близо двегодишно разследване, което беляза началото на мандата на президента. В доклада могат да се открият интригуващи детайли за реакцията на Тръмп при назначаване на Мълър. В един от случаите държавният глава описва назначаването на специален прокурор като „край на президентството ми“. Той е искал да уволни Мълър, но е бил спрян от екипа си. Разследването на специалния прокурор целеше да разбере как Русия е създала условия за победа на Тръмп, дали президентът и хора от обкръжението му са били в заговор с Кремъл и дали Тръмп се е опитвал да възпрепятства правосъдието. Заключенията са категорични, че Русия е провела операция за повлияване на изхода от вота. Категорично е и становището, че президентът не си е сътрудничил с Кремъл и че не е извършил криминални действия. Въпросът, който остава без отговор е дали Тръмп се е опитвал да възпрепятства правосъдието. Сред страниците могат да се открият 10 случая на потенциално възпрепятстване на правосъдието, като един от тях е уволнението на шефа на ФБР Джеймс Коми. Но при липса на присъда, интерпретацията е оставена на законодателите и на обществото. От Белия дом през изминалата нощ побързаха с коментарите, като съветникът Келиан Конуей каза, че Тръмп е уволнил Коми, не за да попречи на разследването, а защото е имал право да го направи. Опонентите на президента обаче искат да чуят повече, като председателят на правната комисия в Камарата на представителите Джерoлд Надлър поиска специалният прокурор Мълър да се яви пред комисията му в Конгреса възможно най-скоро. И ако за държавния глава публикацията е „край на играта“ за противниците му, за демократите това е присъда за поведението на Тръмп като президент.", "date": "2019.04.19", "title": "АП: Има редакции в близо 2/3 от частта за руската намеса в доклада на Робърт Мълър"}
{"url": "https://www.faktor.bg/bg/articles/novini/balgariya/-lukoyl-otstrani-balgarskiya-si-shef-valentin-zlatev-na-negovo-myasto-e-naznachen-bulat-subaev", "text": "Валентин Златев вече не е управител на \"Лукойл България\". С протоколно решение на едноличния собственик на капитала на дружеството – регистрираното в Холандия \"Лукойл Юръп Холдингс Б.В.\", от 19 април 2019 г. договорът на Златев е прекратен и той не представлява българското дружество. На негово място от Прага идва 44-годишният Булат Субаев, който в последните осем години е бил генерален директор на \"Лукойл ЦИЕ и Белгия\" - дивизията на \"Лукойл\" за Централна и Източна Европа. Преди това Субаев е бил шеф на дъщерната компания на \"Лукойл\" в Белгия, според руски публикации. В решението на собственика на \"Лукойл България\" не се посочват причините за смяната на Валентин Златев, който е начело на дружеството от март 2008 г. Но според неофициална информация на Mediapool то е взето заради вътрешно разследване на дългогодишния представител на руската компания у нас за източване на българските ѝ активи. Неизвестно защо \"Лукойл България\" все още не са съобщили официално за рокадата, след която Валентин Златев е понижен до председател на контролния съвет на дружеството. Това е позиция без особено значение, но вероятно Златев е успял да я спазари благодарение на контактите си с премиера Бойко Борисов, твърдят източници, запознати със случая. Според тях решението за смяната на Златев е взето окончателно през последните две седмици, след безуспешни усилия от негова страна да предотврати смяната.", "date": "2019.04.19", "title": "\"Лукойл\" отстрани българския си шеф Валентин Златев, на негово място е назначен Булат Субаев"}
{"url": "https://www.faktor.bg/bg/articles/poroshenko-na-debata-nay-vazhnoto-e-da-ne-zagubim-stranata-si", "text": "Украинските кандидати за президент Петро Порошенко и Владимир Зеленски сложиха край на дебата на стадион „Олимпийски” сред скандирания за подкрепа и викове „Позор“, предава TACС, цитирана от \"Фокус\". Порошенко в заключителното си изявление заяви, че ще приеме резултатите от изборите за държавен глава на 21 април. \"Но на 22 април животът ще продължи и на 22-ри ние трябва да се обединим, за да защитим страната заедно. Най-важното е да не я загубим\", каза той. Порошенко също се фокусира върху необходимостта да си възвърне контрола над Крим и Донбас и да не се допусне властта на олигарсите. Зеленски, на свой ред, изброи основните принципи на своята избирателна програма: равенство на всички пред закона, премахване на имунитета на съдии и депутати, приемане на закон за импийчмънт на президента, увеличаване на заплатите на държавните служители, подобряване на инфраструктурата. „Нямам какво да кажа за пътищата, защото пътища няма“ - отбеляза Зеленски в заключението си. Дебатът завърши с изпълнение на националния химн и скандиране на името Зеленски, информира ТАСС.ев.  Размяната на въпроси между кандидатите за президент  се превърна в размяна на лозунги, предава TACC. Зеленски, потвърждавайки статута си на национален кандидат, зададе на Порошенко въпросите, които обикновените граждани на Украйна са изпратили. Той го попита как се оказва, че най-богатият президент на Европа оглавява една от най-бедните страни в Европа, защо подпалвачът на магазина \"Рошен\" (компанията, собственост на Порошенко) е намерен за четири часа и все още не могат да намерят отговорните за многобройни експлозии на военни складове в цялата страна, и как да живеят украинците с пенсия от 1 500 гривни (около 100 лв – бел ред.). В същото време Зеленски предложи самият Порошенко да избере на кой от въпросите да отговори. Порошенко, от своя страна, обвини противника си в некомпетентност, добавяйки, че не е записал въпросите му. Президентът на Украйна още веднъж заяви, че Русия е виновна за проблемите на украинския народ и че преди неговото управление страната е била в много по-плачевно състояние. Той обаче не даде никакви доказателства за това. Вместо това той започна да казва, че е успял да запази страната, да засили международната солидарност с Украйна.", "date": "2019.04.19", "title": "Порошенко на дебата: Най-важното е да не  загубим страната си"}
{"url": "https://www.faktor.bg/bg/articles/danail-kirilov-predsrochnoto-prekratyavane-na-mandata-na-trimata-golemi-shte-vazstanovi-spravedlivostta", "text": "Предложението за предсрочно прекратяване на мандата на „тримата големи“ в съдебната система ще възстанови справедливостта по отношение на техния статут. Това каза правосъдният министър Данал Кирилов пред БНТ във връзка с предложението за разработването на механизъм за разследването и предсрочното освобождаване на т. нар. Трима големи в съдебната система - председателите на ВКС и ВАС и главния прокурор. Това е един въпрос, който не е нов. Обсъждане е поне през последните 2 години. Съобразяваме се с изискванията на Механизма за сътрудничество и оценка. Обхватът тримата големи е установен в пътната карта за прилагане на актуализираната стратегия за развитието на съдебната система, която е приета от Съвета за развитие на съдебната система. По този въпрос има консенсус от всички участници в Съвета, който включва и НПО-та, обясни Кирилов. „Това не е толкова нов въпрос, но би следвало в рамките на този доклад и на този период на оценка да го приключим“, добави той. По думите му промените би следвало да възстановят справедливостта по отношение на техния статут. „Опонентите и сега твърдят, че има режим за предсрочно прекратяване на правомощията, но уточнявам, че това предсрочно прекратяване е на основание обективна невъзможност. Но е вярно, че досега ние нямаме механизъм, който да касае виновно неизпълнение на служебните задължения, нарушения на закона или извършване на престъпление“, отбеляза Данаил Кирилов. Министърът заяви, че няма връзка между предлаганите от него промени и скандала с апартаментите на властта, в който бе замесено и името на председателя на ВКС Лозан Панов. „Необходимостта от тези промени е правно-систематична, тя е установена и от нашите партньори. Смятаме, че това ще възстанови справедливостта по отношение на тримата големи. Като тук казвам, че този статут би следвало да е идентичен за тримата големи“, добави той.", "date": "2019.04.19", "title": "Данаил Кирилов: Предсрочното прекратяване на мандата на „тримата големи“ ще възстанови справедливостта"}
{"url": "https://www.faktor.bg/bg/articles/rumantsite-umuvat-za-dunav-most-iii-pri-grad-zimnich", "text": "Правителството на Виорика Дънчила иска да построи мост над река Дунав при град Зимнич чрез публично-частно партньорство, информират румънски медии, цитирани от БТА. Румънското правителство одобри на вчерашното си заседание Меморандум за строителство на нов мост на река Дунав между градовете Зимнич и Свищов. Правителството казва, че мостът ще се свърже с магистрала, която ще преминава край град Александрия. В момента има нужда от повече мостове над река Дунав, като такъв е много необходим при Кълъраш (близо до Силистра - б.р.), но въпреки това бе избран като приоритетен мост в Телеорман - окръгът, от който произхождат лидерът на управляващата Социалдемократическа партия Ливиу Драгня и премиерът Дънчила, отбелязва информационният сайт Хотнюз.   Вестник \"Адевърул\" цитира изказвания от вчерашното заседание на правителството, на което бе посочено, че този мащабен проект е необходим на фона на интензивния трафик между Румъния и България и на нарастването на търговския обмен и транзитното движение. При сегашните инфраструктурни условия прекосяването на река Дунав среща трудности, бе посочено на заседанието. Румънското правителство казва, че законодателството за този мост ще бъде изготвено в спешен режим. Министерството на транспорта и Националната комисия за стратегия и прогноза спешно ще се заемат със законодателните и организационните инициативи за приоритетно прилагане на проекта \"Мост над Дунав между Свищов и Зимнича\", посочва Хотнюз. Проектът е бил обсъден с премиера на България в рамките на четиристранната среща на 29 март в Снагов, припомнят румънските медии. Българското правителство тогава съобщи, че \"предстои страните да се споразумеят за една от следните места: Оряхово - Бекет; Никопол - Турну Мъгуреле; Свищов - Зимнич; Русе - Гюргево и Силистра - Кълъраш\".   Решението, което се предлага за осъществяването на тази цел, е публично-частно партньорство. Мостът между Свищов и Зимнич се свързва и с други инфраструктурни инвестиционни цели, предложени за реализация чрез публично-частно партньорство, като магистрала, която ще свърже Букурещ и западния град Лугож през Александрия, Крайова и Дробета Турну Северин, както и с проекти на ниво региони между Румъния и България, отбелязват медиите. Румънското правителство твърди също, че този проект ще допринесе за реализацията на транзитни коридори за пътния трафик с осигуряване на връзки между Централна и Северна Европа и южната част на континента - респективно Турция, Гърция, Албания, чрез Румъния и България. Правителството припомня, че сред проектите, предложени за публично-частно партньорство, е и хидротехническият комплекс Турну Мъгуреле-Никопол на река Дунав, който се явява допълнителен проект, предвиждащ създаването на шосейна и железопътна връзка между двете страни. Град Турну Мъгуреле също се намира в окръг Телеорман, а този проект е от времето на комунизма, от 70-те години, отбелязва Хотнюз.", "date": "2019.04.19", "title": "Румънците умуват за Дунав мост III -  между Зимнич и Свищов"}
{"url": "https://www.faktor.bg/bg/articles/kubrat-dzhoshua", "text": "Дори ако всичко с боксовия лиценз на Кубрат Пулев беше наред, той няма как да се бие с Антъни Джошуа за световната титла на IBF на 1 юни в Ню Йорк /САЩ/. Според медиите зад океана аркадата над веждата, която Кобрата получи в мача с Богдан Дину е друга причина срещата да не се състои. Оказва се, че според правилата на Атлетическата комисия на щата Ню Йорк, трябва да мине определено време за заздравяването на подобна тежка рана, за да получи даденият боксьор лиценз за битка на територията му. Това е още една причина, която ще възпре 37-годишният българин от шанс за двубой с Антъни Джошуа. Затова британецът си търси нов опонент за срещата в легендарната „Медисън Скуеър Гардън”, след като „Голямото Бебе” Джарел Милър бе уличен в употреба на допинг и отпадна от сметките.  Вчера промоутърът на Джошуа - Еди Хърн, обяви, че съперникът на 27-годишният британец би трябвало да стане ясен в началото на следващата седмица. Сред обсъжданите имена са Адам Ковнацки, Майкъл Хънтър, Мануел Чар, Агит Кабайел, Луис Ортиз и др.", "date": "2019.04.19", "title": "Британски медии: С таза аркада над веждата няма как Пулев да се бие с Джошуа"}
{"url": "https://www.faktor.bg/bg/articles/vizhte-kak-zalovili-leshoyada-nelsan-za-shpionazh-v-yemen", "text": "През миналата есен птицата влиза в една от адаптационните клетки, които колегите ни са изградили в Кресненския пролом. Йеменският ни герой е дива птица - белоглав лешояд, която влиза в тази клетка при своите събратя. Тогава колегите ни са ѝ сложили идентификация на крилото, за да се види от къде е преминала. Освен това сме и поставили GPS, който изпраща информация. Това разказа пред Би Ти Ви експертът Ивелин Иванов. \"Птицата се казва Нелсън, тя тръгва в миграционния си процес към Йемен. Заловена е миналата есен, след като преминава през Саудитска Арабия и се спира в Йемен. Октомври изгубихме сигнала, тъй като в Йемен няма роуминг, а птицата се установява там, за да зимува\", каза още той. \"Само за часове получихме имейли, които искаха откуп, за да пуснат Нелсън. Йеменските власти конфискуват птицата от хора, които са я намерили. Те виждат устройство на птицата и така Нелсън е заподозрян в шпионаж\", допълни експертът. \"Ще я пуснат в дивата природа и се надяваме да се върне\", завърши Ивелин Иванов.", "date": "2019.04.19", "title": "Вижте как е бил заловен българския лешояд \"шпионин\" Нелсън в Йемен"}
{"url": "https://www.faktor.bg/bg/articles/sestrata-na-solista-na-gravity-co-ne-droga-e-ubila-yavor", "text": "Въпреки категоричните данни от експертизата, че Явор Захариев е починал от наркотици, неговата сестра настоява, че фронтменът на Gravity Co. не е употребявал дрога. \"Каквото и да ми кажете, каквото и да напишете АЗ ЗНАМ ИСТИНАТА. Аз знам кой е и знам, че той сам ще страда цял живот за това. Колкото и велик да си, колко и недосегаем сега, един ден ще разбереш моята болка, която изпитвам сега\", написа тя на страницата си във Фейсбук. Вчера стана ясна експертизата на ВМА, която показва, че в кръвта на музиканта е имало микс от наркотици – хероин, морфин, както и от други упойващи вещества.", "date": "2019.04.19", "title": "Сестрата на солиста на  Gravity Co.: Не дрога е убила Явор"}
{"url": "https://www.faktor.bg/bg/articles/petkova-proektite-na-nad-4-600-domakinstva-po-programata-za-gazifikatsiya-na-zhilishta-sa-izpalneni", "text": "„Интересът към бeзвъзмeзднaтa пoмoщ пo пpoгpaмa DESIREE GAS е голям, като подадените заявления до момента в цялата страна са общо 6 753. Проектите на 4 637 домакинства са изцяло завършени“. Това каза енергийният министър Теменужка Петкова в отговор на запитване на депутати в рамките на днешния парламентарен контрол. Конкретно на въпроса за област Благоевград, министър Петкова уточни, че заявилите интерес са общо 117, от които 72 домакинства вече използват природен газ, а останалите са в процес на изпълнение. Бeзвъзмeзднaтa пoмoщ пo пpoгpaмaтa зa гaзифиĸaция нa жилищa ĸaтo мяpĸa зa eнepгийнa eфeĸтивнocт (DESIREE GAS) ce yвeличaвa oт 20 нa 30% oт дoпycтимитe paзxoди пo пpoeĸтa бeз ДДC и покрива 100% от цената за присъединяване. По този начин собствениците получават над 30% от всички разходи по газификацията, като повечето бенефициенти към момента стигат до максималния допустим размер на гранта – 1200 евро. Тези и други благоприятни промени са в сила от лятото на 2018 г. и са резултат от предприетите действия по предоговаряне на условията с Международен фонд „Козлодуй“ и Европейската банка за възстановяване и развитие. Програма DESIREE GAS е отворена от юни 2016 г. а допустимите бенефициенти по нея са всички собственици - физически лица, желаещи да преминат от дърва, въглища, ток или нафта на природен газ. Крайният срок за подаване на заявления за газификация е до юни 2020 г. Министър Петкова подчерта, че при наличие на интерес и изчерпване на финансовия ресурс съществува възможност да бъдат осигурени допълнителни средства. Програма „Дезире“ се финансира от Международен фонд „Козлодуй“, администриран от Европейската банка за възстановяване и развитие и се изпълнява от Министерството на енергетиката. Чрез програмата гражданите могат да получат безвъзмездна помощ за газифициране на дома си, като общият размер на средствата е 10 млн. евро, които ще бъдат достатъчни за газифицирането на около 10 000 домакинства.", "date": "2019.04.19", "title": "Теменужка Петкова: Проектите на над 4600 домакинства за газификация на жилищата са изпълнени"}
{"url": "https://www.faktor.bg/bg/articles/ikonomika/ekspert-s-5-shte-poskapne-tokat-ako-kevr-odobri-predlozhenieto-na-chez", "text": "\"Средно с 5 процента ще поскъпне токът за бита, ако енергийният регулатор одобри предложението на ЧЕЗ за повишение на цената на електронергията\", прогнозира пред Дарик енергийният експерт и член на стратегическият съвет към президента Еленко Божков. \"Ще поскъпне и токът за фирмите, които потребяват  електроенергия по регулирани цени\", смята още Божков. ЕРП-тата искат увеличение в цената на тока, ЧЕЗ настоява за 67% нагоре при нощната тарифа. Той  опроверга твърденията на ЧЕЗ, че цената на тока за малките фирми, които все още потребяват енергия на цени, определени от енергийния регулатор, ще се понижи според тяхното предложение. \"Всъщност се оказва, че средно претегляната цена на тези фирми, т.е. комбинацията от дневна и нощна тарифа, излиза като едно увеличение с 5%\", каза Божков. Според него фирмите, които ползват двутарифни електромери, също ще плащат по-висока цена на тока с 3 процента, заради поскъпването на електронергията за тях през нощта според предложението на ЧЕЗ с 31 процента.  Божков предполага, че идеята за поскъпне нощния ток за бита има и друг цел: \"Прави се, за да се увеличи средната цена, за да се бръкне в джоба на гражданина и другата цел според мен, която не е толкова явна, но се търси ефект, това е, за да представят в по-добра светлина това, което трябва да се събира от ЧЕЗ от гражданите пред новия купувач\". Крайното решение за цената на тока за бита и малките фирми на регулиран пазар ще вземе енергийният регулатор.", "date": "2019.04.19", "title": "Експерт: С 5% ще поскъпне токът, ако КЕВР одобри предложението на ЧЕЗ"}
{"url": "https://www.faktor.bg/bg/articles/ikonomika/biznes/biznesat-iska-nachalna-tol-taksa-ot-6-8-stotinki-i-plan-ot-5-godini-za-postepennoto-y-uvelichavane", "text": "Начална тол такса от 6 до 8 стотинки за товарните камиони у нас предлага бизнесът.  \"Така ще може да се тества системата и да се направи сериозен анализ в как тези стойности ще растат в период от 5 години\", обясни в студиото на Европа сутрин председателят на Асоциацията на индустриалния капитал Васил Велев.  \"Ако се въведат веднага таксите, които предлага държавата, може да се очаква скок на цените на хранителните стоки с най-малко 5%, а за минералните води и с 10%. Може да се очаква и отлив на транзитния трафик\", прогнозира Велев.", "date": "2019.04.19", "title": "Бизнесът иска начална тол такса от 6-8 стотинки и план от 5 години за постепенното й увеличаване"}
{"url": "https://www.faktor.bg/bg/articles/ikonomika/biznes/-toshiba-podozira-nek-za-otkradnata-tehnicheska-dokumentatsiya-i-narushena-targovska-tayna", "text": "Световно известната корпорация „Тошиба” предупреждава, че може да предприеме съдебни дела срещу НЕК, заради нарушаване на търговската тайна и злоупотреба с тяхна техническа документация за рехабилитацията на ПАВЕЦ Чаира.  Това се казва в специално писмо изпратено от корпорацията до министъра на енергетиката Теменужка Петкова. „Тошиба” призовава Петкова да спре нерегламентираните действия на НЕК, които нанасят щети на компанията им. Писмото е получено преди седмица и е подписано от Андрю Причард, управител на компанията, научи Faktor.bg от свои източници в енергетиката. Проблемите между „Тошиба” и НЕК започват през 2017 година, след като електрическата компания обяви прекратяването на прякото договоряне за „Рехабилитация на турбинно оборудване на ПАВЕЦ „Чаира”. Проектът се финансира от Европейската банка за възстановяване и развитие. Преди това \"Тошиба\" представя на НЕК своя оферта, в която е очертан подходът  за рехабилитация. В нея се съдържа ценна и чувствителна търговска информация, чертежи и диаграми на оборудването, произведено и инсталирано от Toshiba в ПАВЕЦ „Чаира“. „На 07.06.2017 г. НЕК ЕАД уведоми \"Тошиба\" за прекратяването на търга. Скоро след това НЕК ЕАД стартира нова тръжна процедура и на 03.01.2018 г. отправи покана за подаване на оферти от страна на заинтересованите фирми за договорa за рехабилитация на ПАВЕЦ Чаира”, се изтъква в писмото до министър Петкова. „Тошиба” също закупува комплект от тръжните документи, продавани от НЕК и установява, че търговската им и технологична тайна е нарушена.  В документацията предоставена от НЕК откриват редица технически чертежи, означени, че са тяхна собственост и съдържащи подробна техническа информация, свързана с турбинната технология на „Тошиба”, включително производствени чертежи за ключови компоненти. В писмото до министър Петкова се акцентира: ” Съгласно договорът (Чл.3.4) беше постановено, че техническата документация няма да бъде разкривана на никоя трета страна; що се отнася до останалите чертежи - и то най-вече производствените чертежи, които са считани от \"Тошиба\" за собствена търговска тайна, те никога не са били разкривани от страна на \"Тошиба\" и сме принудени да заключим, че НЕК ЕАД ги е придобило по неправомерен начин”. От \"Тошиба\" припомнят, че техническата информация, проекти и друго тяхно „ноу-хау“ представляват търговска тайна и това се гарантира от българския Закон за защита на търговската тайна, който бе обнародван на 05.04.2019 г. и влезе в сила от 09.04.2019 г. \"Тошиба\" корпорация изразява увереност, че в България се спазват принципите на правовата държава и ползите от лоялната конкуренция, тъй като те стимулират техническите иновации.", "date": "2019.04.19", "title": "„Тошиба” подозира НЕК за открадната техническа документация и нарушена търговска тайна"}
{"url": "https://www.faktor.bg/bg/articles/kak-se-promeni-sofiya-za-10-godini", "text": "За 10 години в София са построени 92 нови сгради на детски градини, 3 нови училища, две нови училищни сгради, 9 нови физкултурни салона. Въведени са мерки за енергийна ефективност и модернизация на спортните бази на територията на всички райони в града. Това заяви кметът на София и заместник-председател на ГЕРБ Йорданка Фандъкова по време на гражданския диалог „Европа в нашия дом“ на тема образование, който се проведе в столицата. Кметът на София напомни, че преди 10 години началната заплата на учител е била 450 лв., а днес е 920 лв., като увеличението е почти двойно. Тя подчерта, че делът на населението с висше образование в София е двойно по-голям от това в страната. „Винаги съм вярвала, че образованието следва да бъде стратегическият приоритет на страната и основният приоритет в града“, добави Фандъкова. По думите й тази година в столицата е отделен рекорден бюджет за инвестиции в образователната инфраструктура. „Средствата са над 75 млн. лева. С тях ще бъдат изградени 15 нови сгради на детски градини, 10 разширения на училища. По ОП „Региони в растеж“ са модернизирани 9 училища, а сега се работи върху 27 училища и детски градини. Образованието е поделена отговорност и наша обща кауза. София е град с перспектива, град на младите хора, а европейската солидарност достига до всички граждани“, каза кметът на София. Българският еврокомисар по цифрова икономика и цифрово общество Мария Габриел подчерта, че образованието предопределя пътя на страната. „Ние можем да се гордеем с това, че усилията ни допринасят образованието да стои високо в европейския дневен ред“, обясни Мария Габриел. Тя добави, че цифровизацията е част от ежедневието ни, а след 2020 г. 90% от работните места ще изискват основни цифрови умения. Мария Габриел обясни, че по нейна идея през 2018 г. е създадена програмата за платени стажове „Цифрова възможност“. Целта е до края на 2020 г. 6 хил. студенти да преминат обучение. По време на форума евродепутатът Ева Майдел заяви, че за първи път от много години вижда как едно управление поема конкретен ангажимент за повече инвестиции в образованието и започва да ги изпълнява. „Радвам се, че заедно с евродепутатите от ГЕРБ можем да се включим в усилията, конкретните проекти и теми, които се реализират в нашата страна. Вярвам, че образованието трябва да е приоритетът на приоритетите на всяко едно управление“, заяви Ева Майдел. Министър на образованието и науката Красимир Вълчев подчерта, че учителите са важни, защото ако има добри учители, ще има добри специалисти във всички останали професии. Той посочи, че най-добрите образователни системи са тези, които спомагат най-добрите ученици да станат учители. „Средствата, заложени за увеличение на заплатите на педагогическия персонал за следващата и по-следващата година, са 360 млн. лв.“, каза Вълчев. Той поясни, че целта е да бъдат привлечени възможно най-много млади хора в системата. Председателят на Комисията по образование и наука в 44-то Народно събрание Милена Дамянова заяви че учителите са моторът на промените. Тя добави, че те са тези, които са създали и продължават да създават нови пътища. „Образованието е пътят напред за всяка една страна, а учителите са тези, без които не можем. Те са в основата на нашия успех, защото без тях няма как да имаме и добри специалисти“, каза Малина Едрева – председател на Комисията по образование в СОС. Гражданският диалог на тема образование, който се проведе в София, събра близо 800 представители на образователния сектор. На форума присъстваха и народни представители, общински съветници, районни кметове и много граждани.", "date": "2019.04.19", "title": "\"Европа в нашия дом\": Как се промени София за 10 години"}
{"url": "https://www.faktor.bg/bg/articles/ivan-geshev-vchera-ne-e-imalo-nito-edno-obazhdane-ot-telefonni-izmamnitsi", "text": "\"Изключително благодаря на румънските колеги,  заяви зам.-главният прокурор Иван Гешев по време на Национално съвещание на  ръководството на МВР, на което  ш ефовете на полицията презентират успешни реализации на противодействие на престъпления, свързани с телефонни измами и трафик на наркотици. С амият факт, че вчера няма нито едно обаждане с цел измама на българска територия, при условие, че на ден са стотици хиляди, е достатъчно да онагледи резултата от тази операция, допълни  Гешев.  Това е първата от поредица такива операции, в близката една година се надявам ситуацията да е по-различна от досега, посочи още зам.-главният прокурор.  Вчера спецпрокурори и полицаи обискираха палатите на ало измамниците в Горна Оряховица. Акцията срещу ало мафията в Горна Оряховица протече едновременно с операция в Румъния. Причината е, че голяма част от родните измамници работят на север от Дунав. Голяма част от жертвите у нас получават обаждания от румънски номера. Вътрешните министерства на България и Румъния са координирали усилията си за разкриване и задържане на тарторите на ало мафията, която реализира огромни приходи. В богаташкия квартал \"Калтинец\" на Горна Оряховица на прицела на спецпрокуратурата са собствениците на 15 луксозни къщи, срещу които има образувани няколко досъдебни производства за пране на пари. Всички те са сред босовете на телефонните измамници. Затова и разследващите правят оценка на тяхното имотно състояние. В повечето от тях са паркирани и лимузини за стотици хиляди лева. Вчера в Горна Оряховица пристигнаха зам.-главният прокурор Иван Гешев и главният секретар на МВР Ивайло Иванов. Стотици хиляди обаждания на ден извършват телефонните измамници от територията на Румъния към България, стана ясно от доклад в началото на форума. Групата е на семеен принцип, като участниците, сред които и мулета, са в роднинска група. От 11-те членове 9 са криминално проявени, 8 са осъждани, става ясно от докладваното по случая. Претърсени са 17 адреса у нас, иззети са автомобили, мобилни телефони от старите модели.  Престъпната група е извършила измами на стойност около 2 милиона лева. От началото на активността си е реализирала едни от най-тежките престъпления в страната - две грандиозни измами от 400 хиляди и 200 хиляди лева. Възрастно семейство е предоставяло няколко пъти суми, като дори са продали имот, парите от който са предадени на измамниците.  Само за последните два месеца има измами за над 150 хиляди лева. Имотната вреда за 2018 г. е за над 8 милиона лева, а само от началото на тази година е за над 2 милиона лева. Телефонните измамници влагат парите си в автомобили. Намерени са доста бележки, заложни билети за заложено злато за над 15 хиляди лева. \"Може да изглежда, че парите не са много - 8 милиона, но това са парите и спестяванията на хиляди български граждани. Благодаря на колегите от МВР\", каза още Гешев.  Подходът вече е да се обхване цялата страна, а не да се работи на парче по отношение на телефонните измамници.  По думите му досега се стигаше само до ниво муле.", "date": "2019.04.19", "title": "Иван Гешев: 8 милиона от  спестяванията на хиляди български граждани са отишли при ало-измамниците"}
{"url": "https://www.faktor.bg/bg/articles/stara-zagora-se-styaga-da-posreshtne-blagodatniya-ogan", "text": "Община Стара Загора и Старозагорската митрополия организират тържествено посрещане на Благодатния огън в Стара Загора на 27 април от 23.00 часа на площада пред Общината. Това съобщи на традиционната си пресконференция преди Възкресение Христово Старозагорският митрополит Киприан, цитиран от \"24 часа\". И тази година Негово високопреосвещенство заедно със свещеници ще донесе с правителствения самолет на Велика събота Благодатния огън от храма \"Възкресение Христово\" в Йерусалим. На площада той ще бъде посрещнат от кмета Живко Тодоров, свещеници и много миряни. Хорът на Старозагорската опера ще изпълни църковни песнопения. След това литийно шествие ще отнесе огъня до катедралния храм \"Св. Николай\", където в 23.30 часа ще започне Великденското богослужение.", "date": "2019.04.19", "title": "Стара Загора се стяга да посрещне Благодатния огън"}
{"url": "https://www.faktor.bg/bg/articles/otmenena-e-porachkata-za-krizisni-tsentrove-za-migranti", "text": "Отменена е поръчката за изграждане на площадки за кризисни центрове за мигранти. В началото на април от МВР са спрели процедурата, която предвиждаше подобни обекти да бъдат построени в Малко Търново, Елхово и Любимец. Поставените критерии за участниците в проектите за изграждане на площадки за контейнери относно икономическото и финансовото състояние не съответстват на изискванията на Закона за обществените поръчки, уточняват в решението си от МВР. Изискванията, които са заложени в обществената поръчка за минимален оборот например, могат да бъдат тълкувани като дискриминационни, е записал възложителят, предаде БНР. Проектът предвиждаше да се изградят площадки за контейнери за 280 души в Малко Търново и за над 1600 в Елхово. Заедно и с терена в Любимец поръчката бе на стойност над 8 милиона лева. От МВР бяха категорични, че това няма да са лагери за мигранти, а за временни кризисни центрове, които евентуално да бъдат използвани при мигрантски натиск. Срещу проекта имаше протест и подписка в Малко Търново.", "date": "2019.04.19", "title": "Отменена е поръчката за кризисни центрове за мигранти"}
{"url": "https://www.faktor.bg/bg/articles/novini/balgariya/doncho-atanasov-podade-ostavka-ot-api", "text": "Дончо Атанасов подаде оставка като член на управителния съвет на Агенция \"Пътна инфраструктура\", научи Нова телевизия. Все още не е ясно дали министърът на регионалното развитие и благоустройството Петя Аврамова я е приела.", "date": "2019.04.19", "title": "Дончо Атанасов подаде оставка от АПИ"}
{"url": "https://www.faktor.bg/bg/articles/angel-dzhambazki-1-3", "text": "Не казвам, че някой  е запалил нарочно пожара в \"Нотр Дам\". Факт е, че изгоря един от символите на християнството в Европа.  Франция сама си го направи. Пожарът на \"Нотр Дам\" е символеен. Това заяви в предаването \"Лице в лице\" по Би Ти Ви водачът на евролистата на ВМРО Ангел Джамбазки. Франция не е Франция на Дьо Гол, не е Франция на Просвещението, не е Франция на европейската идея. Франция е Африка, Арабският полуостров. Това е факт. Париж не е френски град, дори не е европейски град вече, заяви той. Ние сме автори на предложението социалните помощи да се спират, ако децата не ходят на училище. Става дума за решаване на циганския въпрос в държавата.  Това е мярка срещу безотговорни родители, които не изпращат децата си на училище, за да станат достойни граждани, а ги използват за просия и кражби. В дългосрочен план, за да решим циганския въпрос, циганските деца трябва да се образоват, дори въпреки волята на родителите им. В противен случай ще се изправяме периодично пред ситуации като тази в Габрово, където трима голи примата бият хора посред бял ден, заяви Джамбазки. Това не е кауза за избори, а кауза за българската държава и държавност. Не можем да си позволим да създаваме социални паразити, цели групи да се отписват от обществото. Това е решението в дългосрочен план. Ако трябва да е задължително и принудително, ще е задължително и принудеително. Ако трябва да се глобяват техните родители, ще се глобяват, ако трябва да носят наказателна отговорност, ще носят, подчерта водачът на евролистата на ВМРО. Той потвърди информациите, че Андрей Слабаков и генерал Димитър Шивиков ще са в листата на ВМРО за европейските избори. И двамата са доказани в обществото хора, посочи Ангел Джамбазки. Единството на българската нация е събрано в тази листа, добави той.", "date": "2019.04.19", "title": "Ангел Джамбазки: Франция сама си направи \"Нотр Дам\""}
{"url": "https://www.faktor.bg/bg/articles/novini/balgariya/politsay-ot-sdvr-s-nagrada-za-otlichen-uspeh-ot-unibit", "text": "Традиционното официално връчване на завършващите различните магистърски програми в Университета по библиотекознание и информационни технологии отново се превърна в празник на знанието. С отлична диплома и грамота за „Високи постижения и отличен успех“ беше награден и полицая от СДВР Аспарух Васев, който в свободното си време решава да повиши квалификацията си и завърши  магистърска програма по „Защита на културно-историческото наследство в Република България“. Дипломата и грамотата за отличник на випуска бяха връчени лично от ректора Проф. дн Ирена Петева, която поздрави отличника на курса и изрази задоволство, че същия ще продължи обучението си като докторант в университета.", "date": "2019.04.19", "title": "Полицай от СДВР с награда за отличен успех от УниБИТ"}
{"url": "https://www.faktor.bg/bg/articles/novini/balgariya/v-nikolov-sluzhbite-da-proveryat-proizhoda-na-parite-s-koito-evrohold-shte-kupuva-chez", "text": "Новоизбраният председател на парламентарната енергийна комисия Валентин Николов призова службите да проверят произхода на парите по сделката за продажбата на българските активи на чешката фирма ЧЕЗ, които започнаха преговори с българската компанията \"Еврохолд\": \"Ще напиша и писмо до тях да се провери все пак, макар че доколкото знам и доколкото виждам, \"Еврохолд\" е публична компания. Това значи, че има наблюдение от Комисията за финансов надзор, тоест проследими са абсолютно всички техни активи, но въпреки всичко аз се притеснявам евентуално за участие на офшорна компания в тази сделка заедно с \"Еврохолд\", а не самият \"Еврохолд\". Ако се установят офшорки, това ще създаде доста въпроси и аз бих призовал чешката страна да се въздържа от подписването на сделка с неясни офшорни фирми\", заяви той, цитиран от Дарик. Валентин Николов посочи още, че БСП оказват политически натиск въхру Комисията за енергийно и водно регулиране за цените на тока.", "date": "2019.04.19", "title": "В. Николов: Службите да проверят произхода на парите, с които \"Еврохолд\" ще купува ЧЕЗ"}
{"url": "https://www.faktor.bg/bg/articles/ivan-geshev-lozan-panov-ne-znae-dali-e-politik-shef-na-vks-ili-magistrat", "text": "Обединяват се интересите около КТБ. Мислите ли, че Цветан Василев иска да бъде съден. Свидетелят казва, че той е плащал на журналисти за поръчки и мислите ли, че те ще харесат да има присъда. Искаме борба с корупцията, каквато има в Румъния, а после питаме защо е станало така. Ние не можем да върнем някой в България, ако тази страна умишлено не иска да го пусне. Въпросът е към сръбските политици защо не искат да върнат Цветан Василев. В нашата страна има много възможности за защита като да си плащаш на определени медии и да имаш защита от политици. Предвид огромните пари, които са изтекли от КТБ, нека кажем , че е трудно да спреш всеки лев. Всеки мисли за бъдещето си, включително и Цветан Василев, който си ги пази парите някъде, каза в предаването \"Всичко коз” на Канал 3, зам.-главният прокурор Иван Гешев. Няма значение дали си добър или лош, важно е да си от нашите. Ние искаме публичност, нас не ни е страх. Ще призоват гражданите, които излизат и казват, че Десислава Иванчева е невинни, нека прочетат, а да не слушат големи клишета, които са им насадени, каза още той. За Лозан Панов, зам.-главният прокурор каза: Крадецът вика дръжте крадеца. Лозан Панов не знае дали е политик, шеф на ВКС, или магистрат. Олигарсите са в ареста. Никъде в света не са задържани всички извършители на престъпления или олигарси. Ще му е трудно, защото той не знае къде се намира. Представете си, че Сотир Цацаров каже, че Митьо Очите е пробил политическото статукво в Бургас. До колкото ми е известно Лозан Панов е казал нещо подобно. Този човек е объркан и не знае накъде да се насочи. \"Подходът при разследване на ало-измамниците до момента не е бил правилен. Напоследък лицата, които звънят по телефона са позиционирани в Румъния, а тези, които получават парите са в България. Използвахме всякакви механизми за партньорство с румънските служби. Без тях операцията нямаше как да се случи. Не може да всичко в държавата да отговаря само прокуратурата. Това, което можем ние да направим- ще го направим. Трябва да подходим систематично”, каза още той по темата със спецакцията, проведена край Горна Оряховица вчера.", "date": "2019.04.19", "title": "Иван Гешев: Лозан Панов не знае дали е политик, шеф на ВКС, или магистрат"}
{"url": "https://www.faktor.bg/bg/articles/novini/svyat/malta-otkaza-vazdushno-prostranstvo-i-pristanishta-za-ruski-voenni-korabi-i-samoleti-patuvashti-ot-siriya-za-venetsuela", "text": "\"На 28 март руското посолство в малта е поискало от местните власти разрешение голям боен кораб за борба с подводници от руския флот да акостира в пристанището и да остане там от 23 до 26 април\", съобщава BuzzFeed News като се позовава на високопоставен представител на правителството.  Според посолството, целта била \"снабдяване и отдих на екипажа\". \"Североморск\" е с водоизместимост 7570 тона, дълъг е 163 метра, екипажът се състои от 430 души.  Малта поискала от Русия допълнителна информация за маршрута на кораба, но междувременно получила информация от американските служби, че той плава към Венецуела.  Източникът на медията, съобщил, че според руското посолство мисията на кораба има \"хуманитарен характер\" и \"изтегляне на ресурси от Сирия - зона на военни действия - във Венецуела\". \"Високопоставен източник от разузнаването съобщи, че миналата седмица руски дипломати са се опитали да купят със сълзотворен газ и снаряжение за разгонване на масови безредици. Макар, че не може да го докаже безусловно, но малтийското правителство смята, че това е свързано с намерението на руската страна \"Северноморск\" да пристане в Малта\", пише BuzzFeed News. Междувременно Малта отказа и достъп до въздушното си пространство на руски военно-транспортни самолети летящи от Сирия към Венецуела, а Русия нарече това \"недружелюбен акт\". Властите смятат, че дипломатическата мисия на Русия в Малта е \"непропорционално голяма\" предвид размера на страната, коментира Buzzfeed News.", "date": "2019.04.19", "title": "Малта отказа въздушно пространство и пристанища за руски военни кораби и самолети пътуващи от Сирия за Венецуела"}
{"url": "https://www.faktor.bg/bg/articles/radan-kanev-1-6", "text": "ГЕРБ се опитват чрез сплашване да задържи своите по-модерни, по-почтени избиратели. Все с  тази мантра: \"Да не дойде БСП\". В един момент те виждат, че е същото, може би и по-лошо. Тези хора трябва да видят, че в център-дясното има много сериозна демократична алтернатива. Това каза в \"Още от деня\" на БНТ Радан Кънев, водач на листата на \"Демократична България\" за евроизборите. На въпрос с твърдението, че от формацията му са се постарали да объркат десния избирател и сякаш никой не иска да е с \"Демократична България\", той заяви: \"Демократична България обединява всички сили в център-дясното които бяха опозиция на Борисов през 2015 г.\". \"Много добре сме подготвени по европейските въпроси, имаме изключително ясна европейска ориентация и много силна дясна икономическа програма, но и изключително силни биографии по въпросите за законноста, правосъдието, енергетиката, много болезнени въпроси, които стоят пред ЕС. Ние сме доказали нещо повече, доказали сме, че можем да направим компромис и да влезем във властта, когато това е важно, можем обаче и да се откажем от властта\", заяви той.  \"Днешното управление на Борисов по нищо не се отличава от Тройната коалиция. Той ги преследваше по кражби, до миналата година не можеше да ги настигне. Тази година ги настигна вече във всичко, и в характерната арогатност, и в усещането за безнаказаност\", продължи той \"Нямах планове за предстoящия месец, с оглед на отказа на Светослав Малинов да бъде водач и последвалото решение, за броени часове трябваше да реша. Не само влизам в кампанията, аз ще заема мястото в Европейския парламент\", обяви Кънев.  Той прогнозира, че коалицията може да се бори за две депутатски места. \"Аз ще бъда евродепутат от групата на ЕНП, ние сме партия-член на ЕНП. Това, че ще работя много активно за промяна на ЕНП, за това ЕНП да се съобрази с новите разделения в Европа, с новите реалности в Източна Европа, с реалностите в България, въпреки че вече е много трудно, и това за мен като убеден европеец е много важно, да разграничим европейска политика от национална\", поясни Кънев. По думите му Европа върви към консолидация, като показател за това е и изборът на единен европейски прокурор. Радан Кънев открои като фаворит за поста румънката Лаура Кьовеши.", "date": "2019.04.19", "title": "Радан Кънев: Днешното управление на Борисов по нищо не се отличава от Тройната коалиция"}
{"url": "https://www.faktor.bg/bg/articles/novini/svyat/royters-rosneft-prodava-venetsuelski-neft-narushava-sanktsiite", "text": "Президентът Николас Мадуро насочва паричните потоци от продажбите на венецуелски петрол чрез руския държавен енергиен гигант \"Роснефт\", опитвайки се по този начин да избегне наложените от САЩ санкции, според източници и документи, с които разполага агенция Ройтерс. Продажбите са пореден знак за нарастващата зависимост на правителството на Венецуела от Русия с оглед на затягащата се американска примка около Мадуро. През последните години икономиката на Венецуела се намираше в рецесия и в резултат на това имаше рязък спад на добива на петрол, като властите в страната изпитваха сериозни трудности да финансират вноса и правителствените разходи още преди Вашингтон да наложи през януари строги санкции на държавната петролна компания PDVSA. Петролът по принцип формираше повече от 90% от износа на страната-членка на ОПЕК и лъвския пай от държавните приходи. От януари насам администрацията на Никола Мадуро е в преговори със съюзниците си Москва относно начините да се заобиколи забраната за клиенти, плащащи на PDVSA в долари, съобщиха източниците на Ройтерс. Нееднократно Русия заяви публично, че санкциите на САЩ са незаконни и че ще работи с Венецуела, за да ги заобиколи. Според схемата, разкрита от Ройтерс, венецуелската държавна петролна компания PDVSA е започнала да предоставя фактурите от продажбите си на петрол на руската \"Роснефт\" (Rosneft). От своя страна руският енергиен гигант плаща на PDVSA незабавно с отстъпка от продажната цена - избягвайки обичайния срок от 30 до 90 дни за завършване на всяка една петролна сделка, след което на по-късен етап събира цялата сума от дадения купувач на венецуелски петрол, показват документи с които разполага Ройтерс. Големи енергийни компании като индийската Reliance Industries Ltd., която е и най-големият клиент за плащания в брой на PDVSA, са били помолени да участват в схемата, като плащат на \"Роснефт\" за венецуелски петрол, показват документите. От Ройтерс посочва, че на този етап \"Роснефт\", която инвестира силно във Венецуела по време на руския президент Владимир Путин, е отказала да коментира тази информация. От Министерството на петрола във Венецуела, както и от държавната петролна компания PDVSA също са отказали да коментират. Ройтерс напомня, че от 2006-а година насам Русия е отпуснала на Венецуела почти 16 млрд. долара, които страната погасява с доставки на петрол, и също така е поела значителни дялове във венецуелски петролни проекти, което означава, че вече контролира голяма част от производството на южноамериканската държава. Необичайното споразумение за плащане на PDVSA с \"Роснефт\" е част от редица схеми на правителството на Мадуро за получаване на достъп до парични средства, включително и чрез продажба на златните резерви на Централната банка на Венецуела. Всички тези схеми са разочаровали официалните власти във Вашингтон, които през последните дни са поставили въпроса защо санкциите не са оказали по-драматично влияние върху финансите на Венецуела. \"PDVSA предоставя сметките си на \"Роснефт\", заяви източник от венецуелската държавна фирма, пожелал да остане анонимен поради страх от репресия. \"Паричните средства се озовават в руски банки или се използват за уреждане на висящи плащания като такива за морски услуги или товари, за да не се прекъсва износът на петрол\". Източниците на Ройтерс също така съобщиха, че част от парите са преминавали през руско-венецуелската банка \"Еврофинанс Моснарбанк\" (Evrofinance Mosnarbank), която през миналия месец също беше поставена под удара на американските санкции. Говорител на \"Еврофинанс\" обаче отрече за наличието на подобни транзакции през банката. На този етап все още не е ясно каква част от износа на венецуелски петрол от PDVSA, който е в размер на около 900 хиляди барела на ден, е плащан по подобна схема, тъй като самите сделки са се сключвали за всеки отделен случай, твърдят източници на Ройтерс. Вътрешен документ на PDVSA, видян от Ройтерс, обаче сочи, че продажбите през април на индийската Reliance Industries Ltd., която е собственик на най-голямата в света рафинерия,  ще бъдат уредени посредством \"Роснефт\". Компанията Reliance е внасяла през март венецуелски петрол в размер на 390,5 хиляди барела дневно, което се равнява на почти 40% от износа на Венецуела през този месец, според данни за доставките, събрани от Ройтерс. Главният финансов директор на Reliance заяви в четвъртък пред репортери, че компанията действително купува венецуелски петрол чрез руски и китайски компании, но той отказа да предостави повече подробности. \"Ние сме в активен диалог с Държавния департамент на САЩ относно нашите отношения с Венецуела, за да останем в съответствие с американските санкции\", посочи той. Говорител на Reliance пък заяви, че плащанията към руски и китайски компании са били приспадани от парите, дължими на тези страни от Венецуела. Докато повечето западни страни се присъединиха към Вашингтон по отношение на признаването на лидера на опозицията Хуан Гуайдо като легитимен президент на Венецуела, Русия, заедно с Китай и Куба, продължават да стоят зад Никола Мадуро, защитавайки го пред ООН и предоставяйки военна помощ, разгневявайки по този начин управляващите във Вашингтон. Дори преди януарските санкции на САЩ, износът на петрол от Венецуела беше намалял наполовина от 2,8-те милиона барела на ден, които бяха изнасяни по времето на покойния президент Уго Чавес, след като той започна своята т.нар. \"социалистическа революция\" преди две десетилетия. \"Роснефт\", ръководена Игор Сечин, който е близък съюзник на Путин, се възползва от кризата, за да поеме все по-голям дял от петролната индустрия във Венецуела, където се намират и най-големите запаси от суров петрол в света. През февруари \"Роснефт\" оцени балансовата стойност на дяловете си във венецуелски проекти на цели 2,11 млрд. долара. Сега \"Роснефт\" предоставя парични средства, за да поддържа оперативните възможности на компанията PDVSA, използвайки своя голям търговски отдел, за да събира плащанията за венецуелски петрол от клиентите. Според един от източниците на Ройтерс, някои представителите на PDVSA са изразили загриженост относно търговията посредством \"Роснефт\", тъй като руската компания вече е получила твърде съществена роля в решенията за товарни дестинации, за да улесни плащанията към нея. Те също са така са изразили разочарование от факта, че Венецуела плаща голяма премия на \"Роснефт\" за внос на гориво, който внос е продиктуван от лошото състояние на местните рафинерии, тъй като само шепа продавачи са склонни да заобикалят американските санкции. \"Роснефт\" купува петрола ни много евтино и в същото време ни продава в замяна много скъпи горива, така че ние винаги им дължим пари\", отбеляза източникът на Ройтерс. В своя реакция „Роснефт“ обяви, че смята за лъжа и провокация публикацията на Ройтерс. Руската компания смята за необходимо да се обърне към правоохранителните органи във връзка „противоправната“ дейност на Ройтерс на руска територия. „Ройтерс вече не е информационна агенция, тази структура системно разпространява целенасочена дезинформация“, посочват от „Роснефт“.", "date": "2019.04.19", "title": "Ройтерс: \"Роснефт\" продава венецуелски нефт, нарушава санкциите"}
{"url": "https://www.faktor.bg/bg/articles/trend-gerb-gubi-3-ot-svoyata-podkrepa-bsp-uspyava-da-zadarzhi-nivoto", "text": "38%, или малко над 2 милиона българи, декларират, че със сигурност ще гласуват на предстоящите избори за Европейски парламент. 31% казват, че по-скоро ще гласуват. Това сочи проучване на „Тренд“ по поръчка на вестник „24 часа“. 43% са твърдо решилите за кого ще гласуват, а 30% все още не са. Привържениците на ГЕРБ и БСП са най-силно убедени във вота си в сравнение със симпатизантите на другите формации. Скандалите около апартаментите в последните няколко седмици са нанесли видима имиджова щета върху основаната управляваща партия. В сравнителен план между изследването на „Тренд“ през март и това през април ГЕРБ губи 3% от своята подкрепа сред гласуващите, докато БСП успява да задържи нивата си и дори минимално да покачи своите електорални стойности. Твърдо на трета позиция остава ДПС с 12,7% от гласуващите. Най-голям дял от електората на „Обединени патриоти“ се ориентира към ВМРО за предстоящите избори за ЕП. 5,5% от гласуващите биха предпочели тяхната листа, което ги доближава силно до бариерата за представителство в ЕП, която е 5,88%. „Демократична България“ също запазва шансове за представителство, но при тях не се отчита тенденция на ръст в подкрепата. Сред останалите партии и коалиции не се наблюдава съществена динамика спрямо проучването ни през март, а разпределението сред гласуващите е следното: „Воля“ (3,6%), „Атака“ (2%), „Възраждане“ (1,6%), НФСБ (1,3%) и „Коалиция за България“ (АБВ) с 1,3%. 4,5% от всички гласуващи заявяват, че ще отбележат опцията „не подкрепям никого“.", "date": "2019.04.19", "title": "„Тренд“: ГЕРБ губи 3%, БСП успява да задържи нивото, ако изборите са сега"}
{"url": "https://www.faktor.bg/bg/articles/tezhka-katastrofa-kray-sliven-edin-zagina-ima-i-raneni", "text": "Тежък пътен инцидент затвори главен път І-6 в района на сливенските селата Трапоклово и Горно Александрово, съобщиха от пресцентъра на ОДМВР-Сливен. Движението се пренасочва за пътуващите в посока Бургас през село Драгоданово – с. Зимница – АМ \"Тракия\", пътуващите по път І-6 в посока София се отклоняват от кръстовище „Петолъчка” в посока АМ \"Тракия\". Екипи на Пътна полиция регулират движението. На мястото на инцидента се извършват процесуално-следствени действия.  Сигналът за произшествието е получен в 08.50 часа. Инцидентът е станал между два леки и един товарен автомобил. По първоначални данни има един загинал и двама ранени.  Работата по случая продължава.", "date": "2019.04.19", "title": "Тежка катастрофа край Сливен: Един загина, има и ранени"}
{"url": "https://www.faktor.bg/bg/articles/oman-se-otkaza-ot-iskovete-sreshtu-balgariya-zaradi-ktb", "text": "Държавният резервен фонд на Оман се е отказал от исковете си срещу България пред Международния център за разрешаване на инвестиционни спорове заради фалита на КТБ, съобщи Министерството на финансите /МФ/.  Припомняме, че на 22.10.2015 г. Държавният резервен фонд на Султаната Оман, в качеството си на акционер в „КТБ“ АД, заведе международно арбитражно дело срещу Република България в Международния център за разрешаване на инвестиционни спорове. Държавният резервен фонд на Султаната Оман твърдеше по време на делото, че България е нарушила стандартите за третиране на чуждестранни инвеститори, установени в Договора за взаимно насърчаване и защита на инвестициите между България и Султанат Оман чрез действията на органите на Република България (българското правителство, Българската народна банка и българския съд), свързани с поставянето под специален надзор на „КТБ“ АД и последващото отнемане на нейния лиценз. Държавният резервен фонд претендираше обезщетение в размер на 80 милиона евро. След два тура от писмени защити, през месец декември 2018 г. Държавният резервен фонд на Султаната Оман направи отказ от исковете си срещу България без възможност да ги предяви отново пред този или друг международен трибунал. С това всички претенции на Държавния резервен фонд на Султаната Оман могат да се считат за окончателно отпаднали, а делото – приключило в полза на България, пише в документа, публикуван на сайта на финансовото министерство. „Република България приключва поредното международно арбитражно дело с пълен успех. До настоящия момент Република България, представлявана от Министерството на финансите, спечели седем арбитражни дела със значим обществен и материален интерес, последното от които беше заведено от „ЕВН“ АГ. Общият размер на претенциите в приключилите арбитражни дела възлиза на над 1,5 милиарда евро”, пише още в документа.", "date": "2019.04.19", "title": "Оман се отказа от исковете срещу България заради КТБ"}
{"url": "https://www.faktor.bg/bg/articles/okonchatelno-prietata-ot-deputatite-novata-pensionna-formula-nyama-da-oshtetyava-nikogo", "text": "Депутатите одобриха на второ четене промените в Кодекса за социално осигуряване, свързани с начина за определяне на индивидуалния коефициент във формулата за изчисляване на пенсиите.  От 1 януари 2019 г. влязоха в сила нови правила, според които в осигурителния доход, от който се изчисляват пенсиите за трудова дейност, не се включва осигурителният доход за период от три последователни, избрани от лицето години от последните 15 години осигурителен стаж до 1 януари 1997 г., както и осигурителният доход за периода 1997 г.- 1999 г. Все още обаче при много хора, които се пенсионират в момента, преобладаващият осигурителен стаж и съответният осигурителен доход са придобити преди 2000 г. Част от тях в този период са получавали високи заплати, върху които реално са били осигурявани, а впоследствие, поради различни причини, включително и за да могат да натрупат необходимия осигурителен стаж за пенсиониране, са приемали по-нископлатена работа. Така прилагането на новите разпоредби за изчисляването на пенсиите с начална дата след 31 декември 2018 г. е по-неблагоприятно за тях, защото с премахването на трите години межди 1997 и 1999 г. се премахва и по-големият им осигурителен доход.  Според изчисленията на НОИ, които бяха публикувани на страницата им, новите правила ощетяваха около 30% от хората, които трябва да се пенсионират тази година и така те щяха да получават по-ниски пенсии от предварително предвиденото. Така се стигна до настоящите промени, които дават възможност на тези хора да избират размерът на пенсията им да бъде определен с индивидуален коефициент, изчислен по „старата“ методика, приложима за пенсиите, отпуснати с начална дата преди 1 януари 2019 г., което цели са гарантира справедливост при упражняване на техните осигурителни права. По този начин ощетените хора ще могат да изберат към осигурителните им доходи да бъдат прибавени и тези в периода 1997-1999 г.", "date": "2019.04.19", "title": "Окончателно: Приетата от депутатите нова пенсионна формула не ощетява никого"}
{"url": "https://www.faktor.bg/bg/articles/zakopchaha-shef-v-sobt", "text": "Задържан е служител на Специализирания отряд за борба с тероризма за искане на откуп за откраднат автомобил. Това каза пред журналисти главният секретар на МВР главен комисар Ивайло Иванов. Служителят е на ръководно ниво. Автомобилът е \"Мерцедес\". Няма как да кажа каква сума е поискана, има образувано досъдебно производство, заяви Иванов. Вчера в СДВР е получен сигнал за искан откуп за автомобил. Направена е съответната подготовка за контролиране на срещата. Направен е констативен протокол, описани са паричните средства. Знаело се е мястото, където ще бъде проведена срещата. Водено е скрито наблюдение. Тъжителката е отишла там. Лицето, което се е явило за разговор, е било задържано. Уведомен е следовател, докладваха ми на мен и уведомих министъра на вътрешните работи, Лицето е задържано с полицейска мярка. Следователите, разследващите и оперативните са на среща при наблюдаващия прокурор. Там най-вероятно ще се вземе решение какви действия да бъдат предприети спрямо служителя, коментира главният секретар на МВР. Извикахме командира на СОБТ. Започваме проверки, каза още Ивайло Иванов.", "date": "2019.04.19", "title": "Закопчаха шеф в Специализирания отряд за борба с тероризма"}
{"url": "https://www.faktor.bg/bg/articles/galap-skandalite-i-razkritiyata-izravnyavat-pozitsiite-na-bsp-i-gerb", "text": "Ефектът на скандалите и разкритията от последните седмици води до разколебаване на електората на ГЕРБ. Това на практика изравнява позициите на БСП и ГЕРБ и дава дори моментна по-изгодна позиция за левицата. Това показват данните от изследване на \"Галъп интернешънъл\".  ДПС остава константа, а в патриотичното пространство изпъква ВМРО. Сред онези, които заявяват, че ще гласуват със сигурност, 32,1% твърдят, че ще гласуват за БСП, 31% - за ГЕРБ и СДС, а 11,1% - за ДПС. След тях, близо до бариерата от 5,88% е още ВМРО с 5%. Следват \"Демократична България\" с 4,5% и \"Воля\" – с 3,5%, \"Атака\" – с 1,9%, АБВ (\"Коалиция за България\") – с 1,5%, НФСБ с 1,4%, \"Възраждане\" и \"България на гражданите\" с по процент, и близо 4% други. 2,2% заявяват, че ще гласуват с \"Не подкрепям никого\". Заявяващите, че ще гласуват със сигурност, са 34% от всички; че по-скоро ще гласуват – 28%; че по-скоро няма да гласуват – 12%; че със сигурност няма да гласуват – 18%, а 8% не знаят или не могат да отговорят. Отговорите са декларативни и дават единствено ориентировъчна картина.", "date": "2019.04.19", "title": "\"Галъп\": В патриотичното пространство изпъква ВМРО"}
{"url": "https://www.faktor.bg/bg/articles/mestan-s-nova-myarka-za-neotklonenie", "text": "Лютви Местан беше призован да се яви днес в Окръжната прокуратура в Кърджали, за да му бъде повдигната нова мярка за неотклонение. Това съобщи в Бургас говорителят на главната прокуратура Румяна Арнаудова. С постановление на следовател от Окръжен следствен отдел при Окръжна прокуратура – Кърджали на 19.04.2019 г. по отношение на Лютви Местан, обвиняем за извършено престъпление по чл.343, ал.1, б.“в“ във вр. с чл.342, ал.1 от НК, е взета мярка за неотклонение „Парична гаранция“ в размер на 10 000 лева. Мярката за неотклонение е взета, като е съобразена с обществената опасност на престъплението, с доказателствата срещу обвиняемия и с имущественото му положение, за което са събрани доказателства. Припомняме, Окръжният съд в Кърджали отмени гаранцията на лидера на ДОСТ, която му беше наложена заради катастрофата, при която загина 6-месечно бебе. Мотивът на съда беше, че няма данни за имущественото му състояние. Лютви Местан не може да остане без мярка за неотклонение, въпреки че е привлечен като обвиняем в престъпление по непредпазливост, коментира Арнаудова:  „Затова и Окръжната прокуратура в Кърджали спешно събра доказателства за имотното състояние на обвиняемото лице и вече разполагаме с пълен обем от тази информация“.", "date": "2019.04.19", "title": "Местан с нова мярка за неотклонение"}
{"url": "https://www.faktor.bg/bg/articles/politika/hlyab-i-pasti/dokumentnata-izmama-pri-napuskaneto-po-dokumenti-sreshtu-evropeyska-zaplata", "text": "Митарствата на бившия журналист Иво Христов по кабинети и изборни листи имат и забавна страна по своята карикатурност. Не пуша, но ме напушва смях с кашлица, когато научавам, че той е напуснал “по документи” своя началник, на когото му беше началник ( на кабинета).  Може да се каже и иначе: Христов само телом е напуснал кабинета, на който беше началник. Но духом си остава там. Ще оставя на теолозите да решат дали не става дума за някаква на казуса със Спасителя и отношението му към отца и светия дух. Румен Овчаров потвърди в телевизионно интервю в духа на предположението ми по-горе, че Христов наистина го имат за спасител. Щял да спасява положението с авторитета на БСП. Как? Ами щял да прелее рейтинг от президента на столетницата. С чуждата пита щял да прави помен, както излиза. Или питата все пак е обща, с руски квас омесена и Овчаров признава този факт? Аз пък си мислех, че ако има преливане, то ще е на чашата на търпението. Защото става дума за едно системно оливане. Най-напред Елена Йончева  напусна президента Румен Радев и оглави кандидатите за големи брюкселски пари в менюто на БСП. Сега по стъпките й напуска и Иво Христов, друг “домашен” любимец, който не могат да си поделят роднините по червена линия, пръснати във властта, в опозицията и на върха на държавата, където главнокомандващият го играе опозиция в разрез с правилата на демократичната игра, но пък напълно в крак с указанията на Москва.   с цел да помага “безпартийно” на Партията? Уж страшно си падат по президента тези бегълци и не можеха да се нарадват на неговия “день победы”, а бягат през глава от него. Какво нещо е еврото само! Действа привлекателно и безпогрешно на безпартийните партийци. Особено когато е в особено големи количества на западния фронт. Нищо ново след като триумфалната марка беше заменена от еврото.  Спасяването на каквото и да било чрез бягство и преливане на чужд авторитет в едно столетно тяло е странно упражнение, което само магнитът на големите пари в странство може да обясни. Там  по документи на Христов предстои да взима десетина пъти по-голяма заплата.   Някои зли езици казват, че в политиката парите по документи са всъщност само за пред хората, а за истинските пари, които преливат в техния джоб, не дават никакви документи. Документират се само с касови бележки и фактури разходите за почерпки и прочее “мероприятия” за представителни цели. За да се осребрят и те след това. Слагам точка по документи. Което означава, че не съм си тръгнал от тази тема, а само я оставям да отлежава до нови поводи за коментари, които неизменно дават въпросните другари.   Има и политици, като Светослав Малинов, който доказаха обратното: че са готови да се откажат от големите европейски пари и съответните “екстри” без никой да ги принуждава, а заради единия принцип. Така че написаното по-горе за привлекателността на еврото не е универсално обяснение. Всеки сам отговаря за лакомията си.", "date": "2019.04.19", "title": "Документална измама при напускането “по документи” срещу европейска заплата"}
{"url": "https://www.faktor.bg/bg/articles/novini/svyat/glavniyat-prokuror-na-rumaniya-e-osvoboden-ot-dlazhnost", "text": "Румънският президент Клаус Йоханис е подписал днес указ за освобождаване от длъжност на главния прокурор на страната Аугустин Лазар, съобщава Аджерпрес, цитирана от Канал 3. Според съобщение на президентската администрация мандатът на Аугустин Лазар ще приключи на 27 април, когато той излиза в пенсия. Аугустин Лазар се кандидатираше за втори мандат като главен прокурор, но на събеседването на 10 април министърът на правосъдието отхвърли и четиримата кандидати за поста. Неотдавна някои медии обвиниха Лазар, че е отказал на два пъти да освободи антикомунистически дисидент в средата на 80-те години. По това време той е бил прокурор в комисията, която взема решения за условното освобождаване в затвора Аюд. Лазар отхвърли тези твърдения и уточни, че никога не е бил офицер, агент или сътрудник на бившата тайна служба Секуритате.", "date": "2019.04.19", "title": "Главният прокурор на Румъния е освободен от длъжност"}
{"url": "https://www.faktor.bg/bg/articles/novini/balgariya/tsvetanov-v-dimitrovgrad-na-evropeyskite-izbori-ne-tryabva-da-se-predstavim-dobre-a-otlichno", "text": "На европейските избори не трябва да се представим добре, а отлично. Нашите опоненти не говорят за политики и не предлагат решения. Те опорочават кампанията и работят само с компромати. Нека ние бъдем градивни както винаги сме били до този момент. Именно заради тази наша философия и заради призива на Жозеф Дол – потърсихме обединение на десните сили в България, като вследствие на това подписахме споразумения за политическо сътрудничество със СДС, „Обединени земеделци“ и ПП „Никола Петков“. Това заяви зам.-председателят на ГЕРБ и председател на Националния предизборен щаб на партията Цветан Цветанов по време на среща със симпатизанти на ГЕРБ, общински съветници, кметове на населени места  и членове на партията, която се проведе в офиса на ГЕРБ в Димитровград. На събитието присъстваха и кметът на Димитровград Иво Димов, народният представител Евгения Ангелова и областният координатор на ГЕРБ-Хасково Делян Добрев. Според Цветан Цветанов хората, които са традиционно дясно мислещи – сега са изключително мотивирани за евровота, защото усещат подема и единството в синята идея. „Сигурен съм, че жителите на Димитровград отново ще бъдат силни и непоколебими в избора си на 26 май, защото това ще означава, че избираме европейският път, по който нашето правителство поведе страна, да продължи“, категоричен бе зам.-председателят на ГЕРБ. „На 26 май ние трябва да включим на пета скорост и да прегазим съперника”, каза кметът Иво Димов. Той подчерта, че победата през май ще даде предимство и за местните избори. Заместник председателят на ГЕРБ Цветан Цветанов посети днес и обновения пазар на производителите в Димитровград. „Държа да видя как изглежда зеленчуковият пазар днес, защото преди година и половина, когато го видях - беше в окаяно състояние”, сподели с търговците Цветанов. Тогава заместник-председателят на ГЕРБ предаде на правителството и компетентните институции молбата на гражданите и местната власт за ремонт на обекта. Всички те бяха чути и благодарение на отличната работа на приходните агенции и безкомпромисната борба с контрабандата - правителството успя да отпусне от държавния бюджет 1,5 млн.лв. за цялостна реконструкция и обновяване на пазара. „Днес търговците ми разказаха, че са доволни от условията, при които работят, а клиентите ми споделиха, че с удоволствие идват тук“, коментира Цветанов след посещението. По думите му Иво Димов е кметът, който показва на практика как работи ГЕРБ. „Той всеки ден е до хората и изпълнява техните желания“, посочи Цветан Цветанов.", "date": "2019.04.19", "title": "Цветанов в Димитровград: На 26 май ние трябва да включим на пета скорост и да победим съперника"}
{"url": "https://www.faktor.bg/bg/articles/isakt-skok-na-toploenergiyata-do-108", "text": "Скок на топлоенергията с между 3 и 108 процента от юли поискаха различните топлофикационни дружества в страната. Един от основните им аргументи е поскъпването на въглеродните емисии, които те плащат.  Най-голям скок - със 108 процента, е поискало габровското дружество, което работи на въглища. Между 12 и 48 на сто увеличение са поискали останалите три въглищни ТЕЦ-а в Русе, Перник и Сливен. От топлофикациите, работещи с газ, за най-голямо поскъпване - с 88%, настоява топлофикацията във Велико Търново, а за най-малко - с 3 процента Топлофикация София. Дружествата в Пловдив, Варна, Бургас, Плевен, Враца и Разград искат промяната в цените да е между 7 и 22 на сто. При тези предложения най-с", "date": "2019.04.19", "title": "Топлофикационните дружества искат скок на парното до 108 %"}
{"url": "https://www.faktor.bg/bg/articles/novini/svyat/anarhisti-poeha-otgovornost-za-atakata-sreshtu-ruskoto-posolstvo-v-atina", "text": "Самопровзгласила се наскоро анархистка група, наричаща се „тайно споразумение за отмъщение за Михаил Жлобицки”/(FAI / IFR), пое отговорността за експлозия, причинена от ръчна граната, хвърлена пред руското консулство в Атина на 22 март, съобщи Нова телевизия. Членовете на групата хвърлиха ръчна граната до оградата зад поста на охраната на консулството, причинявайки малки щети. Нямаше пострадали и ранени. В изявление, публикувано на уебсайт „за борба със статуквото и установяването на свобода”, групата разкритикува \"държавния авторитаризъм\" на Русия, \"национализма и шовинизма\", които според нея се илюстрират от нейната вътрешна и външна политика. Групата изрази солидарност с някои задържани от руските власти анархисти. Същата анархистка организация по-рано пое отговорността за атака с кутии, пълни с газ на пощенска служба в град Патра през февруари 2018 г.", "date": "2019.04.19", "title": "Анархисти поеха отговорност за атаката срещу руското посолство в Атина"}
{"url": "https://www.faktor.bg/bg/articles/di-mayo-obvini-ligata-na-mateo-salvini-che-iska-da-svali-pravitelstvoto-na-italiya", "text": "Италианският вицепремиер и лидер на антисистемното движение \"Пет звезди\" Луиджи ди Майо обвини в петък своя коалиционен партньор в лицето на партията \"Лига\", че се опитва да свали правителството с оглед на корупционен скандал, свързан с един от високопоставените политици на крайнодясната партия. Луиджи ди Майо твърди, че партията \"Лига\", водена от другия вицепремиер Матео Салвини, дори се е опитвала да установи контакт с бившия премиер Силвио Берлускони, за да формира други правителство. \"Италия не е трофей и аз считам за изключително сериозно, че Лигата, с това си лекомислие, всеки път, когато се почувства засегната, заплашва да свали правителството\", написа във \"Фейсбук\" Ди Майо. Поредният скандал в рамките на управляващата коалиция в Италия избухна, след като в четвъртък се оказа, че заместник-министърът на транспорта и инфраструктурата Армандо Сири е разследван за предполагаемо получаване на подкуп в замяна на изменение на регламент в полза на компании от сектора на възобновяема енергия. Според римската прокуратура политикът, който е представител на крайнодясната партия \"Лига\", е получил подкуп от предприемач в сферата на вятърната енергия с връзки в сицилианската мафия \"Коза Ностра\". Въпреки че Армандо Сири отрече всякакво участие в подобен сценарий, Луиджи ди Майо го призова да се откаже от поста на заместник-министър \"по етични и политически причини\".", "date": "2019.04.19", "title": "Ди Майо обвини \"Лигата\" на Салвини, че иска да свали кабинета на Италия"}
{"url": "https://www.faktor.bg/bg/articles/novini/svyat/nad-30-hilyadi-antiki-se-vrashtat-v-balgariya-sled-mashtabna-aktsiya-v-ispaniya", "text": "Над 30 000 антични предмета се връщат в България след съвместна операция на Специализираната прокуратура, ГДБОП, ГДНП и испанските власти.  Иззетите в Испания над 30 000 незаконно изнесени от България антични предмета ще бъдат върнати и приобщени към националното ни културно наследство в резултат на т.нар. операция \"Сердика\" на Специализираната прокуратура, ГДБОП, ГДНП и испанските полицейски и съдебни власти, съобщават от прокуратурата.  На 23 октомври 2018 г., с подкрепата на Европол и Евроджъст, на територията на Испания и България бе неутрализирана организирана престъпна група, осъществявала трансграничен трафик на антики от страната към Иберийския полуостров и продажбата им на местния черен пазар. Съвместното разследване се води срещу 16 български граждани, 8 от които и до момента са задържани под стража в град Торенте, област Валенсия. Събраните доказателства сочат, че групата е действала от януари 2016 г., като първоначално е изкупувала артефакти от иманяри и от дилъри на антики в България. Впоследствие организирала изнасянето им от страната и транспортирането им в Испания. Движимите културни ценности са били предлагани за продажба чрез Ebay.com“ в т.ч. чрез наддаване от фалшиви профили.  При съвместната операция бяха намерени и иззети общо 30 600 артефакта (около 600 от тях в България) - гръцка и римска керамика, шлемове, погребални урни, стрели, копия, монети, както и 180 000 евро в брой. Резултатите от назначените до момента експертизи показват, че става дума за автентични културно-исторически ценности с произход България, които съгласно международните договорености трябва да бъдат върнати у нас след приключване на делото срещу участниците в групата. Ако сред артефактите има фалшификати, предлагани на клиенти като оригинали, ще им бъдат повдигнати обвинения и за измама, допълват от прокуратурата.  На координационна среща на разследващите, проведена на 11 април 2019 г. в централата на Евроджъст в Хага, е постигната договореност съдебното дело срещу членовете на престъпната група да се води в Испания, където са задържани повечето от участниците. Събраните в България доказателства ще бъдат предоставени на испанските съдебни власти и приобщени към тамошното досъдебно производство.", "date": "2019.04.19", "title": "Над 30 хиляди антики се връщат в България след мащабна акция в Испания"}
{"url": "https://www.faktor.bg/bg/articles/navalni-kmet-na-putin-rugae-sasht-a-zhivee-tam-video", "text": "Стартираме от Москва кампанията си за „умно гласуване“ на местните избори през септември , заяви руският опозиционен лидер и основател на Фонда за борба с корупцията Алексей Навални в традиционното си видео в четвъртък вечер.  С новата си стратегия ще дадем бой на „Единна Русия“ на Путин, смята той. Останалото за нея, за  \"людоедските възгледи\" на Ксения Собчак за пожара в \"Нотр Дам\"и малоумните коментари на руските анализатори по темата, за идиотщините на най-колоритния путински депутат, за дачата-дворец на началника на охраната на премиера Медведев, съсипването на руските университети, можете да чуете от самия него, както и  и за опасността от електронно гласуване в Русия. Интересен акцент е разкритието на екипа на Навални за бившия кмет на град Хабаровск от   „Единна Русия“ на Путин, който купил 6 къщи в Америка, живял 190 дни в годината в Сан Хосе, за да не загуби зелената си карта, като в същото време \"изпълнявал\" задълженията си на кмет и обяснявал как \"Америка иска да ни погуби\" при кратките си завръщания. Това продължило 9 години.  \"През цялото време той е крал пари в Русия, инвестирал  е 6 милиона в САЩ, ругаел ги е и е призовавал да се сплотим около Путин\", разказва Навални. Разбира се, в Кремъл, отлично са знаели за това. Въпросният уникален екземпляр се казва Соколов, Алекса́ндр Никола́евич. Той дори обвинявал протестиращите в Хабаровск, че са платени от САЩ.", "date": "2019.04.19", "title": "Навални: Кмет на Путин ругае САЩ, а живее там (ВИДЕО)"}
{"url": "https://www.faktor.bg/bg/articles/novini/svyat/samo-za-1-sedmitsa-na-kapakule-sabraha-1-3-miliona-turski-liri-ot-neplateni-globi", "text": "За една седмица на турския ГКПП Капъкуле са събрани над 1, 363 млн. турски лири от глоби за неплатени пътни такси, съобщава турската телевизия НТВ, цитирана от БТА. Миналата седмица на Капъкуле заработи системата за събиране на глоби за неплатени пътни такси от шофьори на коли с чуждестранни регистрации. Ако глобите не бъдат платени, неизрядните шофьори на автомобили нямат право да а напускат Турция.  Десетки български камиони бяха блокирани на границата заради неплатени глоби в Турция в първия ден от въвеждането на новата система. За да няма струпване на много коли при преминаването на границата, са формирани специални пунктове за плащане на глобите.", "date": "2019.04.19", "title": "Само за 1 седмица на Капъкуле събраха 1.3 милиона турски лири от неплатени глоби"}
{"url": "https://www.faktor.bg/bg/articles/novini/balgariya/t-petkova-ochakvanoto-uvelichenie-na-tsenata-na-toka-za-bita-e-v-ramkite-na-godishnata-inflatsiya", "text": "\"Не сме съгласни с думите на г-н Ерменков. Когато някой се опитва да прави внушения, че секторът на енергетиката не се управлява, трябва да разполага с факти. Нека си спомним какво беше състоянието на енергетиката в края на 2014 г. Дефицитът в НЕК беше над 400 милиона, всичко в сектора беше замряло\", коментира министърът на енергетиката Теменужка Петкова по време на брифинг в Министерство на енергетиката в отговор на обвиненията на БСП. \"Фактите са достатъчно красноречиви. През декември 2013 г. имаше едно решение според което ДЕКВР беше намалил цената на тока, произвеждан от Мариците, в резултат на което НЕК генерира дефицит от 300 милиона само за седмици%, припомни тя. \"За мен това е предизборен трик, за да се постави в центъра цената на електрическата енергия\", подчерта енергийният министър. \"По отношение на цената на тока, НЕК не е поискал 50% увеличение на цената на тока и това може да се види на сайта им. КЕВР е този, който може да се произнесе за цената на тока. Очакваното увеличение на цената на тока за бита е в рамките на годишната инфлация. Всичко друго е манипулация\", подчерта Петкова.", "date": "2019.04.19", "title": "Т. Петкова: Очакваното увеличение на цената на тока за бита е в рамките на годишната инфлация"}
{"url": "https://www.faktor.bg/bg/articles/politolog-izravnyavaneto-na-silite-mezhdu-gerb-i-bsp-mozhe-da-se-okazhe-vremenen-efekt", "text": "ГЕРБ и БСП ще имат равен брой депутати в следващия Европейски парламент - по 6. Това сочи последното проучване, осъществено от Европарламента. ДПС ще получи 2 места, \"Воля\", ВМРО и “Демократична България“ по едно, сочи новата прогноза. Извън Европейския парламент остават \"Атака\", НФСБ и АБВ. Отново най-много места се дават на ЕНП – 180. Веднага след тях се нареждат европейските социалисти и демократи със 149, следвани от “Алианса на либералите и демократите за Европа“ – 76. В интервю за \"Нещо повече\" на БНР темата за обществените нагласи в ЕС и бъдещото разпределение на местата в новия парламент беше коментирана от доц. Даниел Смилов, преподавател в Софийския университет \"Св. Климент Охридски\". В това изследване няма нови данни, то стъпва на последните сондажи на \"Алфа Рисърч\" и \"Медиана\". След \"Апартаментгейт\" ГЕРБ  и БСП са поизравнени. Първата агенция беше дала малка преднина на ГЕРБ, втората - на БСП. Ако те получат по 6 мандата, то ВМРО и “Демократична България“ получават по един мандат, възможно е да се намеси и \"Воля\".  Ще има известен отлив от традиционните партии, ЕНП ще остане първа, но ще загуби около 20 места. По-голям отлив има от социалистите. Гласове ще отидат в т.нар. \"евроскептични формации\", които вероятно ще достигнат до около една трета от местата в следващия парламент. Това от гледна точка на тяхното представяне е изключителен успех. Но една трета от местата в него не са достатъчни за кардинално обръщане на политиката, отбеляза доц. Смилов. Според него политическият процес в новия парламент ще бъде доста динамичен. Влиянието на евроскептиците би се повишило при две условия - ако действат заедно, което е трудно и ако проевропейските партии не успеят да се споразумеят по ключовите политики. Тогава ще трябва да разчитат и на гласове от евроскептичните партии. Разликата между проевропейските и евроскептичните партии всъщност не е толкова плътна, колкото би могло да се предположи. По определени въпроси част от тях би могла да бъде привличана. Например, ако се дават ресурси за охрана на външните граници. Не очаквам, че ще се стигне до използване на гласове или до вкарване в ЕК на представители на антиевропейските партии. Очаквам или коалиция, или да се получи нещо като управление на малцинството, прогнозира политологът. Според него изравняването на силите между ГЕРБ и БСП може да се окаже временен ефект и трябва да се види следващото социологическо изследване, за да се даде отговор на въпрос дали става дума за по-трайна тенденция.", "date": "2019.04.19", "title": "Политолог: Изравняването на силите между ГЕРБ и БСП може да се окаже временен ефект"}
{"url": "https://www.faktor.bg/bg/articles/balgariya-priklyuchva-porednoto-mezhdunarodno-arbitrazhno-delo-s-palen-uspeh", "text": "България е спечелила седем арбитражни дела със значим обществен и материален интерес в размер на 1,5 млрд. лева, това съобщиха от пресцентъра на Министерството на финансите. На 25.06.2013 г. „ЕВН“ АГ, (EVN AG), Австрия заведе международно арбитражно дело срещу Република България в Международния център за разрешаване на инвестиционни спорове (дело № ARB/13/17). В делото „ЕВН“ АГ твърдеше, че България е нарушила стандартите за третиране на чуждестранни инвеститори, установени в Договора за енергийната харта и Договора за взаимно насърчаване и защита на инвестициите между България и Австрия, като е нарушила обещанията дадени, при приватизацията на електроразпределителните дружества през 2004 г., и като е постановявала икономически необосновани решения при регулирането на цените на „ЕВН Електроснабдяване България“ АД и „ЕВН Електроразпределение България“ АД (сега „Електроснабдяване Юг“ АД). „ЕВН“ АГ претендираше обезщетение в размер на 850 милиона евро. На 10.04.2019 г. арбитражният трибунал постанови решение по делото. С решението си арбитражният трибунал отхвърли напълно всички искове на „ЕВН“ АГ като неоснователни и не му присъди никакво обезщетение. Решението не подлежи на обжалване пред друг трибунал в Международния център за разрешаване на инвестиционни спорове, но в срок от 120 дни може да бъде поискана неговата отмяна на много ограничени основания, като например липса на юрисдикция на трибунала или неспазване на изискванията за справедлив процес. Както е видно от публично достъпни източници на информация, като прессъобщението на „ЕВН“ АГ и съобщението на сайта на Международния център за разрешаване на инвестиционни спорове, информацията, публикувана в някои медии за сключено споразумение по делото, не отговаря на истината. На 22.10.2015 г. Държавният резервен фонд на Султаната Оман, в качеството си на акционер в „КТБ“ АД, заведе международно арбитражно дело срещу Република България в Международния център за разрешаване на инвестиционни спорове (дело № ARB/15/43). Държавният резервен фонд на Султаната Оман твърдеше по време на делото, че България е нарушила стандартите за третиране на чуждестранни инвеститори, установени в Договора за взаимно насърчаване и защита на инвестициите между България и Султанат Оман чрез действията на органите на Република България (българското правителство, Българската народна банка и българския съд), свързани с поставянето под специален надзор на „КТБ“ АД и последващото отнемане на нейния лиценз. Държавният резервен фонд претендираше обезщетение в размер на 80 милиона евро. След два тура от писмени защити, през месец декември 2018 г. Държавният резервен фонд на Султаната Оман направи отказ от исковете си срещу България без възможност да ги предяви отново пред този или друг международен трибунал. С това всички претенции на Държавния резервен фонд на Султаната Оман могат да се считат за окончателно отпаднали, а делото - приключило в полза на България. Република България приключва поредното международно арбитражно дело с пълен успех. До настоящия момент Република България, представлявана от Министерството на финансите, спечели седем арбитражни дела със значим обществен и материален интерес, последното от които беше заведено от „ЕВН“ АГ. Общият размер на претенциите в приключилите арбитражни дела възлиза на над 1,5 милиарда евро.", "date": "2019.04.19", "title": "България е спечелила седем арбитражни дела със значим обществен и материален интерес"}
{"url": "https://www.faktor.bg/bg/articles/i-dnes-pak-oblatsi", "text": "Днес преди обяд над по-голямата част от страната облачността ще е променлива, често намаляваща до слънчево време. След обяд, главно в Източна България и планинските райони, ще се развива купеста и купесто-дъждовна облачност и ще има краткотрайни валежи. Ще духа слаб до умерен вятър от север-северозапад. Максималните температури ще са между 14° и 19°. Атмосферното налягане е по-високо от средното за месеца, в следобедните часове слабо ще се понижи, съобщи „Фокус”. Над Черноморието облачността ще е променлива и главно в следобедните часове ще има краткотрайни, на места интензивни, валежи от дъжд. Ще духа до умерен вятър от север-североизток, който привечер ще се ориентира от изток и ще отслабне. Максималните температури ще са между 11° и 14°. Температурата на морската вода е 11-13°. Вълнението на морето ще е 2-3 бала. Над планините облачността ще е променлива и на места в главно в следобедните часове ще превали дъжд, над 1800-2000 метра – сняг. Ще духа умерен, по високите и открити части и временно силен вятър от север-северозапад. Максималната температура на 1200 метра ще е около 7°, на 2000 метра – около 1°.", "date": "2019.04.19", "title": "Днес пак облаци, чадърът няма да е излишен"}
{"url": "https://www.faktor.bg/bg/articles/rozova-luna-ozaryava-aprilskoto-nebe", "text": "Звездобройците по света могат да се насладят на астрономическо явление Розова Луна, съобщи в. \"Дейли мейл\". Въпреки името Луната няма да е точно такъв цвят. Наречена е така, защото по това време цъфти дивото цвете розов флокс, разпространено в САЩ и Канада. Априлското пълнолуние се нарича също тревно или яйчено. Това е четвъртото пълнолуние за годината, след вълчето през януари, снежното през февруари, червеевото през март.  Пълнолунието започва на 19 април в 12,12 ч. британско лятно време, около 13 ч. ще е за Франция, Италия и Испания и около 14 ч. за Източна Европа. В източните части на САЩ и Канада ще е в 7,12 ч., а в Китай - вечерта, като ще започне в 16 ч. следобед. В древни времена се давало име на луната в зависимост от месеца, за да бъдат следени различните сезони. Кръщавали луната според това, което е най-характерно за сезоните. Според някои легенди пълната Луна през април има някои мистични способности. Освен че символизира пролетта по Розова Луна се правят и ритуали за ново начало. Най-често срещаният е да изхвърлите всичко старо и ненужно от дома си, като освободите място за нещо ново. Може и да запишете на лист хартия желанията, които искате да се изпълнят до края на годината. Розовото Пълнолуние се определя и като отличен период да започнете нещо ново. В такъв ден е позволено да сложим розовите си очила и да гледаме по-позитивно на живота, като забравим за грижите и мечтаем смело за бъдещето.", "date": "2019.04.19", "title": "\"Розова луна\" озарява априлското небе"}
{"url": "https://www.faktor.bg/bg/articles/knsb-predstavya-doklad-za-narusheniya-na-trudovite-prava", "text": "КНСБ ще представи четвъртия годишен доклад за нарушения на трудовите права, съобщиха от пресцентъра на синдиката. Форумът ще бъде открит от президента на КНСБ Пламен Димитров, а основен докладчик ще бъде вицепрезидентът Чавдар Христов.  Основната цел на доклада е да бъдат предложени промени в законодателството и мерки за защита на трудовите права. Въз основа на информация от Главна инспекция по труда (ГИТ) ще бъде представен анализ на основните нарушения, свързани с правото на сдружаване, колективното договаряне, здравословните и безопасни условия на труд, работното време и сумираното му изчисляване, почивките и отпуските.", "date": "2019.04.19", "title": "КНСБ представя доклад за нарушения на трудовите права"}
{"url": "https://www.faktor.bg/bg/articles/prof-konstantinov-zabravete-za-predsrochni-izbori-tazi-godina", "text": "За съжаление все още не успяваме да вкараме европейската проблематика в предизборната кампания, темите се въртят около вътрешни проблеми, заяви в студиото на България Он Еър анализаторът проф. Михаил Константинов. Според него такова е положението във всички страни от ЕС. На въпрос, ако БСП спечели, ще успее ли да предизвика предсрочни избори, проф. Константинов обясни: \"Няма как да набутаме предсрочни избори  при европейските или местните. Това ще е безумие и безсмислица. Местни и парламентарни избори е опасен микс.\" Според анализатора, при двата избора акцентите са различни и има опасност да се изкривят резултатите. \"БСП със сигурност ще подобри резултата си от предишните избори за Европейски парламент, защото преди 5 години те са пратили само 4 представители в Европа. Резултатите няма да бъдат като 2014 година, защото те бяха катастрофа за БСП. Тази катастрофа стана причина за разпада на коалицията, която подкрепяше Орешарски. Сега очаквам БСП да се представят по-добре\", посочи математикът. Проф. Константинов очаква мобилизиране на гласоподавателите и покачване на техния брой.  Той подчерта, че организацията на изборите върви много добре, вече са избрани районните избирателни комисии, остава само секционните да бъдат определени. Проф. Константинов каза още, че много хора са ангажирани с изборния процес и трябва да се уважава техният труд, както и призова за активно участие в деня на вота.  \"За евровота трябва да има 3000 машини. Така че вторият конкурс, който ЦИК обяви още тече. Явиха се три фирми, една е останала. Числата показват, че цената, наемът на една машина, ще бъде около 2500 лева. Съгласно опита, който имаме от 2016 г. на една машина гласуват 50 души, така че при този наем за машина, това е по 50 лева на глас. Всеки глас, подаден машинно, ще струва на българите 50 лева.\"  Проф. Константинов е категоричен, че изнесените данни за броя на населението - 7 милиона, не са коректни. \"Българите извън страната са 1.4 милиона. Така че по документи сме 8 400 000. За 30 годни сме загубили около 500 000.\"", "date": "2019.04.19", "title": "Проф. М. Константинов: Забравете за предсрочни избори тази година"}
{"url": "https://www.faktor.bg/bg/articles/evelina-slavkova-blizo-polovinata-ot-balgarite-sa-reshili-za-kogo-shte-glasuvat", "text": "„43%  от българите твърдо са решили за кого ще гласуват. Има едни 30%, които не са решили още за кого да гласуват. Това са хора, които мога да излязат, да гласуват и да променят изборния резултат, но могат и да си останат вкъщи”. Това заяви социологът Евелина Славкова от Изследователски център \"Тренд\" в сутрешния блок на Нова телевизия. Тя коментира резултати от изследване, проведено в периода 5-13 април. То е изготвено от Изследователски център \"Тренд\" по поръчка на „24 часа” и обхваща периода след затихването на скандала „Апартаментгейт”. Проведено е сред хората над 18 години. По думите на Славкова това са изборите, които предизвикват най-малък интерес у хората. \"Възможно е тези евроизбори да минат през националната тематика. Участието на лидерите ща бъде ключово за това, какви ще бъдат резултатите. При БСП има кампания на лидера и кампания на вътрешната опозиция, която подкрепя Сергей Станишев. При ГЕРБ няма да има много съществена промяна. Корнелия Нинова и хората около нея ще играят преференциално, а останалите ще играят за Станишев.\" Това каза Славкова. \"От това как се развива кампанията, ще наблюдаваме дали има сигнали за предсрочни избори. Включването на \"Движение 21\" и \"Коалиция за България\" ще намали гласовете за БСП. Това, че изборите са в период от почивни дни, ще окаже резултат върху избирателната активност,\" добави тя.", "date": "2019.04.19", "title": "Евелина Славкова: Включването на \"Движение 21\" и \"Коалиция за България\" ще намали гласовете за БСП"}
{"url": "https://www.faktor.bg/bg/articles/washington-examiner-severna-koreya-testva-nov-tip-taktichesko-orazhie-ministarat-na-otbranata-na-sasht-ne-go-razbile", "text": "Действащият министър на отбраната Патрик Шанахан изглежда не е чел задълбочено изявлението на Северна Корея за тестването на „нов тип тактическо оръжие с насочване“. След срещата с албанския си колега Олта Джачка във Вашингтон, Шанахан отбеляза, че е проведено изпитание на „някакъв вид тактическо или бойно оръжие, а не на ракета“, което означава, че не е нарушен мораториумът за междуконтиненетални балистични ракети, наложен на Пхенян, цитира думите му американското издание Washington Examiner. „Тестът или изстрелването, в зависимост от това как искате да го характеризирате, не е на балистична ракета“, увери Шанахан, като същевременно допълни: „Ако това е било предназначено за послание, не е ясно какво се опитва да каже Ким Чен-ун“.  Изпълняващият длъжността министър на отбраната на САЩ подчерта, че няма да прави допълнителни коментари по темата. „Просто това, което е важно, е, че не е (тест на) балистична ракета“, заключи Шанахън.", "date": "2019.04.19", "title": "WE: Северна Корея тества нов тип тактическо оръжие, министърът на отбраната на САЩ не го разбира"}
{"url": "https://www.faktor.bg/bg/articles/deputatite-reshiha-bez-pomoshti-ako-dete-ima-5-neizvineni-otsastvie", "text": "Депутатите гласуваха промените в Закона за социалното подпомагане, с които получаването на социални помощи се обвързва с редовното посещение на задължителните форми на училищно и предучилищно образование.  Според новите правила, при 3 дни отсъствия на детето в месеца или 5 неизвинени отсъствия на ученика по неуважителни причини, социалните помощи се спират за една година. Спрените средства обаче ще отиват в детската градина или училището, а по преценка на институцията с тях могат да бъдат закупувани ученически пособия и други необходими неща. Вносител на текстовете са депутати от ГЕРБ, а в мотивите им пише, че те целят единствено да стимулират отговорното родителство.  „С промените в месечните помощи не отнемаме пари от децата, а правим така, че дори и родителите да са безотговорни, средствата да отиват за детските нужди“, каза по време на дебатите народният представител Милена Дамянова.  Промените ще засегнат и еднократната финансова помощ за първолак. Тя вече ще бъде изплащана на две равни части – през първия и втория срок. Целта е същата – оставане на децата в училище.  Втората група предложения идват от „Обединени патриоти“, откъдето настояват на всички трайно безработни лица, които получават месечни помощи, да се извършва ежегодна оценка от служител на Агенцията за социално подпомагане по критерии. Заедно с нея ще бъдат поставяни и годишни задачи за повишаване на грамотността и трудовата квалификация. Така, ако безработният получи две последователни отрицателни оценки, размерът на получаваните от него помощи ще бъде намален с 50% за срок от една година.  „С нашите промени в Закона за социалното подпомагане искаме да решим проблема с т. нар. социален паразитизъм“, аргументира предложенията депутатът Александър Сиди. „Искаме социалните плащания да бъдат до едно време и след това тези хора да ги върнем отново на пазара на труда, където да продължат да плащат социални осигуровки. Това е идеята на този текст“, допълни той.", "date": "2019.04.19", "title": "Депутатите решиха: Без помощи, ако дете има 5 неизвинени отсъствие без причина"}
{"url": "https://www.faktor.bg/bg/articles/panos-kamenos-s-shokirashti-dokazatelstva-sreshtu-bivshiya-gratski-ministar-na-vanshnite-raboti", "text": "Председателят на партията „Независими гърци“ Панос Каменос обеща в рамките на парламентарно заседание днес да разкрие „шокиращи“ доказателства срещу бившия гръцки министър на външните работи Никос Коциас, съобщава електронното издание на атинския вестник Naftemporiki. Става въпрос за снимки, които – съгласно думите на Каменос, доказват, че Коциас е влязъл в престъпно сдружение с представители на външнополитическото ведомство в Атина.  „Днес в парламента ще разкрия шокиращи доказателства, че той (Коциас) е създал престъпна организация със служители на Министерството на външните работи. Това е само началото“, увери лидерът на „Независими гърци“, бивш младши партньор в коалицията на премира Алексис Ципрас.", "date": "2019.04.19", "title": "Панос Каменос с „шокиращи“ доказателства срещу бившия  министър на външните работи"}
{"url": "https://www.faktor.bg/bg/articles/shte-predade-li-sarbiya-moskva-da-si-spomnim-yosip-bros-tito", "text": "Казват, че е невъзможно братските народи да се скарат. Но по въпроса има и различни мнения, като основното от тях е „ще видим кой и колко ще плати за това“. Пратеник на руския ежеседмичник „Аргументи и Факти“ поговори на тази тема в Сърбия. Какво чу?  *** „Мислите си, че сърбите не могат да бъдат настроени против руснаците. О, вие подценявате съвременната телевизия и интернет“. Моят събеседник - сръбски журналист, с цинична усмивка взима таблета и прелиства архивните документи на екрана. „Виждате ли? Това вече се е случвало. Спомнете си лидера на Югославия Йосип Броз Тито, който се скара със Сталин през 1948 година. Да, Сталин е повече от спорна личност, но Тито също не се справи с всички свои поддръжници по демократичен начин. Той построи концентрационни лагери, за една година е арестувал почти 100 хиляди (!) души - включително бивши партизани- комунисти, които са се сражавали с германците. Руската общност в Югославия почти изчезва - някои били обявени за „съветски агенти“ и били настанени в лагер,други просто били изгонени от страната, конфискували тяхното имущество или просто или принудени да напуснат. Три години по рано (1945 г.) думата „руснак“ е означавала „брат, роднина, освободител“. И щом започна пропагандата, цяла Югославия вече беше проклинаше благодетелите си от СССР и претърваше мазетата за скрити руски шпиони“. Журналистът ме потупва по рамото: „Всички сърби обичат руснаците. Но ако Западът инвестира добри пари в антируска пропаганда, ще видите колко ще остане за една година от тази любов. Повярвайте ми, телевизията и доларите са способни да създадат черна магия“. Така ли е? Честно казано, не мога да повярвам. На всяка крачка в Белград, след като научихa, че съм руснак, хората ми казват: „Вие сте наши братя”, стискат ми ръката, усмихват се. Обичат Русия и то не фалшиво. Струва си обаче да погледнем към Черна гора, съседка на Сърбия, за да се уверим - уви, всичко е възможно. Републиката, където от XIX век най-популярната поговорка е: \"С руснаците ние сме 200 милиона, а без руснаците два камиона\", влезе в НАТО и се присъедини към икономическите санкции на Запада срещу Русия. Нейното правителство и телевизията разказват как Руската федерация мечтае да свали властта в демократична Черна гора, за да постави своите поддръжници и финансира \"продажната опозиция\". –„ И какво можем да направим?“ – свиват рамене обикновените черногорци. – „Трябва да ни извините. Ние сме малка държава, а иначе Западът ще ни смаже“. За съседна България споменах в предишни публикации: страна, която някога на сериозно планира да се присъедини към СССР като съюзна република, непрекъснато се кара с Русия по всевъзможни поводи. Примерът с Украйна, мисля, че не е необходим. И в случая с Беларус, нека бъдем откровени, всичко не е толкова ясно - кой знае, какво би било отношението към нас, ако не доставяме газ и петрол с огромна отстъпка и не предлагаме евтини заеми, а освен това не отваряме пазара си за беларуските стоки? „Тук категорично не съм съгласен с вас“, казва преподавателят по литература Марко Станкович. „Не вярвам сърбите да предадат руснаците, нашите добри отношения са от стотици години. Ще се промени ли всичко за една нощ заради пропагандата и парите? „Е, в Черна гора се промени“. „Не искам да обиждам черногорците, но в Сърбия отдавна са разказвани анекдоти за тяхната любов към материалните блага. Да, и политиците там са откровено корумпирани. „Вашите по-добри ли са?? Сърбия отива в ЕС. Така че ще се наложи да се наложат санкции срещу Русия. „Това е само частично вярно. Ако Сърбия се присъедини към Европейския съюз, тя ще бъде задължена да установи визов режим с Руската федерация, няма какво да се направи. Що се отнася до санкциите ... Струва ми се, че нашите лидери със сигурност ще измислят нещо, за да не се карат с руснаците. Да, признавам - те ще бъдат официално въведени, но в действителност те няма да бъдат съблюдавани“. „Възможно е. В момента просто ми е неприятно да мисля за това“. Чух подобна гледна точка в разговорите с много сърби. Казват: Ние искаме да бъдем приятели със Запада, там има по-добра работа, повече пари, повече възможности - ние сме само 7 милиона души и не сме огромна и силна Русия, която да се противопоставя на САЩ, Германия или Великобритания. Честно казано, зад това се крие баналното желание да скрият главата си в пясъка. Те казват, да, ще трябва да се скарат с Русия, за да угодят на Запада, а след това нещата някак си ще се оправят. Ние сме наши хора, стари братя, една религия, подобен език. Без съмнение - прекрасно е да бъдеш приятел с всички едновременно. Нали Русия също иска да има добри отношения с Америка. Но докато не ни поставят условие да се присъединим към санкциите срещу Русия, а Съединените щати със сигурност ще дадат такава заповед. Големите сили не се интересуват от мненията на народите на малките държави. Получава се странна ситуация: ако не давате пари за приятелство с вас, в крайна сметка пред вас ще бъде предпочетен друг, по-богат нов приятел. Толкова ли е циничен този свят? „Ако разсъждавате трезво, принципно в политиката не съществува понятието „приятел“ – уверен е бизнесменът Петър Джорджевич. „Колко приятели имат САЩ? Според мен, целият свят не може да ги търпи, дори и там, където на власт са проамерикански правителства. Работил съм в Саудитска Арабия – местните политици са сърдечни приятели на САЩ, но посолството на Америка е заобиколено от бетонна стена, охраняват го картечни гнезда, войници на бронирани коли – „улицата“ мрази американците, хората са готови да разкъсат всеки американец. Съединените щати са най-мразената държава в света, но те не се интересуват от това и действат според израза на римския император Калигула: „Нека те мразят, стига да се страхуват от теб“. Да, във всички времена хората лесно са се поддавали на пропаганда, ако тя идва отвсякъде. Надявам се, че ние с Русия няма да се скараме дори след влизането на Сърбия в ЕС. Виж - Унгария също е в Европейския съюз и официално се присъедини към санкциите, но там са популярни доста проруски настроения. Проблемите могат да започнат само в един случай - ако прозападните сръбски политици решат да оправдаят предателството си и заповядат Русия на медиите да громят Русия, обвинявайки я във всички грехове“. Въпреки различните мнения, мнозинството от моите събеседници в Сърбия са твърдо убедени, че е невъзможно руския и сръбския народ да се скарат. „Западът е Запад, но раздорът в отношенията с Руската федерация ще доведе до големи проблеми“, каза ми собственикът на малък хотел край Нови Сад. „Руснаците ни подкрепят по въпроса за непризнаването на Косово като независима държава, ние продаваме продукти на Русия, имаме обща вяра и история. Гледах вашия филм „Ирония на съдбата ...“, а там има и добри думи: „Старото може да бъде разрушено за толкова кратко време, но не може да се създаде ново“. Хората не са толкова глупави, колкото си мислят - да, някой ще се поддаде на пропагандата, но не всички. Къде отиваш? Още не си сте си изяли тортите, храната е за моя сметка“. Сърбия твърдо върви по посока към Запада. Ще бъде ли в състояние да лавира между него и Русия в скоро бъдеще е доста сложен въпрос, на който все още няма отговор. Мисля, че Русия не трябва да се заблуждава и трябва да бъде готова за всичко, за да не се разочарова впоследствие. Но ми се иска да вярвам, че сърбите ще се държат по различен начин от черногорците. Една от първите фрази, която чух в Черна гора миналата година беше: „Простете ни, ние ви предадохме“.", "date": "2019.04.19", "title": "Ще предаде ли Сърбия Москва? Да си спомним Йосип Броз Тито"}
{"url": "https://www.faktor.bg/bg/articles/novini/svyat/predi-restavratsiyata-na-notr-dam-shte-tryabva-da-se-pochuka-varhu-vseki-kamak", "text": "Преди реставрацията на парижката „Нотр Дам” специалисти ще трябва да почукат върху всеки камък и да се вслушат в леките вариации на звученето, които издават повредите, съобщи Ройтерс, позовавайки се на директора на проекта за възстановяване на голяма нюйоркска катедрала след пожар. Ремонтът надали ще е бърза работа, предупредиха архитектите и инженерите, реставрирали пет години епископската катедрала „Сейнт Джон Дивайн” след пожара през 2001 г. Френският президент Еманюел Макрон се зарече „Нотр Дам” да бъде реставрирана до пет години. Това може да се окаже неизпълнимо, казаха американските експерти. Преди реставрацията специалисти е трябвало да проверят, поправят и почистят каменните блокове.  Нат Опенхаймър, структурният инженер на проекта за реставрация на „Сейнт Джон” и негови колеги са „прослушвали” хиляди каменни блокове в катедралата месеци наред.  Макар и да съществува модерна техника, старият подход - да удариш камъка с малко чукче и да прокараш по него верига, като се вслушваш за характерния кух звук, си остават най-сигурни. \"Като да свириш на инструмент е\", каза Опенхаймър. Някои пукнатини могат да бъдат подсигурени, лющещата се повърхност също може да бъде загладена, но ако камъните не са на една линия, се появяват сенки. Пожарът в \"Нотр Дам\" тръгна от дървения покрив. Затова по каменните блокове има депозити от изгорели дървесни нишки и смоли. Как могат да бъдат почистени те най-ефикасно - с химични реагенти, органични разтворители, минерални абразиви, ще покажат само проверките на място.", "date": "2019.04.19", "title": "Преди реставрацията на „Нотр Дам” ще трябва да се почука върху всеки камък"}
{"url": "https://www.faktor.bg/bg/articles/sdvr-predpriema-merki-za-ohrana-na-obshtestveniya-red-predi-macha-tsska-sofiya-i-levski", "text": "Столичната дирекция на вътрешните работи предприема всички необходими мерки за охрана на обществения ред и безопасност на движението в столицата във връзка с предстоящата футболна среща  от първа професионална лига  между отборите на ПФК ”ЦСКА - София“ и ПФК „Левски” на 20 април /събота/ от 17.15 часа на Национален стадион ”Васил Левски”. Преди, по време и след провеждане на спортната среща полицейските служители ще следят за опазването на обществения ред и за недопускането на инциденти на територията на града. На изградени контролно-пропускателни пунктове в района на спортното съоръжение полицаи ще извършват щателна проверка на всички посетители на футболния мач. Предприети са стриктни мерки за недопускане на посетители, които имат наложена съдебна забрана за посещение на спортни мероприятия. Малолетни ще се допускат на територията на стадиона само с пълнолетен придружител и предварително попълнена декларация, която може да бъде изтеглена и от интернет. ниформените ще следят за недопускане на зрители във видимо нетрезво състояние, както и за носене на забранени предмети и вещи (огнестрелно оръжие, пиротехнически изделия, ножове, палки, боксове, бутилки, в това число и парфюми и чадъри). Ангажимент по охраната на спортната среща имат частни охранителни фирми, чиято задача е да следят за опазване на реда на територията на стадиона по време на провеждане на срещата. При дейността си те ще бъдат подпомагани от полицейски служители, които ще се намесват при възникнала необходимост.  Вратите за посетители ще бъдат отворени в 15.15 часа, добре е зрителите да се възползват от тази възможност, за да не се получи струпване пред входовете на стадиона в последния момент, призовават от СДВР. Напомняме, че на 7 август в Държавен вестник бр. 65/2018  са обнародвани последните промени в Закона за опазване на обществения ред при провеждане на спортни мероприятия. Във връзка с провежданото спортно мероприятие в следобедните часове е възможно да възникне временно затруднение в движението в централната градска част. ", "date": "2019.04.19", "title": "СДВР предприема мерки за охрана на обществения ред преди мача ”ЦСКА - София“ и  „Левски”"}
{"url": "https://www.faktor.bg/bg/articles/zatvoriha-metrostantsiya-letishte-sofiya-zaradi-zabraven-bagazh", "text": "\"Летище София\" стана третата метростанция, която в рамките на около месец затваря врати заради забравен багаж. Поради тази причина влаковете временно се движат до предишната спирка - \"Искърско шосе\". Специализираните екипи са на място, съобщиха от Столична община. От средата на май досега други две станции бяха затваряни поради същата причина - \"Западен парк\" и \"Витоша\". И в двата случая полицейските проверки не откриха притеснително съдържание в забравените багажи и не след дълго движението беше възстановено.", "date": "2019.04.19", "title": "Затвориха метростанция \"Летище София\" заради забравен багаж"}
{"url": "https://www.faktor.bg/bg/articles/vmro-iska-speshna-sreshta-s-borisov-zaradi-vtu", "text": "ВМРО настоява за спешна среща с премиера Бойко Борисов заради незаконни действия на ректора на Великотърновския университет Христо Бонджолов. Според народния представител Александър Сиди по разпореждане на ректора са били затворени избирателни секции за представители на студентите в Общото събрание на университета: \"Не може да бъде запечатан студентски съвет. Студентите имат автономия. Те имат самоуправление, гарантирано от член 72 и член 73 от Закона за висшето образование. Това не е нормално. Няма как да се случи. Той изключва поголовно студенти, защото не са съгласни с него по текст от закона, който няма нищо общо с това. Това, което може да направи държавата - веднага да се намеси в този случай и да вземе адекватни мерки. Това е държавен университет. Затова отново апелираме към министъра на образованието и настояваме вече поисканата от нас среща с господин Борисов да се случи в най-скоро време\", предаде БНР. От партията настояват и за промени в Закона за висшето образование.", "date": "2019.04.19", "title": "ВМРО иска спешна среща с Борисов"}
{"url": "https://www.faktor.bg/bg/articles/bez-milost-ekzekutirali-bradli-uelsh-ot-treynspoting-2-za-5-kg-droga", "text": "Актьорът от \"Трейнспотинг 2\" Брадли Уелш е бил екзекутиран за назидание заради липсваши 3 кг хероин и 2 кг кокаин, които му били оставени за съхранение, съобщи \"Дейли стар\". Дрогата от клас А е била на стойност 130 000 паунда. 42-годишният Уелш, който е разкаял се криминален престъпник, лежал в затвора за рекет, бе застрелян на улица \"Честър\" в Единбърг към 20 ч. в сряда. Неговата приятелка и дъщеря им си били вкъщи, но не чули изстрела. Съсед опитал напразно да помогне на смъртоносно простреляния Уолш, който издъхнал на място. \"Нещата са много прости: дрогата липсваше, а той отговаряше за нея - ако тя изчезне, ти си плащаш\", обясни източник от подземния свят пред \"Дейли Стар\". \"Той е изпълнявал ролята на \"мускул\" в тази сделка, имаха му уважението, но на някого му е писнало. Тези банди са безмилостни, не им пука кой си, и ако нещо се обърка, тогава някой трябва да плати\". От полицията обявиха, че разследват предумишлено убийство.  (източник: Канал3)", "date": "2019.04.19", "title": "Без милост: Екзекутирали Брадли Уелш от \"Трейнспотинг 2\" за 5 кг дрога"}
{"url": "https://www.faktor.bg/bg/articles/aleksandar-tomov", "text": "\"Мога да докажа думите си с цифри. Проблемът не е до толкова дали е имало инфлация , растеж или въобще какви са били показателите. Проблемът е в друго. При Станишев българската олигархична държава се състоя. Той правеше политика в полза на богатите, а не на обикновените хора. Няколко милиарда прехвърления от държавата в джобовете на олигарсите чрез заменки\".  Това заяви в ефира на телевизия \"Евроком\" бившият собственик на \"Кремиковци\" и \"ЦСКА\" Александър Томов, който също се готви да участва на предстоящите Евроизбори с неговото Движение \"Заедно\". \"Станишев създаде привилегии на БСП , чрез така наречените партийни субсидии което деформира политическия живот и в момента изпитваме много трудности. Какъв социалист може да е човек който въвежда плосък данък, които е крайно десен? Той е необходим на богатите хора. Политика в полза на богатите, а не на обикновените хора\", добави Томов. \"Това води до едно явление от което страдаме в момента. Така наречения монополизъм. Където има монополизъм, има загниване и това е във всяка западна държава. Това, че са го включили в листата е решение на БСП. Трябва да се знае, че модела в България не може да се смени, ако хора като Станишев остават на власт, дори и като евродепутат. Станишев е беда за България. \", обясни председателят на национално движение \"Заедно\"", "date": "2019.04.19", "title": "Александър Томов: Олигархичната държава се състоя при Станишев, той е беда за България"}
{"url": "https://www.faktor.bg/bg/articles/ivo-hristov-1-2", "text": "\"Не само, че няма конфликт между мен и президента, а има съвпадение на възгледите\", това заяви бившият началник на кабинета на Румен Радев Иво Христов, който подаде оставка, след като влезе в  листата на БСП за евродепутат. \"Някои медии представят желаното за действителност. Не само, че няма конфликт, има съвпадение на възгледите още от самото начало - от неговата кампания, та до ден днешен\", допълни той, след като заедно с Корнелия Нинова регистрираха в ЦИК БСП за участие във вота на 26 май. Вчера от \"Дондуков 2\" съобщиха, че държавният глава е приел оставката на Христов по негова молба. Той обаче остава председател на  Стратегическия съвет, който Румен Радев създаде. \"Уважавам решението на Иво Христов да се кандидатира за евродепутат. Всеки е свободен да бъде там, където се надява да бъде най-полезен и най-значим. Вярвам, че България има нужда от компетентни и свободомислещи представители в ЕП, които да отстояват българския интерес в условията на все по-динамична Европа\", коментира дни преди президента, като подчерта, че президентството не е феодална институция. Държавният глава бе категоричен, че не снемал доверието си от Христов. Но няма обяснение реакцията на съпругата на президента Десислава Радева, която бе заредена с критика към вече бившия началник на кабинета на президента.", "date": "2019.04.19", "title": "Иво Христов се обяснява: Няма конфликт между мен и президента, а съвпадение на възгледи"}
{"url": "https://www.faktor.bg/bg/articles/doladat-na-malar-e-redaktiran-v-chastta-za-ruskata-namesa", "text": "Според анализ на Асошиейтед прес има редакции на близо две трети от частта за руската намеса на изборите през 2016 година в публикувания вчера доклад на специален прокурор Робърт Мълър. Редакциите се налагат заради съдържащата се поверителна информация. Американският президент Доналд Тръмп заяви, че е имал право да уволни специалния прокурор Робърт Мълър, но не го е направил. Думите му в Туитър са по адрес на оповестяването на доклада от воденото от Мълър разследване за руска намеса в изборите през 2016-а. От документа стана ясно, че Тръмп имал намерение да отстрани Мълър. Дългоочакваният документ представя в 448 страници резултатите от близо двегодишно разследване, което беляза началото на мандата на президента. В доклада могат да се открият интригуващи детайли за реакцията на Тръмп при назначаване на Мълър. В един от случаите държавният глава описва назначаването на специален прокурор като „край на президентството ми“. Той е искал да уволни Мълър, но е бил спрян от екипа си. Разследването на специалния прокурор целеше да разбере как Русия е създала условия за победа на Тръмп, дали президентът и хора от обкръжението му са били в заговор с Кремъл и дали Тръмп се е опитвал да възпрепятства правосъдието. Заключенията са категорични, че Русия е провела операция за повлияване на изхода от вота. Категорично е и становището, че президентът не си е сътрудничил с Кремъл и че не е извършил криминални действия. Въпросът, който остава без отговор е дали Тръмп се е опитвал да възпрепятства правосъдието. Сред страниците могат да се открият 10 случая на потенциално възпрепятстване на правосъдието, като един от тях е уволнението на шефа на ФБР Джеймс Коми. Но при липса на присъда, интерпретацията е оставена на законодателите и на обществото. От Белия дом през изминалата нощ побързаха с коментарите, като съветникът Келиан Конуей каза, че Тръмп е уволнил Коми не за да попречи на разследването, а защото е имал право да го направи. Опонентите на президента обаче искат да чуят повече, като председателят на правната комисия в Камарата на представителите Джерoлд Надлър поиска специалният прокурор Мълър да се яви пред комисията му в Конгреса възможно най-скоро. И ако за държавния глава публикацията е „край на играта“, за противниците му, за демократите това е присъда за поведението на Тръмп като президент.", "date": "2019.04.19", "title": "Докладът на Мълър редактиран в частта за руската намеса"}
{"url": "https://www.faktor.bg/bg/articles/tsvetanov-ikonomicheskoto-razvitie-i-niskata-bezrabotitsa-v-simeonovgrad-doprinasyat-i-za-po-efektivnata-integratsiya-na-maltsinstvenite-grupi", "text": "Правителството на ГЕРБ и Бойко Борисов може да продължи Националната програма за енергийна ефективност на многофамилни жилищни сгради. Тя не само помага на българските семейства, но и облагородява градската среда. Във Симеоновград безработицата е сведена до разумни нива и това се дължи на икономическата зона между Хасково и Димитровград и изграждането на АМ „Марица“. Това доведе големи инвеститори в областта и даде възможност хората от съседните градове и села да започнат работа в производствените предприятия, което оказа изключително благоприятен ефект върху интеграцията на малцинствените групи. Това заяви зам.-председателят на ГЕРБ и председател на Националния предизборен щаб на партията Цветан Цветанов по време на среща с кмета на община Симеоновград Милена Рангелова, на която присъства и председателят на Общинския съвет и лидер на ГЕРБ-Симеоновград Светлана Стоева. „В община Симеоновград в момента се работи по подмяна на водопроводите на централни градски улици. Дейностите са финансирани със средства, отпуснати от правителството, в размер на 820 хил. лв. След края на ремонта най-накрая ще се разреши проблемът с водоснабдяването на няколко хиляди жители на града“, съобщи Милена Рангелова. По думите й правителството на Бойко Борисов не дели кметовете по партиен признак. „Подкрепата на държавата към мен, като кмет от Реформаторския блок, е доказателство“, подчерта тя. След приключването на срещата при кмета, Цветан Цветанов, заедно с народните представители от ГЕРБ-Хасково Евгения Ангелова и д-р Георги Станков, както и с областния координатор на ГЕРБ Делян Добрев, посети традиционния петъчен пазар на производителите от региона на Симеоновград. Там зам.-председателят на ГЕРБ разговаря с десетки граждани както от общината, така и от Хасково, Стара Загора, Велико Търново и др. населени места в страната. Всички те го увериха, че оценяват всичките усилия на местната и централната власт да се подобри качеството им на живот. Хората бяха категорични пред Цветанов, че осъзнават важността на европейските избори и отношението им към бъдещото развитие на тяхното населено място.  На пазара Цветан Цветанов разговаря и със Славка Митева – майка на загиналия в жестоката катастрофа на „черния Великден“ през 2011 г. Георги Георгиев. Славка Митева изрази благодарността си към Цветанов за подкрепата, която е получила веднага след трагедията и за предприетите законодателни инициативи за превенция на тежките ПТП.", "date": "2019.04.19", "title": "Цветанов в Симеоновград: Икономическото развитие и ниската безработица в града стимулират интеграцията на малцинствата"}
{"url": "https://www.faktor.bg/bg/articles/ukrainski-sayuznik-na-moskva-prizova-za-sdelka-s-putin", "text": "Новият президент на Украйна може да си върне контрола над отцепническия Донбас в рамките на месеци, както и да получи евтин газ и сериозни инвестиции от Русия, ако сключи сделка с Москва. Това заяви най-близкият съюзник на Кремъл в Украйна Виктор Медведчук преди президентския балотаж в страната в неделя, предаде Ройтерс. Проучванията сочат, че на него с голямо мнозинство политическият новак Володимир Зеленски ще надвие настоящия държавен глава Петро Порошенко. Кремъл иска да узнае повече за Зеленски, 41-годишен актьор, за да разбере дали може да сключи сделка с него, каза Медведчук, който е сочен за близък до Кремъл. Кръстник на дъщеря му Даря е руският лидер Владимир Путин. „В Москва нямат никакви очаквания. Искат да видят какво ще стане по-нататък, кой ще бъде в антуража на Зеленски и какво ще направи той и с кого“, каза украинският политик и лидер на общественото движение „Украински избор“. Кремъл ясно е посочвал, че ще бъде доволен от загубата на Порошенко, но не е коментирал Зеленски, заявявайки само, че следи становищата на кандидатите отблизо и се надява всеки нов президент да може да приложи мирна сделка за Донбас.", "date": "2019.04.19", "title": "Близък до Путин украински политик предлага сделка с Москва"}
{"url": "https://www.faktor.bg/bg/articles/64-mln-lv-evropeyski-sredstva-se-investirat-v-oblast-vratsa", "text": "Изграждането на пътя между Ботевград и Видин е приоритет за правителството, съобщи във Враца министърът на регионалното развитие и благоустройството и областен координатор на ГЕРБ-Враца Петя Аврамова, която взе участие в дискусията „Европа в нашия дом“. Министърът посочи, че за изграждането на трасето от Ботевград  до Мездра, което е разделено на два лота, са подадени съответно 9 оферти за първия лот и 6 оферти за строителството на втория участък. „В момента комисия към АПИ разглежда подадените оферти, така че се надявам в най-скоро време да имат готовност да отворят и ценовите предложения, да имаме избран изпълнител и да стартираме строителните дейности“, коментира тя.   Петя Аврамова добави, че се работи активно и за магистралата от Видин до Враца. „От Видин до Монтана има изготвени технически проекти за отсечките от Видин до Димово и от Димово до Ружинци, както и от Ружинци до Монтана. Процедира се парцеларният план за първия етап и се извършват отчуждителни процедури. До края на годината ще обявим тръжните процедури за отсечката от Видин до Ружинци, а в последствие и от Ружинци до Монтана, където технически проектът е напреднал“, каза Аврамова допълни,  че се предвижда и рехабилитация на съществуващото трасе по Е-79 от Враца до Мездра. Тя подчерта, че за последните две години със средства от държавния бюджет в област Враца са ремонтирани 63 км. републикански пътища, като са вложени 32 млн. лв. Сред тях са бул. „В. Кънчов” във Враца, отсечките Враца – Криводол, Криводол – Монтана, Галатин – Фурен, Хайредин – Бутан – Гложене. Ремонтиран е и мостът над река Ботуня на първокласния път Монтана – Враца. И към момента продължава рехабилитацията на 17 км от пътя Враца – пещерата Леденика по ОП „Региони в растеж”.  Стойността на ремонтните дейности е над 13 млн. лв.   „Тук искам да подчертая, че всяка инвестиция, която се прави в област Враца, независимо дали е по линията на европейската солидарност, дали е със средства от държавния или общинския бюджет води след себе си икономическо развитие и подобряване живота на хората. Реализацията на проектите в пътния сектор несъмнено ускоряват икономическия растеж. Добрите пътни отсечки привличат инвеститорите”, допълни министърът на регионалното развитие и благоустройството.   Петя Аврамова акцентира, че 64 млн. лв. европейски средства се инвестират в област Враца. „43,2 млн. лв. без ДДС от Оперативна програма „Околна среда 2014 – 2020 г.“ ще бъдат инвестирани в модернизация на ВиК мрежата в област Враца“, информира още регионалният министър.   Народният представител от ГЕРБ Красен Кръстев бе категоричен, че може да се говори за подем в държавата, когато се отделят  и  достатъчно  средства за  култура,  спорт, обновяване на църковни  храмове и православие. „В последните  години сме свидетели, че именно точно това се случва.  Наред с изпълнението на големи инфраструктурни проекти в областта се откриват нови  предприятия и има засилен  инвеститорски интерес. Обновяват се спортни комплекси, изграждат се многофункционални спортни площадки, извършват се основни ремонти на сградите на  читалища и зали. Тук е моментът да благодарим на министър-председателя Бойко Борисов за вече отделените сериозни средства от държавния бюджет за възстановяване на изгорялото читалище в кметство Гложене, като съвсем скоро то отново ще приеме своите самодейни колективи и ще стане център на културата в селото”, каза Красен Кръстев.   Кметът на община Враца Калин Каменов съобщи, че се подготвят два проекта за подобряване и развитие на туристическите атракции на стойност близо 9 млн. лв. Убеден съм, че още тази година нашите съграждани ще усетят ефекта от качествената работа и добре изпълнените проекти във Враца. Сигурен съм, че имиджът на нашия град ще се подобри драстично“, обяви градоначалникът.   Областният управител Малина Николова заяви, че за по-малко от две години с постановления на Министерски съвет област Враца е получила над 26 млн.  лв. „Това даде възможност да бъдат решени редица проблеми в общините с ремонт и рехабилитация на уличната мрежа, обществени сгради и спортна инфраструктура, осветлението на стадион „Христо Ботев”, ремонт на Митрополията, детски градини, читалища и други. Средства се предоставят и за превантивни възстановителни дейности чрез Междуведомствената комисия за възстановяване и подпомагане към МС. Всички тези средства са от изключителна важност”, заяви Николова.   Участие във форума взеха и кандидатът за член на Европейския парламент д-р Иво Ралчовски, кметове на общини и населени места от област Враца, общински съветници, представители на институции, бизнес и граждани.", "date": "2019.04.19", "title": "ГЕРБ: 64 млн. лв. европейски средства се инвестират в област Враца"}
{"url": "https://www.faktor.bg/bg/articles/ninova-ne-se-chuvstvam-blamirana-tragvame-za-pobeda-kam-evroizborite", "text": "\"Регистрирахме една силна листа с ярки хора и политически, и граждански ангажирани.\" Това заяви лидерът на БСП Корнелия Нинова пред медии след регистрацията в ЦИК на коалиция \"БСП за България\" за евроизборите. \"Не се чувствам бламирана. Тръгваме за към победа на изборите\", подчерта Нинова. По думите ѝ това са хора, които са се доказали в професионалния си път и винаги са защитавали българския интерес. Лидерът на червените изтъкна, че в листата им има финансисти, лекари, хора от образователната система, такива, които са работели по европейски фондове и други. По думите ѝ за евроизборите не се борят за бройки, а за това да бъдат първа политическа сила. \"Искаме да получим най-голямо доверие от българските граждани\", подчерта лидерът на БСП и добави: \"Гледаме на тези избори като вот на недоверие на управлението в България. Чрез победа на европейските избори искаме да постигнем промяна тук с предсрочни парламентарни избори и ново доверие от народа към политическите партии\", допълни Корнелия Нинова. По думите ѝ ще се опитат от тук нататък кампанията да бъде съдържателна, а техните кандидати от листата вече са в градовете и селата, провеждат срещи и разговарят по тяхната визия за Европа. \"Искаме да представим възможните решения на ежедневните проблеми на българите, както и възможните пътища за развитие на социална и икономически развита Европа\", отбеляза лидерът на социалистите. Нинова е категорична, че ако тръгват на старта на една кампания с мисъл за загуба, по-добре да не започват. На въпрос дали Иво Христов има конфликт с президента, самият той заяви, че някои медии представят желаното за действително. \"Не само, че няма конфликт, има съвпадение на възгледите от самото начало\", поясни Христов.", "date": "2019.04.19", "title": "Нинова: Не се чувствам бламирана, тръгваме за победа на евроизборите"}
{"url": "https://www.faktor.bg/bg/articles/karadaya-oglavi-evrolistata-na-dps", "text": "ДПС вече е подредило листата си за европейските избори. Избираемите места са за Мустафа Карадайъ, Делян Пеевски, Илхан Кючюк и Искра Михайлова. Това стана ясно след като председателят на партията Мустафа Карадайъ обяви на извънредно заседание на Централното оперативно бюро вчера имената на 17-те кандидати за евродепутати. Мустафа Карадайъ ще бъде вписан в ЦИК като водач на листата, но е сигурно, че няма да пътува за Европейския парламент – ще отстъпи спечеления мандат на следващия след него.  Така за Брюксел ще заминат записаните като втори, трети и четвърти в евролистата – Делян Пеевски, Илхан Кючюк и Искра Михайлова. Обществените нагласи към този момент дават на ДПС 3 от 17-те мандата. На 5-та позиция е родопчанката Атидже Али – Вели, която е заместник изпълнителен директор в Държавен фонд „Земеделие“, с ресор прилагане на мерките от Програмата за развитие на селските райони. От Смолянско е и 6-тата в списъка, родената в Мадан Севим Мусак, която работи в екипа на Групата на АЛДЕ в Европейския парламент. Седми е Станислав Анастасов, който през 2014 година бе избран за министър на околната среда и водите, след като Искра Михайлова стана евродепутат. Осми е Сюлейман Сюлейман от Добрич. Следват Антоанета Асенова от Младежко ДПС и Гюлфие Арнаудова от села Абланица, община Хаджидимово. Местата от 11-то до 17-то заемат: Петър Чобанов (Ямбол), Сузан Мехмедова(Бургас), Синан Пехливанов (Велико Търново), Танер Кабил (Пловдив), Синай Якуб (Хасково), Ертен Анисова (Варна), Цветан Енчев (София).", "date": "2019.04.19", "title": "Карадайъ оглави евролистата на ДПС, Пеевски - втори"}
{"url": "https://www.faktor.bg/bg/articles/moskva-propagandira-v-doklada-na-malar-nyama-dokazatelstva-za-namesa-na-rusiya", "text": "Министърът на външните работи на Русия Сергей Лавров обяви, че докладът на специалния прокурор на САЩ Робърт Мълър за разследването на руска намеса показва, че разследването му не е открило доказателства за намеса на Москва на президентските избори в Съединените щати през 2016 г., информират местни медии. След като вчера правосъдното министерство публикува редактирана версия на доклада на Мълър, Лавров подчерта, че няма нищо в документа, което да \"привлича внимание\". В четвъртък главният прокурор на САЩ Уилям Бар заяви, че кампанията на президента Доналд Тръмп не е била в сговор с Москва и американският лидер не е възпрепятствал правосъдието.", "date": "2019.04.19", "title": "Москва тръби: В доклада на Мълър няма доказателства за намеса на Русия"}
{"url": "https://www.faktor.bg/bg/articles/studentka-v-bangladesh-e-izgorena-zhiva-sled-kato-podava-signal-za-seksualen-tormoz", "text": "19-годишно момиче от Бангладеш бе залято с керосин и подпалено, след като подаде сигнал за сексуален тормоз срещу професор в училището си, предаде BBC. Момичето, Нусрат Джахан Рафи, почина в ужасяващи мъки пет дни след подпалването й. Тя е била залята с керосин от нейните съученици от Ислямското училище в град Фени, на 160 км южно от столицата Дака, съобщава Нова ТВ. Рафи е подала сигнал в полицията срещу професора, който я докосвал по \"неприличен начин\". Силите на реда арестуваха професора, но в негова защита имаше протести. След смъртта на Рафи в много градове на Бангладеш имаше демонстрации в нейна памет.  15 души, след които и седем пряко участвали в поливането с керосин на Рафи, са задържани.", "date": "2019.04.19", "title": "Зловещо: Студентка в Бангладеш, жертва на сексуален тормоз, бе изгорена жива"}
{"url": "https://www.faktor.bg/bg/articles/novini/balgariya/kostov-ne-razrushihme-pametnika-na-savetskata-armiya-i-na-alyosha-ot-strah-pred-ruskata-federatsiya", "text": "След години мълчание, през последните седмици бившият премиер Иван Костов даде редица интервюта след представянето на книгата си \"Свидетелства за прехода\". Пред   Командира отговаря на въпроси, на които няма отговори в мемоарите му. Според бившия премиер не 10 ноември 1989 г., а 19 януари 1990 г. e началото на Прехода. На тази дата  БКП конституционно губи монопола си върху властта, затова тази дата е началото на институционалните промени към демократизация на страната. Свалянето на Живков от другарите му в партията е край на авторитарния, а не на тоталитарния режим.  Иван Костов е категоричен, че преходът не е приключил. Ще приключи, когато в България се установи върховенство на закона. Когато има силни институции, които са способни да се справят с корупцията, олигархията, организираната престъпност и злоупотребата с монополно положение. И най-вече когато българските граждани станат истински защитници на демокрацията в своето Отечество. Впечатляващ обаче е отговорът на синия лидер на въпроса: „Твърдите, че от „диктаторите остават само парчета от паметници“ – защо за вашето управление беше важно разрушаването на мавзолея и премахването на паметника на Ленин, но паметници като този на Съветската армия и Альоша остават непоклатими при всички правителства?” Кратко и ясно Костов казва тежката истина: „От страх пред Руската федерация. Кремъл заплашва всеки, който се опитва да премахне тези паметници.” Командира обяснява и защо според нето сътрудничеството на интелектуалци като Юлия Кръстева за ДС е „твърде безвредно”: „Юлия Кръстева не е навредила с нищо на собствената си страна. Ако е нанесла щета, тя е на френските леви интелектуалци и маоисти. За мен тя бе употребена като част от живия щит на истински мракобесните представители на репресивния апарат – тези, които убиха Георги Марков, тези, за които малцина смеят да говорят и днес. И нека не подвеждаме читателите на това интервю – в никоя бивша комунистическа страна разузнавачите от онова време не са обявени за престъпници”. В шеста глава от „Свидетелствата“, озаглавена „Срещу рецидивите на комунизма“, Иван Костов разказва как по настояване на президента (1997 – 2002) Петър Стоянов и председателя на парламента Йордан Соколов (1997 – 2001) работата по отварянето на досиетата е била отнета от вицепремиера Веселин Методиев и възложена на вътрешния министър (1997 – 1999) Богомил Бонев. „Преди оповестяването председателят на БСП Георги Първанов намери удобна възможност да разговаря с мен. Беше притеснен от това, че ще бъда обявен за принадлежащ към бившата ДС. Твърдеше, че не е бил сътрудник и ще бъде набеден. Уверих го, че ще изчакаме решението на конституционните съдии и няма да позволим без доказателства да бъде обвиняван който и да било. Както казах по-горе, не мога лично да унижавам когото и да било. Не знам дали този разговор е стигнал до комисията и как е бил представен… Не се интересувах конкретно за което и да е лице, за да не се каже, че използвам властта да разчиствам свои лични сметки. Освен това бях убеден, че законът ще бъде изпълнен както трябва; нямах причина да се съмнявам. Както е известно, Комисията „Бонев“ направи компромис с Георги Първанов. От архива ѝ изчезнаха част от неговите документи. На това основание бе определен за картотекиран и неговата принадлежност към ДС не бе обявена.“", "date": "2019.04.19", "title": "Костов: Не разрушихме паметника на Съветската армия и на Альоша от страх пред Руската федерация"}
{"url": "https://www.faktor.bg/bg/articles/da-izbyagash-ot-sotsa-v-balgariya-s-gumena-lodka-prez-cherno-more", "text": "По време на комунистическия режим България е използвана от много чужденци от други страни от Източния блок като възможност за бягство от социалистическия лагер. Едни от най-рискованите случаи са тези с лодка от Черноморското крайбрежие в посока Турция. Това разкриват документи от архивите на ДС, един от които   публикува. Той представлява строго секретна информация относно: Нарушение на държавната граница по море от гражданин на ГДР от септември 1977 г. Тя е на командващия Гранични войски и е адресирана до началника на Второ главно управление на ДС с копие до началника на отдел „Международни връзки” при Секретариата на МВР. От нея става ясно, че на 2 юли 1977 г. гражданин на ГДР е осъществил бягство с гумена лодка на 1 срещу 2 юли. Той се отправил към Турция. Навлизайки в нейните териториални води лодката се спукала и източногерманецът с плуване достигнал турския бряг. Там се предал на турските власти в района на Лозенград. Мъжът, чието име ДС не назовава, имал по-малък брат, който живеел във ФРГ. Двамата се разбрали да се чакат след бягството в Турция, както и станало. Документът е включен в разширения електронен вариант на сборника „Държавна сигурност и гранични войски”, издание на Комисията по досиетата, 2014 г.", "date": "2019.04.19", "title": "Да избягаш от родния социализъм с гумена лодка през Черно море"}
{"url": "https://www.faktor.bg/bg/articles/kalfin-1", "text": "Повечето евродепутати, които ще бъдат избрани на предстоящите европейски избори във Великобритания, ще бъдат евроскептици. Тяхната работа ще е да пречат на Европейския парламент. Това прогнозира бившият вицепремиер и бивш евродепутат Ивайло Калфин в интервю за БНТ. Калфин коментира и новите американски санкции срещу Куба, Никарагуа и Венецуела. Според него решението на американската администрация да позволи на граждани и фирми да претендират за отнето през 60-те години на миналия век имущество, ще удари чуждите инвестиции в Куба. Ще бъдат ощетени и европейските компании, които желаят да инвестират в страната поради създаващата се несигурност за вложенията им. \"Не е нормално така да се налагат трансатлантическите отношения\", каза Ивайло Калфин. Според него САЩ е трябвало да разговарят с европейските си съюзници преди да предприемат икономическите ограничения, вместо да очакват от тях да ги следват безпрекословно. Калфин оцени като \"натиск срещу президента Мадуро\" въведените допълнителни ограничения срещу Венецуела. Той прогнозира, че Мадуро ще се закрепи на власт, което ще задълбочи разделението на венецуелското общество, докато не се премине през избори.", "date": "2019.04.19", "title": "Калфин: Евроскептиците ще спечелят евровота във Великобритания, те ще пречат на Европейския парламент"}
{"url": "https://www.faktor.bg/bg/articles/eva-maydel-s-otlichie-ot-evropeyskata-organizatsiyata-na-danakoplattsite", "text": "„Политиките, които реализираме на национално, местно или европейско ниво, винаги имат за цел просперитета на гражданите. Личното ми убеждение, че политиката трябва да помага с реални резултати за всеки един човек, ме ръководи и благодаря за признанието.“, заяви българският евродепутат от ГЕРБ/ЕНП Ева Майдел по повод отличието на Европейската асоциация на данъкоплатците „ТАО“, което й бе връчено за активната й работа в защита на потребителите и в подкрепа на малките и средни предприятия. ТАО е основана през 1969 г. в Люксембург. Една от основните цели на асоциацията е да се бори срещу неефективното изразходване на бюджетите на публичния сектор. В края на всеки мандат организацията връчва награда на заслужили евродепутати, които работят в подкрепа на малките и средни предприятия и гражданите. Българският евродепутат от Групата на ГЕРБ/ЕНП Ева Майдел получи награда в категорията “Вътрешен пазар” за своята дейност по намаляване на административните пречки пред предприятията, както и за повече по-защитени потребители в дигиталната икономика. „Да защитаваме интереса на гражданите е голямо предизвикателство - Европа е многостранна и често това, което искат едни граждани, е противоположно на това, което искат други. Необходими са лидери и политици, които да работят за консенсус и компромис, които да изграждат мостове между различните политически семейства“, добави още Ева Майдел.", "date": "2019.04.19", "title": "Ева Майдел с отличие от Европейската организацията на данъкоплатците"}
{"url": "https://www.faktor.bg/bg/articles/parvan-simeonov-1-14", "text": "\"Младите гласоподаватели се активизират само при появата на кандидат за супергерой.\" Това каза за „Фокус“ политологът и директор на „Галъп интернешънъл“ Първан Симеонов. \"Младите са най-склонни сред всички участници в политическия процес да се предоверяват. Имайки предвид и склонността им да възлагат свръхнадежди върху една политическа личност, трябва да се замислим какъв политически избор им даваме. Генерално интересът на младите могат да повдигнат всякакви форми на обвързване в различни дейности през свободното време – гражданско участие, изкуство, спорт – това социализира младия човек. Оказа се, че младите българи и, разбира се, тези в Северна Македония, с които споделяме обща история, са младите на Балканите, които в най-голяма степен просто си почиват в свободното си време. Останалите повече се занимават с контакти, социализация и спорт. Ето това трябва да се промени в известна степен – няма да е толкова трудно и това започва с активна, а не имитираща младежка политика като част от националната ни политика за така скъпоценните и намаляващи човешки ресурси“, коментира социологът. Според проучванията на „Галъп интернешънъл“ за желанието за гласуване сред младите гласоподаватели в целия регион на Балканите, то е най-ниско именно при най-младите хора, отчете Симеонов. Според него това е обяснимо, тъй като когато младите проявяват политически надежди и очаквания, те са склонни да ги проектират към харизматични лидери, дори популисти. Тук трябва обаче да ни „светне червената лампичка“, предупреди той, тъй като младите имат по-малко политически опит и социализация и по-лесно проявяват политическа наивност.", "date": "2019.04.19", "title": "Първан Симеонов: Младите избиратели имат големи очаквания, активират се само при появата на супергерой"}
{"url": "https://www.faktor.bg/bg/articles/anna-aleksandrova-smenya-danail-kirilov-kato-shef-na-pravnata-komisiya", "text": "Парламентът гласува депутатът Анна Александрова да наследи на поста председател на Комисията па правни въпроси в парламента станалият правосъден министър Данаил Кирилов. Припомняме, че Данаил Кирилов стана правосъден министър, след като Цецка Цачева подаде оставка. Анна Александрова е родена в Лом, по професия е юрист и до момента е член на Комисията по правни въпроси в парламента.", "date": "2019.04.19", "title": "Анна Александрова сменя Данаил Кирилов като шеф на правната комисия"}
{"url": "https://www.faktor.bg/bg/articles/borisov-1-29", "text": "Рекордни са задържаните количества хероин, марихуана, кокаин и синтетична дрога. За контрабандата на цигари се знае, че я свалихме под 5%. Това съобщи премиерът Бойко Борисов на пресконференция пред журналисти. Той участва в Националното съвещание на  ръководството на МВР. По повод разбитата група за телефонни измами в Румъния и България, министър-председателят отбеляза:\"Решихме да дадем гласност на нашето събрание заради темата с \"ало\" измамниците, защото е социална. Години наред се предупреждават хората. Вече има и задържани. Вече не се работи само с мулетата, а с цялата престъпна схема. Надявам се да могат да се отнемат имоти на тези хора, за да бъдат овъзмездени жертвите, не знам дали го позволява законът...Сърцераздирателно е да виждаме как възрастни хора дават спестяванията си“, коментира Бойко Борисов  по повод акцията в Горна Оряховица в четвъртък. Премиерът поздрави МВР-Смолян за бързо разкрития извършител на убийството край Смолян, както и СДВР- София,  за залавянето на убиеца от \"Младост\" в Горна Оряховица. „Продължаваме да работим. Много колеги работиха добре. Тези, които бяха в Румъния и сега се прибират, свършиха изключително добра работа“, изтъкна още Борисов.  Според него количествата задържана дрога са най-достойният отговор на твърдения за работата на службите. „Фактите и количествата задържани наркотици са налице“, подчерта премиерът. „Искам да кажа на медиите, че този път, старата наша слабост да побързаме да се похвалим, вече я преодоляха колегите“, каза още Бойко Борисов.", "date": "2019.04.19", "title": "Борисов: Количеството задържана дрога е най-достойният отговор за работата на службите"}
{"url": "https://www.faktor.bg/bg/articles/tsatsarov-1-7", "text": "Повтарящата се практика на телефонни измами и размера на щетите, както и това че жертвите са най-уязвимите групи, ни показва, че трябва освен арести и системни операции, да се полагат и усилия за превенция. Това каза главният прокурор Сотир Цацаров във връзка с разбиването на най-голямата група за телефонни измами на територията на България и Румъния на Национално съвещание на ръководството на МВР. \"Необходим е системен подход“, заяви той и допълни, че в операцията в България и Румъния е използван именно такъв. Сотир Цацаров обясни, че са направени видеоклипове за превенция на телефонните измами, които ще се излъчват по няколко телевизии. Той призова всички медии, които желаят, да се включат, като ги излъчват.", "date": "2019.04.19", "title": "Цацаров: Освен арести и системни операции, трябва и превенция срещу ало измамите"}
{"url": "https://www.faktor.bg/bg/articles/evrodeputat-ot-pes-rusiya-shte-trovi-izborite-s-evropeyski-agenti-i-konkretni-evropeyski-partii", "text": "Kрайнодесните ще имат повече представители в следващия Европейски парламент, смята евродепутатът от Партията на европейските социалисти и демократи Ана Гомеш. Тя обаче предупреди пред БНР: \"Смятам, че отново ще преобладават проевропейските формации. Разбира се, те трябва да се научат да общуват помежду си по-интелигентно и да не оставят място и възможности за популистки кампании. Да, вероятно ще има повече представители на крайната десница в резултат на грешки от европейските и националните политически групи, които отдалечиха гражданите от политиката и от Европа. Но не мисля, че ще са толкова много, че да обърнат равновесието, което съществува в момента\". Евродепутатът е на мнение, че основната заплаха за изборите идва от Русия и крайната десница: \"Както видяхме по време на кампанията в Съединените щати, която доведе на власт Тръмп и на референдума за Брекзит, се намеси крайната десница. Другата крайност в Русия, която също е дясна - на Путин, също е заинтересована да унищожи Европейския съюз и съответно да трови общественото мнение в него. Смятам, че именно от тези два източника ще дойде тровещата кампания, като, разбира се, се използват европейски агенти и конкретни европейски партии, например, министри като Салвини. Така че източникът е по-скоро външен, макар агентите, които той финансира и манипулира, да са тук, в Европа. Това важи и за г-н Стив Банън, който е тук и създава международна централа за крайнодесни, дори фашисти, които определят папата като враг\".", "date": "2019.04.19", "title": "Евродепутат от ПЕС: Русия ще \"трови\" изборите с европейски агенти и конкретни партии"}
{"url": "https://www.faktor.bg/bg/articles/ermenkov-gord-samo-bsp-e-upravlyavala-40-godini-i-prodalzhava-da-upravlyava-dori-v-opozitsiya", "text": "\"БСП винаги е била проевропейска партия. Ние винаги сме разглеждали България като част от Европа. И никога не сме били съгласни с политики, защитаващи олигархията за сметка на средния европейски гражданин\", това каза в ефира на \"България он Еър\" депутатът от БСП Таско Ерменков. \"Това, което се случи по време на Националния съвет на БСП преди няколко дни, беше просто едно строго спазване на правилата за подреждане на листата за евроизборите. Предложенията бяха приети три месеца преди да се състои пленумът и в тях беше ясно посочено, че изпълнителното бюро ни предоставя варианти, които ние имаме право да подредим и допълним. Корнелия Нинова не е била бламирана\", категоричен бе той. \"БСП винаги се е славела с това, че всеки неин член има право свободно да изразява мнението си. Горди сме, че можем да чуем различните гледни точки и да ги оценим. Именно в това се крие силата ни и вероятно ни е съхранило през годините\", подчерта гостът. \"Ние сме единствената партия, която е управлявала държавата в продължение на 40 години и продължава да участва в управлението ѝ дори като опозиция\", каза още Ерменков.", "date": "2019.04.19", "title": "Ерменков : БСП е част от комунистическа България, продължаваме да управляме дори в опозиция"}
{"url": "https://www.faktor.bg/bg/articles/pravosadniyat-ministar-na-chehiya-podade-ostavka", "text": "Чешкият министър на правосъдието Ян Кнежинек подаде оставка (третата промяна в правителството за седмица), което предизвика обвинения от страна на опозицията за политически натиск върху съдебната система, докато премиерът Андрей Бабиш е заплашен от дело за измама, предаде Ройтерс. Кнежинек се оттегля ден след като полицията приключи разследване и препоръча на главния прокурор Бабиш и други да бъдат изправени на съд за измама с европейски субсидии - обвинения, по които премиерът може да получи до 10 години затвор, ако бъде признат за виновен. Кнежинек - независим политик, назначен от партия АНО (\"Действие на недоволните граждани\") на Бабиш - каза, че ще напусне поста в края на април, без да съобщава подробности. Бабиш многократно е заявявал, че е невинен и определи разследването като заговор на противниците му да бъде принуден да излезе от политиката. АНО продължава да е най-популярната политическа партия. \"Опозицията не разполага с нищо друго освен това дело, това е абсурдна история, това е политическо дело\", заяви Бабиш днес в телевизионно интервю. Министерството на правосъдието няма право да влияе върху отделни дела, но се разпорежда със системата от държавни прокуратури. Главният прокурор се назначава от правителството. Министърът на правосъдието назначава другите държавни обвинители, които решават да отнесат даден случай до съда по предложение на главния прокурор. Ян Хамачек, председател на коалиционния партньор на АНО - социалдемократическата партия, каза пред репортери, че ако приемникът на правосъдния министър извърши каквито и да било смени сред държавните прокурори, това ще доведе до \"сериозни дебати в коалицията\". Опозиционните партии разкритикуваха смяната на правосъдния министър. \"Това е извънредно сериозен въпрос. Полицията предлага премиерът Бабиш да бъде официално подведен под отговорност и той набързо сменя министъра на правосъдието. Недопустимо и невероятно\", реагира в Туитър водачът на дясноцентристката Гражданска демократическа партия Петър Фиала. Бабиш предложи на мястото на Кнежинек Мари Бенешова. Тя беше член на служебното правителство през 2013 г., назначено от президента Милош Земан, и е била главен прокурор в правителство на Земан в края на 90-те години на миналия век. Земан подкрепяше Бабиш в хода на полицейското разследване, заявявайки, че му вярва. След приключване на разследването вчера полицията каза, че Бабиш и други трябва да бъдат съдени за незаконно отклоняване на 2 милиона евро от европейски субсидии за построяването на конгресен център край Прага. Бизнесменът милиардер Бабиш е обект също на разследване на Европейската комисия за конфликт на интереси при отклоняване на по-големи европейски субсидии. Премиерът отрича да е извършил закононарушение. Президентът Земан ще назначи Бенешова на 30 април заедно с новите министри на промишлеността и транспорта, съобщи неговият говорител.", "date": "2019.04.19", "title": "Трета промяна в кабинета на Бабиш - правосъдният министър хвърли оставка"}
{"url": "https://www.faktor.bg/bg/articles/hekimyan-zatsikli-na-temata-zlaten-vek-ne-sprya-da-pita-fandakova-shte-prodalzhi-li-stroitelstvoto", "text": "Нашето мнение за \"Златен век\" е ясно - след като няма удължаване на разрешение за строеж след 2016 година, с което се спира изграждането на тази висока сграда. Тоест, разрешението е изтекло в края на 2018 и реално строителството е незаконно според столична община. Това заяви в студиото на Би Ти Ви кметът на София Йорданка Фандъкова. Инвеститорите имат възможност да обжалват решението ни. Споровете се решават в съда, той ще каже кой е прав и кой не, ако има дело по този казус, посочи тя. Фандъкова ясно обясни, че има заповед на ДНСК за спиране на строежа на \"Златен век\" и той е спрян. Няма различие на позицията на общината с тази на министър Аврамова. И помоли водещият да не я кара да говори от името на ДНСК. Фандъкова многократно подчерта, че няма законово изискване главният архитект да даде отделно становище от това на общината. А строителите са в правото си да решава спора в съда, и ако се стигне до дело, ще отговорим на всички спорни въпроси.  Кметът на София изрази своята позиция и по скандала \"Апартамент гейт\". Тя посочи, че подалите оставки е принципна позиция за носене на отговорност. Надява се и другите политически сили да работят за връщането на доверието към политиците. А въпросът с Цветанов отдавна приключи, позицията му беше правилна. Темата за Графа също беше коментирана от столичния кмет. Вниманието към този обект е обяснимо, той е знаков обект, а все още е строителна площадка. Дейностите са на финала и трябва да се довърши с озеленяването, пербулите трябва да се направят. А ограничителите трябваше да бъдат сменени с елементи, които да не са опасни за гражданите. Те са задължителни, без да се казва какъв да бъде вида - но те трябва да са съобразени с безопасността на хората и превозните средства. Закъснените при изпълнението на проекта ще струва по 200 000 лева на ден на фирмата, която реализира проекта. Надявам се, че помним как изглеждаше тази улица преди, на мен лично ми беше неудобно да минавам по нея, попита риторично Йорданка Фандъкова.", "date": "2019.04.19", "title": "Хекимян зацикли на темата \"Златен век\", не спря да пита Фандъкова ще продължи ли строителството"}
{"url": "https://www.faktor.bg/bg/articles/volodimir-zelenski-obeshta-referendum-za-nato", "text": "Комикът и фаворит на президентските избори в Украйна Володимир Зеленски обеща в интервю да организира национален референдум за присъединяването към НАТО, но само след като изгради национален консенсус по темата, предаде Асошиейтед прес. \"Избрахме ясно пътя си към Европа\", каза Зеленски пред \"РБК Украйна\", но подчерта, че е необходимо осигуряването на солидно мнозинство в подкрепа на евентуално членство на Украйна в алианса. \"Очевидно е, че НАТО значи сигурност и високо ниво на армията ни, но аз искам да обединя страната\", добави Зеленски. Той посочи, че ще призове живеещите в населената предимно с рускоезично население Източна Украйна да разсеят негативното си мнение за НАТО. \"Ще записвам ежедневно видеа с призиви към източните региони на Украйна, за да им кажа, че НАТО не е звяр, който ще ви погълне\", каза Зеленски. Съперникът му, действащият президент Петро Порошенко, настояваше за членство на Украйна в НАТО и ЕС, но нито един от двата съюза не иска скоро да дава на Киев писта към членството заради икономическите проблеми на Украйна, корупцията и продължаващия от пет години конфликт с подкрепяните от Русия сепаратисти в Източна Украйна, отбелязва Асошиейтед прес. Зеленски обеща да превърне в свой водещ приоритет приключването на боевете на изток, както и да протегне ръка към живеещите в контролираните от бунтовниците райони, за да ги накара отново да се чувстват част от Украйна. Той добави, че ще настоява за предсрочни парламентарни избори. В момента украинската Върховна рада се контролира от партията на Порошенко, а следващите парламентарни избори са в края на октомври. Зеленски каза, че предсрочните избори са част от идеята му за \"обновление\" на управляващия елит в Украйна, но призна, че за осъществяването на това може да са нужни месеци. Според огласено вчера проучване той води преди балотажа срещу Порошенко с 58 процента подкрепа срещу едва 22 на сто за действащия президент. Ще ходи ли новият президент на Украйна с велосипед на работа? В интервю за телевизионния канал \"1+1\", Зеленски представи бъдещия си управленски екип. Част от него ще бъде бившият министър на финансите Олександър Данилюк, предаде Ройтерс. Данилюк беше уволнен от правителството през 2018 г., а в началото на 2019 г. се присъедини към предизборната кампания на Зеленски. Потвърждението, че Данилюк ще бъде част от президентския екип вероятно ще успокои инвеститорите, за които Зеленски представлява нещо като неизвестна величина, по отношение на надеждността си в областта на икономическата политика. Пред \"1+1\" Зеленски добави, че ще търси алтернативи на руските доставки на нефтопродукти, предаде ТАСС. Съветникът му по енергийните въпроси Андрий Герус, който също присъстваше в студиото каза, че към момента 40 процента от украинския пазар са заети от нефтопродукти от Русия и че \"до 1 юни трябва да бъде намерен заместител, да бъдат организирани доставки от Полша и Балтика\". Герус допълни, че дотогава има \"достатъчно време\". В четвъртък руският премиер Дмитрий Медведев съобщи, че Москва въвежда забрана за доставките на нефт и нефтопродукти за Украйна в отговор на въведени от Украйна ограничения. Представителят на Зеленски в украинската централна избирателна комисия Серхий Калченко пък съобщи, че Зеленски няма да участва в днешния диспут с Порошенко по обществената телевизия, планиран за тази вечер, а причината е промяна на часа. Зеленски все пак ще участва в друг диспут с Порошенко, който ще се състои на Националния спортен комплекс \"Олимпийски\" в Киев.", "date": "2019.04.19", "title": "Володимир Зеленски обеща референдум за НАТО"}
{"url": "https://www.faktor.bg/bg/articles/ubiha-29-godishna-v-irlandiya-pri-teroristichen-intsident", "text": "Жена загина при \"терористичен инцидент\" в предградие на северноирландския град Лондондери, съобщи тази сутрин британската полиция, цитирана от ДПА. \"За жалост, мога да потвърдя, че след произведени изстрели тази нощ в Креган 29-годишна жена е била убита\", е цитиран да казва заместник полицейският началник Марк Хамилтън в публикация в Туитър, публикувана след това в същата социална мрежа от северноирландската полиция. \"Разглеждаме това като терористичен инцидент и сме започнали разследване за предумишлено убийство\", допълва той. Снощи в района на Креган са хвърляни коктейли \"Молотов\", предаде британската агенция Прес асосиейшън. Прес Aсосиейшън разпространи снимки на изгорели автомобили и тежко въоръжени полицаи близо до мястото на нападението. Тези размирици в Лондондери се случват точно преди великденския уикенд, когато републиканските дисиденти традиционно отбелязват годишнината от Великденското въстание през 1916 г., отбелязва ДПА. В изявление Мишел О'Нийл, заместник-лидер на ирландската републиканска партия \"Шин фейн\", заклейми отговорните за убийството с думите, че това е нападение срещу цялото общество. \"Първите ми мисли, моите и на партията ми са със семейството на убитата жена. Това е безсмислена загуба на живот\", каза О'Нийл. \"Убийството на тази млада жена е човешка трагедия за семейството й, но е и атака срещу всички хора от нашето общество, атака срещу мирния ни процес и атака срещу Споразумението от Разпети петък\", добави тя. О'Нийл имаше предвид мирното споразумение между британското и ирландското правителство от 1998 г. По информация на вестник \"Дейли телеграф\" убийството е станало именно при безредици в навечерието на годишнината от Великденското въстание от 1916 г. в Дъблин под лозунги за независимост от Великобритания, отбелязва ТАСС. Неизвестни с маски хвърляли бутилки със запалителна смес и пиратки по полицейски автомобили. Един автомобил и фургон били опожарени, след което полицията отцепила района на произшествието.", "date": "2019.04.19", "title": "Убиха 29-годишна жена при \"терористичен инцидент\" в Ирландия"}
{"url": "https://www.faktor.bg/bg/articles/bezlov", "text": "През годините нарасна темата с ало измамите. През 2010 г. беше началото на тези изследвания. Опитите на телефонните измамници обикновено са несполучливи. По-малко от 1% стават жертва на телефонни измамници. Това заяви пред БНТ експертът по сигурността Тихомир Безлов. \"Да речем, че за 2012 г. измамените са около 20%, докато за 2018 г. този процент е спаднал до 14. Тоест този \"пазар\" е спаднал\", коментира още той. \"Схемата с измамите е като мравуняк, няма йерархична система. Има тартори, организатори. Стават въпрос за около 100-200 човека, които участват в този мравуняк, основно в Северна България. Намират се най-вече в Левски, Плевен, Горна Оряховица\", заяви Безлов. \"Интересното е, че сред задържаните вчера има такъв, който и преди е бил задържан за телефонни измами. Явно наказанието не го е спряло\", обясни анализаторът. \"Имат наберачи, мулета и такива, които следят мулетата. Те са много адаптивни. В момента, в който е направено нещо, за да им се заглушат клетките, те се преместиха в Румъния, защото знаят, че там ще са необезпокоявани. Хубавото тук е съвместната работа\", коментира още той. \"Освен чисто полицейските мерки, хубаво е да има ограничаване и от телефонните компании\", смята Безлов. Припомняме, че вчера беше проведена акция в Горна Оряховица срещу ало измамите и при нея бяха арестувани над 30 души.   pause-btn no-sound", "date": "2019.04.19", "title": "Безлов: Схемата с ало измамите е като мравуняк, няма йерархия в системата"}
{"url": "https://www.faktor.bg/bg/articles/narodnoto-sabranie-shte-glasuva-okonchatelni-promeni-v-kodeksa-za-sotsialno-osiguryavane", "text": "Народното събрание ще гласува окончателни промени в Кодекса за социално осигуряване на второ четене, с които ще разреши на новите пенсионери да включват в изчисляването на пенсията си дохода за трите най-благоприятни години преди 1997 г. Това предвижда проектопрограмата за работа на Народното събрание. Законопроектът е внесен от ПГ на ГЕРБ и бе приет единодушно от депутатите на първо четeне. В сега действащото законодателство в осигурителния доход, от който се изчисляват новите пенсии за трудова дейност, не се включва периодът от три последователни, избрани от лицето години от последните 15 години осигурителен стаж до 1 януари 1997 г., както и осигурителният доход в периода 1 януари 1997 до 31 декември 1999 г. С внесените изменения се дава възможност на лицата при подаване на заявление за отпускане на пенсия след 31 декември 2018 г. да изберат размера на пенсията им да бъде определен с индивидуален коефициент, изчислен по стария ред. Това означава, че ще могат да включат дохода за трите най-благоприятни години преди 1997 г. и на целия доход от 1 януари 1997 г. до пенсионирането им.  Парламентът ще разгледа на второ четене и предложенията на ГЕРБ и „Обединени патриоти“ за промени в Закона за социално подпомагане. ГЕРБ предлага да се включат разпоредби, с които да се регламентира, че месечните помощи, които понастоящем се изплащат, както и месечните целеви помощи за заплащане на наем на общинско жилище ще се отпускат след редовно посещаване на детето в група за задължително предучилищно образование или в училище. От ГЕРБ мотивират предложението си с обвързване между социалното подпомагане и задължението за редовно участие на децата в образователния процес. „Обединени патриоти“ искат получаването на месечни социални помощи да се обвързва с полагането на общественополезен труд, участието в програми за ограмотяване и повишаване на квалификацията или спазване на мерки за въздействие и възпитание. Патриотите дават и дефиниция на понятието недобросъвестно получени средства от социални помощи. Това е налице, когато за получаването им не са изпълнени или са нарушени изискванията на закона или други норми, включително, когато получателят притежава имущество, което не съответства на заявените от него доходи.", "date": "2019.04.19", "title": "Народното събрание гласува окончателните промени в Кодекса за социално осигуряване"}
{"url": "https://www.faktor.bg/bg/articles/branshovi-organizatsii-iskat-ostavkata-na-ministar-poroshanov", "text": "Десет браншови организации искат оставката на земеделския министър Румен Порожанов. Те ще обявят мотивите за недоволството си в петък, а в понеделник ще излязат на втори протест. Производителите на плодове и зеленчуци започват общи действия с биопроизводителите и градинарите заради липсата на адекватни политики и стратегии в сектора. Те обвиняват министерството в ощетяване на родното производство и свръхрегулация, съсипваща бизнеса.", "date": "2019.04.19", "title": "Браншови организации искат оставката на министър Порожанов"}
{"url": "https://www.faktor.bg/bg/articles/bsp-registrira-evrolistata-si-v-tsik", "text": "БСП регистрира листата си за европейските избори. След инфарктния пленум в неделя, левицата пренареди първоначалния вариант и бламира лидера Корнелия Нинова. Така в Централната избирателна комисия ще бъде регистрирана съвсем различен от първоначалния вариант. Първото място е отредено за Елена Йончева. А Сергей Станишев зае петата позиция. Голямата изненада остава Иво Христов, бившият шеф на кабинета на президента, който беше освободен от поста в Президентството.", "date": "2019.04.19", "title": "БСП регистрира евролистата си в ЦИК"}
{"url": "https://www.faktor.bg/bg/articles/politsiyata-zabrani-na-zhaltite-zhiletki-da-protestirat-do-notr-dam", "text": "Префектурата на парижката полиция забрани провеждането на 20 април на нов протест, организиран от \"жълтите жилетки\" на територията до изгорялата катедрала \"Нотр Дам\".  \"Процеси, демонстрации и митинги, споменати в първия параграф (обявени или планирани от представители на\" жълтите жилетки \") също са забранени в района на \"Нотр Дам де Пари\", се казва в официалното изявление на полицията, пише БГНЕС. Съобщава се, че забраната за провеждане на протестни акции в най-близката събота е въведена \"от съображения за сигурност и във връзка със събирането на следи и доказателства по дело, открито от прокуратурата в Париж\".  В същото време полицията наложи отново забрана на демонстрациите на Шанз-Елизе. По-рано един от активните и редовни участници в движението на \"жълтите жилетки\" заяви пред РИА Новости, че следващото действие ще се проведе в Париж на 20 април въпреки пожара, който частично разруши катедралата \"Нотр Дам\". Най-големият пожар в историята на катедралата се случи в понеделник вечерта (15 април). Кулата на катедралата се срути, носещата конструкция е била обгърната от пламъците. Според пожарникарите, структурата на Нотр Дам и основните произведения на изкуството, като и реликвите, съхранявани в катедралата, са оцелели.", "date": "2019.04.19", "title": "Полицията забрани на \"жълтите жилетки\" да протестират утре до \"Нотр Дам\""}
