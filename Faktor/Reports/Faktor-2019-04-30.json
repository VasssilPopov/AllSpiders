{"url": "https://www.faktor.bg/bg/articles/voenen-veren-na-maduro-poluchi-kurshum-v-shiyata", "text": "Военен, верен на правителството на Николас Мадуро, бе ранен от куршум по време на сблъсъци във Венецуела във вторник, предава AFP, цитирана от \"Фокус\". Министърът на отбраната Владимир Падрино заяви, че това е станало, след като лидерът на опозицията Хуан Гуайдо заяви, че някои военни са се присъединили на негова страна. \"Осъждам агресивните действия, при които полковник Йерзон Хименес Баез е ранен от куршум в шията\" пред военната база в столицата Каракас, където поддръжниците на Гуайдо демонстрираха срещу Николас Мадуро, пише Падрино в социалната мрежа „Туитър“. Падрино добави, че държи \"политическото ръководство на опозицията\", отговорно за стрелбата.", "date": "2019.04.30", "title": "Военен, верен на Мадуро, получи куршум в шията"}
{"url": "https://www.faktor.bg/bg/articles/po-ulitsite-na-karakas-se-strelya-s-avtomati", "text": "Звуци от откоси на автомат се носят по улиците на Каракас, където във вторник ситуацията се изостри рязко,, след като група военнослужещи премина на страната на лидера на опозицията Хуан Гуайдо, съобщава във вторник телевизионният канал Caracol, предава ТАСС. Стрелбата се е случила в околностите на авиобазата Франсиско Миранда, където по-рано бе записан публикувания във вторник видеоклип, на който лидерът на венецуелската опозиция Хуан Гуайдо се обърна към военните в страната с призив да излязат на улицата, за да „сложат край на узурпацията“ на президента Николас Мадуро. На видеото заедно с Гуайдо се виждат група военни и лидерът на опозиционната партия „Народна воля“ Леополдо Лопес, който в момента е под домашен арест. Телевизионният канал предава пряко от мястото на събитието. По-рано медиите съобщиха, че при неизяснени обстоятелства един човек е ранен недалеч от военния обект.", "date": "2019.04.30", "title": "По улиците на Каракас се стреля с автомати"}
{"url": "https://www.faktor.bg/bg/articles/zapochva-spiraneto-na-otoplenieto-v-stolitsata", "text": "Започва спирането на отоплението в столицата, съобщиха от „Топлофикация София” ЕАД. Стартира кампанията за отчитане на уредите за дялово разпределение и изготвянето на изравнителните сметки за периода 1 май 2018 г. – 30 април 2019 г. В тази връзка „Топлофикация София” ЕАД призовава клиентите да осигурят достъп до всички жилища, включително и до апартаментите, в които отоплителните тела не се използват или са свалени. Проверката и отчетът на всички уреди и на водомерите за топла вода ще даде възможност на топлинните счетоводители да изготвят бързо и коректно изравнителните сметки и да не се налага те да бъдат преработвани поради по-късни отчети в отделни жилища. От дружеството припомнят, че клиентите имат право на две дати за безплатен отчет на уредите от топлинните счетоводители. Посещението на едната от тези дати задължително трябва да бъде в извънработно време. Ако нямат възможност да осигурят достъп до жилището на тези дати, потребителите могат да се свържат с топлинния си счетоводител и да заявят дата за индивидуален отчет, която, обаче, се заплаща според ценоразписа на съответната фирма.", "date": "2019.04.30", "title": "Започва спирането на отоплението в столицата"}
{"url": "https://www.faktor.bg/bg/articles/sasht-podkrepya-iztsyalo-venetsuelskiya-narod-v-negovata-borba-za-svoboda", "text": "Във вторник САЩ обявиха, че застават изцяло зад лидера на венецуелската опозиция Хуан Гуайдо, след като той заяви, че група военни са преминали на неговата страна в борбата за сваляне на президента на страната Николас Мадуро, предава AFP. „Днес временният президент Хуан Гуайдо обяви началото на „Операция Свобода“, написа в „Туитър“ държавният секретар на САЩ Майк Помпео. „Правителството на САЩ подкрепя изцяло венецуелския народ в неговата борба за свобода и демокрация. Демокрацията не може да бъде победена“, добави първият дипломат на Вашингтон.", "date": "2019.04.30", "title": "Майк Помпео: САЩ подкрепят изцяло венецуелския народ в борбата за свобода"}
{"url": "https://www.faktor.bg/bg/articles/trenchev-polititsite-sa-izpecheni-izmamnitsi-zatova-se-otkazah-da-sam-lider", "text": "Политиците, с които се срещах, са изпечени измамници. Затова се отказах да съм лидер на \"Подкрепа\". Това заяви д-р Константин Тренчев, създател на синдиката, , почетен президент на КТ \"Подкрепа\", в \"Още от деня\" на БНТ.  \"Те те опостушават, обадиха се и болести, годинките също си казват думата. Аз се отказах на 60. Имам категорично амбиции в науката, имам и доказани постижения\", заяви Тренчев, който смята, че в елита ни няма визионери. \"Тези, които имат най-много са поощрявани, а от тези които нямат се взима. Това трябва да се преобърне\", каза Димитър Манолов, председател на КТ \"Подкрепа\".  Константин Тренчев заяви: \"Когато хората трябва да спечелят едно сражение, те трябва да бъдат много добре организирани и много на брой. Ние не сме единни\". Утре КТ \"Подкрепа\" ще организира митинг - шествие и рок концерт, защото 1 май не е празник на политическите партии, уточни Манолов.  Ние не се борим превантивно, българинът започва да мисли и да реагира, когато му бръкнат в джоба, тогава е най-реактивен, категорични са синдикалистите.", "date": "2019.04.30", "title": "Константин Тренчев: Политиците са изпечени измамници, затова се отказах да съм лидер"}
{"url": "https://www.faktor.bg/bg/articles/novini/svyat/moskva-izumyava-radikalnata-opozitsiya-vav-venetsuela-da-izbyagva-silovite-metodi", "text": "Русия призовава радикалната опозиция във Венецуела да избягва силовите методи за постигане на политическите цели, се казва в разпространен в петък коментар на Министерството на външните работи на Руската Федерация във връзка със ситуацията в страната, предава ТАСС, цитирана от \"Фокус\". За насилието на власта дума не се споменава, нормално за Кремъл. „Радикалната опозиция във Венецуела отново се обърна към силови методи на конфронтация. Вместо мирното разрешаване на политическите противоречия е взет курс на разпалване на конфликта, провокиране на нарушения на обществения ред и сблъсъци с участието на въоръжени сили. Призоваваме ги да се откажат от насилието. Важно е да се избягват безредиците и кръвопролития“, подчертават от ведомството. Освен това от там отбелязват, че при отразяването на ситуацията във Венецуела медиите не трябва да се превръщат в инструмент на ангажирани политически сили.", "date": "2019.04.30", "title": "Москва изумява: Радикалната опозиция във Венецуела да избягва силовите методи"}
{"url": "https://www.faktor.bg/bg/articles/zam-direktorka-na-darzhaven-fond-zemedelie-podade-ostavka-zaradi-telefon-v-kashta-za-gosti", "text": "По разпореждане на премиера Бойко Борисов министърът на земеделието, храните и горите Румен Порожанов поиска оставката на зам.-изпълнителния директор на Държавен фонд \"Земеделие“ Иванка Багдатова-Мизова, съобщиха от пресцентъра на земеделското министерство. Причината е информация, че телефонът й е обявен в сайт за резервации (www.hoteliinfo.com) на къща за гости \"Тара“ в с. Юндола. Предстои да бъде извършена проверка. Иванка Багдатова-Мизова подаде своята оставка и тя ще бъде приета", "date": "2019.04.30", "title": "Зам. директорка на Държавен фонд \"Земеделие“   подаде оставка заради телефон в къща за гости"}
{"url": "https://www.faktor.bg/bg/articles/oskvernitelyat-ohrid-e-albanski-grad-allah-ni-e-dal-tezi-teritorii", "text": "За Георг Прекоцай, предполагаемият танцьор от Косово, няма нищо спорно в това, че той и неговите приятели от групата „Арбреши“ са разпънали албанското знаме на Самуиловата крепост. Охрид е албански град, заяви той, след като беше осъден и изгонен от Македония със забрана да влиза в страната през следващите 5 години. Реакции дойдоха и от България, където казват, че крепостта е „паметник на българската история и култура и спомен за цар Самуил“, предава скопското електронно издание „МКД“. В интервю от град Дяково, Косово, пред албанската информационна агенция ИНА (Ilirya News Agency), Прекоцай заяви, че групата е отишла в Охрид и Струга, за да отбележи 552-та годишнина от битка на Скендербег в рамките на защитата на албанските територии от османските завоеватели, а това е „наша земя и Охрид е албански град“. „Аллах ни е дал тези територии, те ще бъдат наши и никога няма да ги оставим. От времето на Скендербег на Самуиловата крепост се е веело албанското знаме. Това е наша земя и няма да спрем. Това е арберска (албанска) земя, земя на Гиорги Кастриоти (Скендербег)...“, заяви Прекоцай пред ИНА. В понеделник на този инцидент реагира и председателят на македонския парламент Талат Джафери, който заяви, че косовският танцьор Гиорг Прекоцай, който развя   огромното албанско знаме на охридската крепост, е получил прекалено строго наказание. В емисията „Клик плус“ на „ТВ 21“ той заяви, че разпъналите албанското знаме са работници в сферата на културата и изкуството и затова наказанието е трябвало да бъде по-меко. Реагираха и от албанската опозиционна партия „Алианса на албанците“, които съобщиха, че са загрижени във връзка с реакцията на Сектора за вътрешни работи – Охрид, понеже според тяхната информация, двама членове на фолклорната група от Косово са били арестувани от страна на полицията заради разпъването на албанското знаме на Самуиловата крепост. На инцидента от втория ден на Великден реагираха и в България. „Неприятно е, че Самуиловата крепост в Охрид, която е паметник на българската история и култура и е спомен за цар от Самуил – един от най-големите българи за всички времена, става предмет на подобна намеса. Ако този инцидент заслужава реакция, той трябва да бъде свързан не само с нападението срещу Република Северна Македония, но и с атаката срещу българското историческо наследство. Трябва да има реакция от българска страна“, е позицията на историка Пламен Павлов. Той призова организаторите на подобни фестивали и участниците, без разлика дали са от Македония, Косово или която и да е друга страна, да не погазват историята, защото според Павлов, „това е едно морално престъпление и влошава климата на добросъседство в съвременна Европа и на Балканите“. „Без разлика дали тези хора, които разпънаха знамето са наясно с това, което правят, това е петно върху традиционно приятелските отношения между българския и албанския народи. Няма съмнение, че днешният албански национализъм сънува Велика Албания и прекрояване на границите на Балканите“, подчерта Пламен Павлов.", "date": "2019.04.30", "title": "Осквернителят: Охрид е албански град ,Аллах ни е дал тези територии"}
{"url": "https://www.faktor.bg/bg/articles/bkp-skri-tragediyata-ot-1-vi-may-1966-g-500-000-tona-voda-metal-i-skali-pogrebvat-stotitsi", "text": "Преди 53 години на 1-ви май в района на Враца се случва едно от най-мащабните наводнения в най-новата ни история. След пробив в стената на хвостохранилището във Врачанския балкан 500 000 тона вода, метални и скални отпадъци заливат село Згориград и голяма част от града. Официално признатите жертви са над 100 души, но и до днес се смята, че броят им е дори в пъти по-голям заради безследното изчезване на много хора по това време, припомня БНР.  Управляващата БКП просто скрива трагедията. Бедствието се отразява пестеливо с единствен акцент, пълната държавна мобилизация за пълното възстановяване на района и изплащането на милиони левове за пострадалите и нови домове. Въпреки мълчанието за причините, още тогава е ясно, че трагедията е причинена от безстопанствено отношение. Зад спуснатата информационна завеса прибързано се дават четири осъдителни присъди, които обаче остават на най-ниското ниво.", "date": "2019.04.30", "title": "Как БКП скри трагедията от 1-ви май 1966 г. - 500 000 тона вода, метал и скали погребват стотици хора"}
{"url": "https://www.faktor.bg/bg/articles/novini/svyat/donald-tramp-krie-finansovoto-si-sastoyanie-dava-na-sad-doyche-bank", "text": "Доналд Тръмп завежда дела срещу германската \"Донче банк\" и финансовата корпорация \"Кепитъл Уан\", за да спре евентуално публикуване на документи за неговото финансово състояние. И двете финансови институции бяха призовани от Конгреса на САЩ да представят данни за заемите, които са отпуснали на организацията \"Тръмп\".  Германският заемодател вече е започнал процеса на предоставяне на документи, свързани със заеми, отпуснати на Тръмп или някои от неговите предприятия, на държавния прокурор в Ню Йорк, който провежда собствена проверка, съобщава агенция Bloomberg, позовавайки се на анонимен източник. Банката все още не е предала никакви документи, свързани с Тръмп и семейството му, на комисиите в Камарата на представителите. \"Дойче банк\" ще изчака резултата от съдебното производство. \"Призовките бяха издадени, за да тормозят президента Доналд Тръмп, да претърсват всеки аспект от личните му финанси, бизнеса му и личната информация на президента и неговото семейство\", посочват адвокатите на Тръмп в жалбата, внесена в съд в Манхатън. Ищци по делото са неговите най-големи деца, Доналд младши, Ерик и Иванка Тръмп, както и организацията, създадена от самия на Доналд Тръмп. Според разследване на \"Ню Йорк Таймс\" \"Дойче банк\" е отпуснала 340 млн. долара на организации, свързани с американския президент. Именно германският заемодател е основна цел на разследването в Камарата на представителите, започнато по искане на Демократическата партия.  В продължение на десетилетия \"Дойче банк\" е финансирала бизнес начинанията на Доналд Тръмп, като отношенията им са прекратени в разгара на финансовата криза, започнала през 2008 година.", "date": "2019.04.30", "title": "Доналд Тръмп крие финансовото си състояние, дава на съд Дойче банк"}
{"url": "https://www.faktor.bg/bg/articles/arteks-obzhalva-spiraneto-na-nebostargacha", "text": "Строителната фирма \"Артекс\" обжалва в съда решението на Дирекцията за национален строителен контрол (ДНСК) да бъде спрян строежът на небостъргача \"Златен век\" в столичния квартал \"Лозенец\". На 25 април, четвъртък, в ДНСК е получена писмената жалба от фирмата срещу заповедта. Жалбата е адресирана чрез ДНСК до Софийския административен съд. Предстои жалбата на фирмата да бъде изпратена по законоустановения ред в административния съд, информират от пресцентъра на строителния контрол.  На 15 април, понеделник, ДНСК окончателно спря строителството на небостъргача. Действията на ДНСК по забрана на строителството на \"Златен век\" започнаха, след като премиерът Борисов нареди това. От своя страна това предизвика бурни реакции - какви правомощия има и как може премиер да нарежда спирането на частен строеж. Преди това ДНСК извърши две проверки на \"Златен век\", а на брифинг шефът на дирекцията Иван Несторов обяви законността на строежа на небостъргача. Това пък стана повод за искането на оставката на Несторов. В скандала бяха замесени още столичната кметица Йорданка Фандъкова, която твърди, че разрешителното за строежа е изтекло, а главният архитект на София Здравко Здравков пък сподели, че е получавал заплашителни СМС-и от собствениците на \"Артекс\". Според двамата всичко е в ръцете на Дирекцията за национален строителен контрол (ДНСК). Строителната фирма стана обект на проверка и от Националната агенция по приходите (НАП).", "date": "2019.04.30", "title": "\"Артекс\" обжалва в съда спирането на небостъргача в \"Лозенец\""}
{"url": "https://www.faktor.bg/bg/articles/streletsat-ot-lyaskovets-sadi-balgariya-v-evropeyskiya-sad-s-isk-ot-1-mln-leva", "text": "Стрелецът от Лясковец Петко Петков е завел дело срещу държавата и ЕС, представляван от Европейската комисия у нас, с иск от 1 милион лева. Исковата молба на осъдения на доживотен затвор без право на замяна е входирана в Окръжния съд във Велико Търново, съобщи местният в. \"Борба\". Дата за делото все още няма, тъй като се чакат документи от институциите, призовани на съд - прокуратурата, Висшият съдебен съвет, министърът на финансите. Петков иска обезщетението за претърпени вреди от незаконното поведение на Районна прокуратура в Горна Оряховица за времето от 1 август 2010 г. до 14 март 2014 г. Припомняме, че на 14 март 2014 година баретите от СОБТ опитаха да арестуват 53-годишния тогава Петко Петков в дома му в град Лясковец, след множество сигнали, че е въоръжен и заплашва деца в близкия училищен двор. Оказа се обаче, че мъжът ги очаква с боен арсенал. При последвалата престрелка загина командосът Емил Шарков, а петима негови колеги бяха ранени. През август 2017 г. Върховният касационен съд потвърди най-тежката присъда за Петков - доживотен затвор без право на замяна. Той излежава наказанието си в ловешкия затвор. Исковата молба на затворника е от 15 страници. В нея Петко Петков твърди, че четири години е бил тормозен от прокуратурата и полицията с незаконни проверки и принудителна изолация в собствения му  дом под постоянна заплаха да го вкарат в психиатрия, където с медикаменти да го подлудят и да го унищожат физически и психически с една цел - да му вземат къщата, защото няма наследници. Според осъдения, тормозът започнал на 1 август 2010 г., когато бил призован от кварталния по жалба от съседите му. Същата година и след пореден разпит пред къщата му в Лясковец били спрели 5 полицейски автомобила. Униформените започнали да чукат и звънят по вратата на апартамента, а Петков ги питал кой ги праща и те казали, че е Районна прокуратура в Горна Оряховица. После през два-три дни ситуацията се повтаряла и накрая се стигнало до щурма от 14 март 2014 г. Затворникът твърди, че за 4 години е написал над 200 жалби до 43 институции, медии, авторски предавания, интелектуалци и т.н. Никой обаче не му се притекъл на помощ. Вместо да му помогне, държавата му пратила баретите. ЕС пък е виновен, защото бил длъжен да му осигури свобода,сигурност и правосъдие. Стрелецът от Лясковец се позовава на Хартата за правата на човека, на ред европейски нормативи, на Конституцията и на различни решения на висши съдилища.", "date": "2019.04.30", "title": "Стрелецът от Лясковец ще съди България и ЕС за 1 милион лева"}
{"url": "https://www.faktor.bg/bg/articles/kevr-shte-tarsim-balans-mezhdu-tsenite-na-tok-i-parno", "text": "По-високите цени за парниковите емисии няма да повлияят на цените на парното и тока за бита. Това увери председателят на Комисията за енергийно и водно регулиране /КЕВР/ Иван Иванов в отговор на журналистически въпрос. \"Единствената промяна, която е налице, е обстоятелството, че цената на емисиите се увеличи. Но по никакъв начин това увеличение не може да бъде отнесено към цената за потребителите\", изтъкна Иванов. Преди няколко дни различните топлофикации в страната отправиха своите искания за нови цени. Увеличенията, които бяха заявени, бяха между 3 и 108 процента. Най-много поиска габровското дружество, което работи на въглища. Най-малко увеличение поиска \"Топлофикация-София\". Топлофикационните дружества, които произвеждат електрическата енергия по комбиниран начин, поискаха и голямо увеличение на произведения от тях ток. По думите на Иванов топлофикациите искат да прехвърлят всички тези задължения към крайните потребители. Той добави, че КЕВР в крайното си решение ще намери баланс, като няма да допусне една от двете енергии - топлинна или електрическа, да бъде допълнително фаворизирана за сметка на другата.", "date": "2019.04.30", "title": "КЕВР: Ще търсим баланс между цените на ток и парно"}
{"url": "https://www.faktor.bg/bg/articles/prokuraturata-pogna-otnovo-megz-za-poboy", "text": "Миглена Каканашева – Мегз, която се прочу с екстравагантното си и невъздържано поведение, за пореден път е в полезрението на прокуратурата. Този път дизайнерката от Раковски е проверявана за нападение над жена в Пловдив. Потърпевшата, чиято самоличност няма да бъде разкрита, е била атакувана от Мегз преди няколко месеца, а причината е ревност, пише trafficnews.bg, позовавайки се на свои източници. Дизайнерката се нахвърлила върху дамата в Града под тепетата, като е блъскала и скубала. След скандала жената подава жалба в Криминална полиция. Започната е била предварителна проверка, която преди дни е приключила, а материалите са предадени в Районна прокуратура. Държавното обвинение до един месец ще излезе със заключение по казуса.", "date": "2019.04.30", "title": "Прокуратурата погна отново Мегз за побой"}
{"url": "https://www.faktor.bg/bg/articles/dzheni-sushi-koyato-obvini-kubrat-pulev-za-seksualen-tormoz-e-poiskala-600-000-dolara", "text": "Репортерката Джени Суши, която обвини Кубрат Пулев за сексуален тормоз, е поискала 600 000 долара обезщетение. От тях 300 000 ще останат за нея, защото целувката на професионалния боксьор е нанесла сериозни травми върху психиката й. Останалите 300 000 са за адвокатски хонорари. Боксьорът и неговият щаб обявиха, че има сериозна доза провокация от страна на репортерката. Адвокатите на Кубрат Пулев твърдят още, че той е загубил и много кръв по време на мача с Богдан Дину и е получил удари в главата, което може да е оказало влияние при интервюто.", "date": "2019.04.30", "title": "Джени Суши, която обвини Кубрат Пулев за сексуален тормоз, иска 600 000 долара"}
{"url": "https://www.faktor.bg/bg/articles/ikonomika/rekordni-niski-niva-na-bezrabotitsa-prez-mart-v-es-ot-6-4-v-balgariya-ot-4", "text": "През март 2019 година нивото на безработица в 28-те страни от Европейския съюз (ЕС) се понижи до рекордно дъно от 6,4%, в рамите на еврозоната - до ново над 10-годишно дъно от 7,7%, а в България до историческо дъно от 4,6% - най-ниско ниво от 2000 година, откакто Евростат разполага с данни за нашата страна. Безработицата в ЕС се понижи през март до 6,4%, достигайки ново най-ниско ниво, откакто Евростат стартира това месечно проучване през януари 2000-а година, спрямо 6,5% през предходните два месеца и спрямо 7,0% през март 2018-а година. В рамките на еврозоната нивото на безработицата се понижи до 7,7% (най-ниско ниво от септември 2008-а година) спрямо 7,8% през февруари и 8,5% година по-рано. Според европейската статистика общо 15,907 млн. европейци, от които 12,630 милиона от еврозоната, са били без работа през трети месец на настоящата година, като спрямо февруари е отчетено понижение на безработните в ЕС със 172 хиляди и в рамките на еврозоната - с цели 174 хиляди. Спрямо март 2018-а година общият брой на безработните европейци е спаднал с 1,430 милиона, от които 1,172 милиона в единния валутен блок. Рекордно ниските нива на безработицата в еврозоната и в целия ЕС предполагат, че опасността от икономическа рецесия е малко вероятна. Поне на теория много ниската безработица трябва да подкрепи потребителските разходи и респективно икономиката, която през 2018-а година страдаше от отслабващия износ. Най-ниска безработица през декември е регистрирана в Чешката република (безработица от едва 1,9%), следвана от Германия (3,2%) и Нидерландия (3,3%), докато най-висока остана безработицата в Гърция (ниво от 18,5%, но според данни на Евростат за януари 2019-а), в Испания (14,0% през март 2019-а) и Италия (10,2%). В рамките на март общо 3,282 млн. младежи на възраст под 25 години са били без работа в ЕС (ниво на младежка безработица от 14,5%), като това представлява понижение на младежката безработица със 189 хиляди спрямо година по-рано, когато безработицата сред младите европейци беше на ниво от 15,5%. Евростат представи и данни, според които и нивото на безработица в България се понижи през март до рекордно историческо дъно от 4,6% (най-ниска безработица в нашата страна от януари 2000 година, откогато Евростат разполага с този тип данни) спрямо 4,7% през февруари. Година по-рано (март 2018-а) безработицата в нашата страна беше на ниво от 5,3%. По този показател нашата страна заема десето място сред всички 28 членове на Европейския съюз с най-ниска безработица и е една от 19-те страни - членки на ЕС с безработица, която е по-ниска от средноевропейската. През третия месец на настоящата година 154 хиляди българи са били без работа спрямо 158 хиляди през февруари и 178 хиляди година през март 2018-а година, показват днешните данни на Евростат. Това е рекордно нисък брой на безработните българи откакто съществува тази статистика за нашата страна от началото на далечната 1995-а година. Нивото на младежката безработица в България се повиши през март до 13,4% от 12,8% през предходния месец, като през третия месец на годината без работа са били общо 20 хиляди български младежи на възраст под 25 години спрямо 19 хиляди през февруари и 20 хиляди година по-рано (през март 2018-а). Данните на Евростат също така показват, че безработицата сред жените в нашата страна се стабилизира през март за четвърти пореден месец на ниво от 4,2% - далеч под безработица от 4,7% година по-рано, докато безработицата сред мъжете се понижи до 5,0% от 5,1% през февруари и спрямо 5,9% през март 2018-а година.", "date": "2019.04.30", "title": "Рекордни ниски нива на безработица през март: В ЕС от 6.4%,  в България - от 4.%"}
{"url": "https://www.faktor.bg/bg/articles/chestvame-143-godini-ot-aprilskoto-vastanie", "text": "Започват честванията по повод 143 години от обявяването на Априлското въстание. Тази вечер в Копривщица ще има възпоменателна заря. Държавният глава Румен Радев ще участва в тържествената програма по случай годишнината.  На 30-ти април в 20:10 часа на площад „20 aприл“ в Клисура президентът и Върховен главнокомандващ на въоръжените сили ще приеме почетния строй на 61-ва Стрямска механизирана бригада. Румен Радев ще произнесе слово, след което ще се проведе тържествена проверка-заря в памет на падналите за свободата на България. Кулминацията на празненствата е на 1 май, когато държавният глава ще произнесе слово по повод паметното събитие. Ще има концерти и тържества, както и възстановка на моменти от Априлското въстание.", "date": "2019.04.30", "title": "Честваме 143 години от Априлското въстание"}
{"url": "https://www.faktor.bg/bg/articles/obshtestvo/zakon-i-red/tomislav-donchev-denitsa-zlateva-i-lilyana-pavlova-svidetelstvat-po-deloto-sreshtu-miroslav-borshosh", "text": "Вицепремиерът Томислав Дончев и бившите министри за европейското председателство Деница Златева и Лиляна Павлова са призовани като свидетели по делото срещу бившия изпълнителен директор на НДК Мирослав Боршош. Заедно с експредседателя на Съвета на директорите на Националния дворец на културата Валентин Кръстев, Боршош е подсъдим за нецелево разходване на средства и умишлена безстопанственост, ощетили НДК с близо три и половина милиона лева.  Прокуратурата твърди, че отпуснати целево за българското председателство на Съвета на Европейския съюз средства са били използвани за покриване на текущи разходи на НДК. Дончев, Златева и Павлова са свидетели по делото, тъй като в различни периоди от управлението на Мирослав Боршош дружеството е било под техен  надзор.", "date": "2019.04.30", "title": "Томислав Дончев, Деница Златева и Лиляна Павлова свидетелстват по делото срещу Мирослав Боршош"}
{"url": "https://www.faktor.bg/bg/articles/balgariya-se-topi-591-sela-v-stranata-pusteyat-ili-sa-s-ednotsifren-broy-zhiteli", "text": "Общо 591 села в страната са без население или с едноцифрен брой жители, показва справка на БТА, направена в Националния регистър на населените места на НСИ за броя на жителите по селища към 31 декември 2018 година. Към същата дата в страната има общо 5 256 населени места, от които градовете са 257, селата - 4 997, а два са манастирите със статут на населено място - Клисурски и Рилски. От всички 4 997 села в България точно 591 са без население или с едноцифрен брой жители или с 20 повече в сравнение с предходната 2017 година, сочат данните. Общият брой на селата с едноцифрен брой жители е 427, а 164 са населените места, в които няма нито един постоянен обитател. Селата без население се увеличават с 2 в сравнение с 2017 година. С един жител в страната са точно 72 села. По двама души население има в 65 населени места, а по трима - в 48 села. 50 населени места в България са с по четирима жители. С по пет души постоянно население са 40 села, а с по шестима жители - 34 села. Общо 33 села имат по седем жители, други 48 са с по осем обитатели, а 37 села са с деветима души население. Селата без население са разположени в 12 области на страната, а тези с едноцифрен брой жители са пръснати в 22 области. Справката в регистъра показва, че най-много села без жители /64 при 61 през 2017 г./ и най-много с едноцифрен брой на населението /112/ има в Габровска област - общо 174. В Габровска област има общо 349 населени места, което означава, че почти половината от тях са или необитаеми, или с едноцифрен брой на жителите. След Габровска област се нарежда област Велико Търново /общо 336 населени места/ с 55 села без постоянно население и 88 села с едноцифрен брой на обитателите. В двете области са разположени повече от половината от селата в разглежданата група - общо 317. В област Кърджали има 11 села без жители и 28 с едноцифрен брой население. В Смолянска област са разположени 8 села без население и 33 села с едноцифрен брой на населението. Седем населени места в област Хасково са без нито един жител, а други 20 с едноцифрен брой на жителите. В областите Стара Загора и София са разположени по четири села без население и съответно 7 и 27 населени места с едноцифрен брой на жителите си. По три села в Кюстендилска и Търговищка области нямат нито един жител и съответно 25 и 13 населени места са с под 10 обитатели. В Благоевградска и Бургаска области са разположени по две села без постоянно население и съответно 20 и 4 села с едноцифрен брой на обитателите. Последната област, на чиято територия има села без постоянно население и едноцифрен брой жители е Добрич - 1 населено място без обитатели и 13 с едноцифрен брой на населението. С различен брой на селата с едноцифрен брой на населението са областите Перник /17 села/, Видин /6 села/, Пловдив /4 села/ и Варна /3 села/. По две села с едноцифрен брой жители са разположени в областите Монтана, Пазарджик и Силистра. Във Врачанска, Сливенска и Шуменска област има по едно село с едноцифрен брой жители, показва справката. В 1749 населени места жителите са под 100 души Справката на БТА, направена в Националния регистър на населените места на НСИ за броя на жителите по селища към 31 декември 2018 година, показва още, че общо 1 749 населени места, включително Клисурски и Рилски манастир, които имат статут на населено място, са с население под 100 души при 1734 през 2017 година. Ако към тях се прибавят и селата с нулево население - 164, общият брой на населените места под 100 жители става 1 913 или повече от една трета от всички населени места в страната, включително и градовете. Проверката показва още, че към края на миналата година 293 села имат население между 10 и 20 души включително, като 43 села имат точно по 10 жители. В тази група попада и Клисурският манастир с 10 постоянни обитатели. От 21 до 30 жители имат 179 села, а от 31 до 40 жители - 163 населени места, включително и Рилският манастир със своите 33 обитатели. В 146 села населението към края на миналата година е между 41 и 50 души. В други 125 села живеят постоянно между 51 и 60 обитатели. В 118 села населението е между 61 и 70 души, а в 108 - между 71 и 80 души. В 111 населени места населението е между 81 и 90 жители, а в 80 - жителите са между 91 и 99 души. Към края на 2018 година 7 села имат по точно 100 души население. Най-многобройна е групата на селата с население между 101 и 200 души Справката в регистъра показва, че най-многобройна е групата на селата, в които живеят между 101 и 200 души включително - 713 села. Следва групата на селата с население между 201 и 300 души, в която попадат 509 населени места. Трета по големина група е на селата с обитатели между 301 и 400 души, в която попадат 406 села. В 266 села броят на обитателите е между 401 и 500 души, а в 211 - между 501 и 600. В 177 села населението е между 601 и 700 жители. Между 701 и 800 обитатели имат 132 села. В 113 села населението е между 801 и 900 жители, а в 77 живеят между 901 и 1000 души, като едно населено място - село Близнаци, общ. Аврен, обл. Варна има точно 1000 обитатели. В 374 населени места постоянните жители са между 1001 и 2000. Общо 75 села попадат в групата с население между 2001 и 3000 жители. В други 18 села живеят между 3001 и 4000 души. В 4 села населението е между 4001 и 5000 души. Две села попадат в групата между 5001 и 6000 жители и още едно в групата над 6000 жители. Най-голямото българско село - Лозен, е по-голямо от 145 града И към края на миналата година, независимо че намалява с 40 души, най-голямото българско село остава Лозен /обл. София-град/ с население 6188 души. Справката показва, че Лозен е по-голям от 145 града или иначе казано от повече от половината градове в страната. Следващото по големина село е Айдемир /обл. Силистра/ с население 5538 души. Топ 10 на най-големите села допълват Бистрица /обл. София-град/ с 5118 души, Драгиново /обл. Пазарджик/ с 4664 жители, Казичене /обл. София-град/ със своите 4575 обитатели, Розино /обл. Пловдив/ с 4240 жители, Градец /обл. Сливен/ с 4191 жители, Труд /обл. Пловдив/ - 3964, Мало Конаре /обл. Пазарджик/ с 3908 души и Калипетрово /обл. Силистра/ - 3802 жители. Любопитно е да се отбележи, че цели 2467 села или почти половината в страната са по-големи от най-малкия град в България - Мелник, който има 183 жители към края на миналата година. Точно десет села - Абрит и Долина /обл. Добрич/, Горно Войводино /обл. Хасково/, Коркина /обл. Кюстендил/, Лобош /обл. Перник/, Медово и Целина /обл. Стара Загора/, Пайдушко /обл. Търговище/, Присад /обл. Бургас/ и Тамарино /обл. Ямбол/ имат население колкото Мелник.", "date": "2019.04.30", "title": "България се топи - 591 села в страната са празни или са с едноцифрен брой жители"}
{"url": "https://www.faktor.bg/bg/articles/obshtestvo/zakon-i-red/t-donchev-se-pritesnyaval-che-razhodite-za-remonta-nsa-ndk-nadvishavali-prihodite", "text": "Вицепремиерът Томислав Дончев заяви, че е имал спорове с бившия директор на НДК Мирослав Боршош, докато е ръководил ремонта на НДК за европредседателството. \"Част от споровете са били за начина, по който се управлява дружеството\", уточни вицепремиерът пред журналисти.  Притесненията му били за това, че темпът на разходите не съответства на темпа на приходи и се появява дефицит. \"Както казват експерти в Министерство на финансите: „парите нямат панделка”, тоест - ако някой своеобразно е ползвал средства от целевата субсидия за други разходи, само че в последствие от други приходи е успял да вкара точно същите средства, това не е обезателно нарушение\", коментира Дончев. Припомняме, че Боршош е подсъдим за неправомерно изразходване на 3.5 милиона лева.", "date": "2019.04.30", "title": "Т. Дончев се притеснявал, че разходите за ремонта на НДК надвишавали приходите"}
{"url": "https://www.faktor.bg/bg/articles/nsi-s-trevozhna-statistika-22-zhiveyat-pod-praga-na-bednostta", "text": "През 2018 г. линията на бедност общо за страната e 351.11 лв. средномесечно на човек от домакинство. При този размер на линията под прага на бедност са били 1 550.8 хил. души, или 22 на сто от населението на страната, съобщи Националният статистически институт. В сравнение с предходната година размерът на линията на бедност се запазва, а относителният дял на бедното население намалява с 1.4 процентни пункта. Системата за социална защита има съществено значение за редуциране на бедността, посочват от НСИ. Данните за 2018 г. показват, че ако в доходите на домакинствата се включат доходите от пенсии, но се изключат останалите социални трансфери (обезщетения, социални и семейни помощи и добавки), равнището на бедност се повишава от 22 до 29.5 на сто, или със 7.5 процентни пункта. Съответно при изключване на пенсиите и останалите социални трансфери равнището на бедност нараства до 45.2 на сто, или с 23.2 процентни пункта. Основният фактор, увеличаващ риска за попадане в групата на бедните за преобладаващата част от населението, е тяхната икономическа активност и участието им на пазара на труда. За целия период на наблюдение относителният дял на бедните е най-висок сред безработните (56.1 на сто за 2018 г.). През 2018 г. делът на бедните сред заетите във възрастовата група 18 – 64 години се запазва на нивото от предходната година – 10.1 на сто, като при работещите на непълно работно време рискът за изпадане в бедност е повече от 4 пъти по-висок от този при работещите на пълно работно време. През 2018 г. 26.6 на сто от децата на възраст 0 – 17 години в България са изложени на риск от бедност, или с 2.6 процентни пункта по-малко спрямо 2017 година. Социалните трансфери към домакинствата намаляват риска от бедност сред децата с 14.9 процентни пункта. През 2018 г. всяко седмо от десет деца, чиито родители са с начално или без образование, живее в бедност. Приблизително 15 пъти по-малко, или 4.6 на сто са децата, чиито родители са с висше образование и живеят в риск от бедност. Рискът от бедност при децата в домакинства с родители със средно образование е пет пъти по-висок от този при децата с родители с висше образование. През 2018 г. най-ниската линия на бедност се наблюдава в областите Пазарджик и Монтана – съответно 239 и 240 лв., а най-високата – в област София (столица) (513 лв.), следвана от областите Стара Загора (403 лв.) и Варна (383 лeвa). Най-висок е относителният дял на бедните в областите Монтана и Велико Търново – по 26.2 на сто, Ловеч – 25.8 на сто, и Сливен – 25.5 на сто. Най-нисък е относителният дял на бедните в областите Перник – 11.2 на сто, Кюстендил и Разград – по 14.7 на сто, и Русе – 14.9 на сто.", "date": "2019.04.30", "title": "НСИ с тревожна статистика: 22% живеят под прага на бедността у нас"}
{"url": "https://www.faktor.bg/bg/articles/mikrobus-se-preobarna-vav-varnensko-7-sa-postradalite", "text": "7 души са пострадали при катастрофа с микробус в село Припек. Това съобщиха от ОДМВР - Варна. Сигналът е подаден около 10.45 часа. Съобщено е за пътнотранспортно произшествие, възникнало в с. Припек. Според първоначалната информация 70-годишният водач на микробус \"Мерцедес” от масовия транспорт по неизяснени към момента причини губи контрол над превозното средство минава през разделителна мантинела, преобръща се и отново се връща на гумите си. Вследствие на произшествието, в болнично заведение са отведени седем души. Изясняват се получените от тях травми. Работата по изясняване на детайли около инцидента продължава", "date": "2019.04.30", "title": "Микробус се преобърна във Варненско, 7 са пострадалите"}
{"url": "https://www.faktor.bg/bg/articles/novini/svyat/germanskoto-razuznavane-kraynodesni-ekstremisti-imat-potentsial-za-izvarshvane-na-teroristichni-deystviya", "text": "Крайнодесните екстремисти, които са готови да използват насилие представляват все по-голяма заплаха за обществото и за държавата, пише Welt am Sonntag като се позовава на конфиденциален доклад на Федералната служба за защита на Конституцията (германското контраразузнаване). В документа се отбелязва, че представители на различни течения на десноекстремистките движения, а също така маргинални групировки и лица, които не влизат в организирани групи, \"имат потенциал за извършване на терористични действия\".  Според информацията на изданието, някои от тези десни екстремисти са започнали да проявяват активност едва в последните месеци.  Германските спецслужи разполагат с информация, че те готвят \"сценарии за гражданска война\" и разрушаване на обществения ред.  \"Екстремистите са готови да използват оръжие в клучай на обостряне на обществено -политическата обстановка в страната, предупреждават от контраразузнаването. Депутатът Константин фон Нотц смята, че трябва да бъде разследвано дали не се ръководят от чужбина. Припомняме, че германските спецслужби обвиниха Русия в използване на десни радикални  и екстремистки групировки за дестабилизация на Европа.", "date": "2019.04.30", "title": "Германското разузнаване: Крайнодесни екстремисти \"имат потенциал за извършване на терористични действия\""}
{"url": "https://www.faktor.bg/bg/articles/novini/svyat/-earbas-s-ogromni-zagubi-zaradi-spiraneto-na-proizvodstvoto-na-a380", "text": "„Еърбъс“ обяви, че нетната печалба на копанията е спаднала рязко до 40 милиона евро през първото тримесечие, като обвинява настъпилите промени, предаде Агенция Франс прес. Сред причините за спада са удълженото замразяване на лицензите за износ за отбраната на Саудитска Арабия - което доведе до загуба от 190 милиона евро - и прекратяването на програмата А380, струвала 61 милиона евро на „Еърбъс“. На 14 февруари авиационният гигант обяви, че спира производството на най-големия пътнически самолет в света. Доставките на модела А380 ще бъдат преустановени окончателно след 2 години. Мярката се очакваше, след като големите авиокомпании предпочетоха да купуват по-малки и икономични самолети. Последният удар по струващата десетки милиарди програма беше решението на компанията „Емирейтс“ да се откаже от 39 от поръчаните А380. Причината е, че за да бъдат ефективни, големите самолети с 4 двигателя и капацитет между 500 и 800 пътници, трябва да са пълни при всеки полет. Компаниите не успяват да осигурят такава заетост и предпочитат по-малките А330 и А350. А380 влезе в употреба през 2007 г. и бързо спечели одобрението на пътниците. Малко компании, обаче, успяха да намерят ефективно приложение на гигантския самолет, който струва около половин милиард долара.", "date": "2019.04.30", "title": "\"Еърбъс\" с огромни загуби заради спирането на производството на А380"}
{"url": "https://www.faktor.bg/bg/articles/novini/svyat/mozhe-li-amerikanskoto-petrolno-embargo-da-svali-ot-vlast-prezidenta-maduro", "text": "Досега американските санкции удряха по джобовете на държавния глава и на високопоставени венецуелци. А заявената цел бе свалянето на правителството в полза на представителя на опозицията Хуан Гуайдо, временно изпълняващ длъжността президент и признат от близо 50 страни.   Само че ембаргото, което влезе в сила от неделя (28 април), засяга самия стълб на и без това крехката венецуелска икономика - петрола, който представлява 96% от националните приходи и чийто голям потребител се явяват самите САЩ. В края на 2018 година Венецуела е изнасяла половин милион барела дневно за САЩ и 75% от петролните й приходи са идвали от американски компании.   Ембаргото ще забрани на всяка американска компания да купува петрол от Венецуела и на всяка чуждестранна организация да използва американската банкова система при сделки по закупуването на венецуелско черно злато, пише АФП.   Има риск първият осезаем ефект да бъде драстичен спад на производството. Консултантската компания в сектора на енергетиката Rapidan Energy Group посочва, че венецуелската петролна компания PDVSA би могла поради тази причина да свие добива си до 200 000 барела дневно, а това ще подсили понижението на предишното й производството от 3,2 милиона барела през 2008 година до едва 840 000 милиона барела през март.  Последиците за всекидневието на венецуелците биха могли да се проявят незабавно. Горка Лалагуна, анализатор от венецуелската компания Ecoanalitica, прогнозира, че ще бъде \"все по-трудно\" да се запазят сегашните цени на бензина, който се продава почти на безценица по бензиностанциите. И това без в сметката да се включва рязкото свиване на приходите на държавата, заплашена да не успее да отговори на очакванията на населението, което и без това вече силно е пострадало от кризата. Хиперинфлацията се очаква да достигне 10 000 000% тази година, според Международния валутен фонд (МВФ), а прекъсванията в електрозахранването са станали нещо обичайно и страната изпитва остър недостиг на медикаменти.  Очаквайки американското ембарго да се очертае на хоризонта още с обявяването му през януари, венецуелското правителство започна да взема мерки. То се обърна към китайските и руските си партньори с искане да поемат задачата да продават венецуелския петрол, да получават приходите от сделките и да ги заделят за PDVSA.   Венецуела, твърди анализаторът Луис Оливерос, използва руския петролен гигант Роснефт, в който държавата има значително дялово участие, както и \"други компании, за да пласира черното си злато\" на пазара.  Президентът на PDVSA Мануел Кеведо посети Индия с цел да издейства двойно увеличение на 300-те хиляди барела дневно, които Каракас доставя на индийски компании като Reliance Industries и Nayara Energy (свързана с Роснефт). Само че призракът на ембаргото охлади ентусиазма на индийските компании.   Миналата седмица Reliance посочи пред АФП, че е започнала да свива вноса си на венецуелски петрол и че ще прекрати износа си за Каракас на разтворители, които са необходими за рафинирането на суровия петрол.   В същото време приходите, идващи от износа за Китай и Русия, отиват преди всичко за изплащане на външния дълг на Венецуела, който достига 150 милиарда долара. Въпреки пречките Русия и Китай се очертават все по-ясно като \"спасителни пояси\" за Венецуела, изпаднала в най-тежката криза в съвременната си история, посочва анализаторът Луис Оливерос.   Има опасност правителството да се окаже принудено да намали още повече социалните услуги и тогава недоволството на венецуелците би могло да нарасне. Само че \"нищо не сочи, че това ще означава край на управлението на Мадуро\", предупреждава Майкъл Шифтър от анализаторския център Интерамерикански диалог, чиято централа се намира във Вашингтон.   Защото в баланса на силите във Венецуела ключовият елемент продължава да бъде армията, чийто генерален щаб все така подкрепя Николас Мадуро.", "date": "2019.04.30", "title": "Може ли американското петролно ембарго да свали от власт президента Мадуро?"}
{"url": "https://www.faktor.bg/bg/articles/huan-guaydo-zapochna-finalnata-faza-ot-svalyaneto-na-nikolas-maduro", "text": "Лидерът на венецуелската опозиция Хуан Гуайдо заяви във вторник, че „финалната фаза“ от неговия план за сваляне на президента Николас Мадуро е започнала и призова народа на страната и военните да го подкрепят, за да се сложи край на „узурпацията“ на настоящия режим, предава Reuters, цитирана от \"Фокус\". Журналист на Ройтерс по-късно e видял Гуайдо в близост до военновъздушната база „Ла Карлота“ в Каракас, заобиколен от група мъже в униформи. Министърът на информацията на Венецуела Хорхе Родригес написа в „Туитър“, че срещу правителството се изправя малка група от „предатели от армията“, които искат да осъществят преврат. След това, във видео, публикувано на неговия акаунт в „Туитър“ Гуайдо говори в компанията на мъже във военни униформи и опозиционния политик Леополдо Лопес, който е под домашен арест. „Националните въоръжени сили взеха правилното решение и сега разчитат на подкрепата на венецуелския народ“, заяви Гуайдо.", "date": "2019.04.30", "title": "Хуан Гуайдо: Започна финалната фаза от свалянето на Мадуро"}
{"url": "https://www.faktor.bg/bg/articles/voyvodite-na-sreshta-s-borisov-zaradi-problema-s-romite", "text": "Днес в Министерски съвет се състоя среща с народните представители от ВМРО във връзка с зачестилите случаи на циганска агресия срещу служители на МВР и Министерство на отбраната, съобщиха от ВМРО. На срещата присъстваха Ангел Джамбазки, Александър Сиди, доц. д-р Милен Михов, Юлиан Ангелов, Красимир Богданов, Атанас Стоянов, както и зам.-министърът на правосъдието от квотата на ВМРО проф. Николай Проданов, съобщават от ВМРО. \"Вчера след поредното циганско меле в Куклен, при което пострадаха двама полицаи и беше счупена патрулна кола, ние -Патриотите от ВМРО, отново поискахме спешното приемане на Концепцията срещу циганизацията, предложена от заместник министър-председателя по обществен ред и сигурност, министър на отбраната и лидер на ВМРО - БНД Красимир Каракачанов. Отново поискахме служителите на реда да получат неприкосновеност и настояхме внесените в НС законопроекти за неизбежната отбрана, а именно отпадането на бързото производство за тежки престъпления, отпадането на \"споразуменията\" с Прокуратурата и повишаване на наказанията за маловажни кражби да бъдат придвижени и гласувани в спешен порядък. Бяха обсъдени проектите за модернизация на армията\", заявиха от ВМРО. Всички тези теми бяха подробно представени и обсъдени с министър-председателя Бойко Борисов, гласи съобщението на патриотите.", "date": "2019.04.30", "title": "Войводите на среща с Борисов заради проблема с ромската агресия"}
{"url": "https://www.faktor.bg/bg/articles/erdogan-predupredi-che-bez-turtsiya-proektat-za-iztrebitelya-f-35-e-obrechen-na-proval", "text": "Турският президeнт Реджеп Тайип Ердоган заяви днес, че проектът за изтребителя Ф-35 е обречен на провал без Турция, и добави, че Анкара е подложена на несправедливо отношение във връзка с този проект, предаде Ройтерс.  Турция планира да купи руски системи за противоракетна отбрана С-400, което обтяга отношенията й със САЩ. Вашингтон заявява, че системите С-400 ще компрометират сигурността на произвежданите от Локхийд Мартин изтребители Ф-35. Анкара е вероятен купувач на изтребители Ф-35 и същевременно партньор в програмата за тяхното производство. В изказване на изложение на отбранителната промишленост в Истанбул Ердоган заяви, че тези, които се опитват да изключат Турция от проекта за Ф-35, не са обмислили внимателно нещата и добави, че Анкара предприема бързо стъпки да разработи свои собствени системи за въздушна отбрана.", "date": "2019.04.30", "title": "Ердоган: Без Турция, проектът за изтребителя Ф-35 е обречен на провал"}
{"url": "https://www.faktor.bg/bg/articles/paolo-kortezi", "text": "Повечето от католическите свещеници и монахини в България са чужденци, каза пред БНР отец Паоло Кортези от Белене. По думите му има свещеници от Италия, Австрия, Полша, Чехия, има и монахини от Салвадор и Румъния:       „Това показва лицето на католическата църква. Събираме се всички заедно, както казва Свети Павел - „Няма юдеи, няма чужденци, всички сме едно в Христос“... Ние сме свикнали да общуваме заедно, не виждаме нашата вяра като нещо народно, нямаме граници\". Отец Паоло Кортези е сигурен, че при посещението си у нас Папа Франциск ще засегне темата за бежанците и нуждата от човещина: „Той не само ще говори, но с този жест да посети центъра във „Враждебна“ ще фокусира нашите разговори и ще насочи нашия поглед към тези хора. Щях да бъда много доволен това посещение на бежански център да не бъде само частно, а например папата да кани там духовници“.", "date": "2019.04.30", "title": "Паоло Кортези: В България папата ще засегне темата за бежанците"}
{"url": "https://www.faktor.bg/bg/articles/novini/balgariya/peyki-za-10-bona-i-koshcheta-za-1000-lv-v-tsentara-na-sofiya", "text": "Столичната община е купила кощчета и пейки при течащия ремонт в центъра на София, които струват в пъти повече от пазарната им стойност, показва разследване на \"Сега\". За едно кошче за боклук столицата ще плати 1 000 лв., а монолитна градска пейка от гранит ще струва на столичани 10 000 лв.  В момента с пари от ЕС се работи по две градски зони. \"Джи Пи Груп“ отговаря за обновлението на участъци от ул. „Цар Шишман“, „6-ти септември“, „Солунска“ и „Граф Игнатиев“ (20 113 417  лв. без ДДС) , а \"ПСТ Груп\" ремонтира пл. \"Александър Невски\", пл. \"Народно събрание\", градинките при университета, \"Св. София\" и \"Кристал\" (17 888 814 лв. без ДДС).  Общината е предпочела да скрие цените за по-скандалния ремонт - извършваните от фирма \"Джи Пи Груп\" дейности. Договорът с фирмата е публикуван с всички задължителни приложения по техническото изпълнение, но не и с ценовата оферта. Така няма как да се провери оферираната от изпълнителя цена за изпълнението на редица дейности, предизвикали скандал заради неприемливи естетически решения или лош монтаж. Общината не дава информация и по отделни запитвания. Така например „Сега“ поиска да получи информация за цената, която столицата ще плати за злополучните перки по \"Граф Игнатиев\" и Водната стена на пл. \"Гарибалди\", но от общината не отговориха конкретно. Добра представа за разходите обаче дава договорът за другата зона с \"ПСТ Груп\". Тук ценовата оферта е публична, а от документацията става ясно, че и двете фирми са работили с един и същ мострен каталог за изпълнението на договора. От техническите оферти се разбира, че доставчиците на някои от продуктите са едни и същи. Така може да се очаква, че предложените цени по отделни позиции от двете фирми са близки. Цените на \"ПСТ Груп\" при някои продукти направо изумяват. Над 2 пъти е разликата в предложената от \"ПСТ Груп\" цена за закупуване на улични кошчета спрямо пазарните цени за абсолютно същия модел, показа проверка на \"Сега\". Според мострения каталог, изготвен от проектанта \"А.Д.А.\", и за двете зони е заложено закупуването на кошчета с материал, устойчив на студ и вандализъм, капацитет 85 литра, тегло 9.6 кг и размери 47.5/76 см. За зоната, ремонтирана от \"ПСТ Груп\", е предвидено поставянето на 129 кошчета от марка Аdmiral, като фирмата е предложила единична цена от 988 лв. без ДДС на бройка (127 452 лв. без ДДС за цялото количество). Кошче с абсолютно същите характеристики в каталога на \"Мева\" за 2019 г. струва 392 лв. без ДДС. Не е ясно кога ще се монтират тези кошчета и дали моделът не е сменен - монтираните в момента в района съдове са от друг модел. Косвена информация за цената на прословутите перки на акула по \"Граф Игнатиев\" разкрива друго проектантско решение - като антипаркинг елементи да се ползват гранитни блокове с размер 40/40/40. Блоковете могат да се видят по протежението на улиците и в двете зони, като цената на един гранитен блок при \"ПСТ Груп\" е 323 лв. без ДДС. В зоната на \"ПСТ Груп\" е заложено да бъдат поставени 151 гранитни блока с цел ограничаване на паркирането за цена от 48 759 лв. без ДДС. По договора с \"Джи Пи Груп\" е заложено поставянето на още 542 антипаркинг гранитни блока със същите размери. Цената на перките би следвало да е близка - първоначално и тези ограничители бяха в правоъгълна форма, а после бяха преработени, за да не пречат. Последно се реши перките да бъдат сменени с чугунени стълбчета. Гранитът въобще е на мода при течащите ремонти на централната градска част въпреки скандално високите цени за отделни артикули. Така по договор с \"ПСТ Груп\" е поръчано да бъдат доставени 11 монолитни каменни пейки срещу астрономическата сума от 112 404 лв. без ДДС (10 218 лв. бройката). От мострения каталог става ясно, че блоковете трябва да са от светлосив гранит с монтирано дърво за сядане върху тях, като не са посочени размери. До момента в зоната на ремонта на \"ПСТ Груп\" няма доставени такива пейки, показа проверка на \"Сега\". Сред куриозните продукти, поръчани по договора, е и изработен от ламарина знак за обозначаване на паркомясто за инвалиди. Ламариненият елемент с размери 40/40/60 ще се монтира върху статичен гранитен блок, като цената само на ламарината е 464 лв. без ДДС. В зоната на \"ПСТ Груп\" е предвидено монтирането на 10 такива елемента. След избухването на скандала около друго странно проектантско решение - \"Водната стена\" на пл. \"Гарибалди\", общинският съветник от ДСБ Марта Георгиева обяви, че по нейна информация доставката и монтажът на творението са стрували 28 000 лв.   Високите цени спрямо други оферти на пазара правят впечатление при много продукти. Така например по-обикновените пейки, класически дизайн, поръчани по договора с \"ПСТ Груп\", са на стойност 849 лв. без ДДС. Класически пейки със сходни размери от тропическо дърво от друг доставчик могат да се намерят за цени от 514 лв. Поръчани са 5 автоматизирани самопочистващи се тоалетни с единична цена 84 700 лв. без ДДС, а в интернет може да бъде открита оферта за тоалетна, изготвяна за община Бургас на същата фирма, на цена от 80 220 лв. с включен ДДС. Тук обаче е трудно да се провери дали характеристиките са еднакви и как самият монтаж товари цената. Заложена е и доставката на 7 велостоянки за по 6 броя велосипеди с единична цена 674 лв. без ДДС. Стойки за същия брой велосипеди, но друг модел могат да се намерят на цени от около 230 лв. При тези обществени поръчки изготвеният от проектанта мострен каталог до голяма степен е предрешил от кои вносители да се доставят съответните продукти. При строителните материали разнообразието е по-голямо, но при градските мебели посоченият модел води до ползване на един и същ доставчик и от двете фирми. Впечатление прави ползването на каталога на испанската фирма Novatilu. От него са заложени моделът за чешма Tree drinking fountain, оттам вероятно е заимствана и идеята за гранитни пейки. Гранитът по поръчката на \"ПСТ Груп\" е доставян от \"Евро строй 2016\",  а по този на \"Джи Пи Груп\" - от фирма \"Жакот\". Не е ясно защо не е предпочетено обявяването на отделна обществена поръчка за доставка на градски мебели, за да се търсят по-изгодни цени.", "date": "2019.04.30", "title": "Пейки за 10 бона и кошчета за 1000 лв. в центъра на София"}
{"url": "https://www.faktor.bg/bg/articles/venetsuela-rezna-sotsialni-mrezhi-zaradi-vastanieto-na-voenni", "text": "Достъпът до някои социални мрежи бе ограничен във Венецуела след появата на съобщение за въстание на група военни, съобщи във вторник неправителствената организация NetBlocks, която се занимава с мониторинг на блокировките в интернет, предава ТАСС, цитирана от \"Фокус\". „Много интернет страници са ограничени във Венецуела на фона на военното въстание в подкрепа на операция „Свобода“, се казва в страницата на организацията в „Туитър“. Според данните на NetBlocks, в момента във Венецуела не работят „Туитър“ и „Перископ“. По-рано Гуайдо публикува видеоклип, на който се обръща към венецуелските военни с призив да излязат на улицата, за да „сложат край на узурпацията на страната“. По неговите думи, обръщението е записано от територията на въздушната база Франсиско Миранда в Каракас. На видеото заедно с Гуайдо е заснета група военни и лидерът на опозиционната партия „Народна воля“ Леополдо Лопес, който в момента трябва да е под домашен арест.", "date": "2019.04.30", "title": "Венецуела резна социални мрежи заради въстанието на военни"}
{"url": "https://www.faktor.bg/bg/articles/novini/balgariya/fandakova-oterche-za-skapi-peyki-i-koshcheta-v-tsentara-na-sofiya", "text": "\"В проекта за реконструкция на зона 2 няма пейка, която да струва 10 000 лв.\", заяви кметът Йорданка Фандъкова пред журналисти пред Арена Армеец. По-рано излезе разследване на \"Сега\", според което пейките и кошчетата са стрували на столичната община в пъти повече от пазартните цени. По думите на Фандъкова, става въпрос за фалшива новина.  Столичният кмет веднага е проверила тръжната документация и се оказва, че тям никъде няма така цена за пейки, които са част от парковото обзавеждане по проекта. Цялата композиция на площад \"Гарибалди\", която включва няколко пейки заедно с големите кашпи с цветя е около 8000 лв., уточни Фандъкова. Тя беше категорична, че отново ще се направи проверка, но не е коректно да се спекулира. От обновяването на зоната до момента няма нито един приет от Столична община обект. Изпълнителят продължава да работи за подмяната на некачествени елементи, плочки, фуги и др. детайли. Не са приети и двете градинки - на Кристал и до Народно събрание, уточни Фандъкова. \"За по-малко от 5 години подменихме 91% от движещите се автобуси в системата на градския транспорт в София. Това ще стане факт до средата на тази година с пускането на последните 60 съчленени автобуса на природен газ, които вече са в града и в момента се оборудват. Те трябва да тръгнат до края на месец юни\", коментира Йорданка Фандъкова, която днес присъства на пускането на 22 нови газови автобуса, съобщи БГНЕС. „91% са автобусите с екологичен стандарт ЕВРО 6 и 4% са автобусите с нулеви емисии, това са първите електробуси. Очакваме още 15 електробуса“, отчете Фандъкова и подчерта, че освен обновяването на градския транспорт общината полага грижи за подобряване и на условията на работа на водачите в системата на градския транспорт. Тя припомни, че до този момент на годината заплатите им са били увеличени с 20%. Новите автобуси са нископодови, снабдени са с видеонаблюдение, климатик, механична рампа и система за накланяне на автобуса, което допълнително улеснява достъпа на трудноподвижни хора и майки с колички, има възможност за зарежа мобилни телефони, подсигурена е и защита за шофьорите. От утре те ще се движат по линиите 604, 113, 75 и 384.", "date": "2019.04.30", "title": "Фандъкова отрeче за скъпи пейки и кошчета в центъра на София"}
{"url": "https://www.faktor.bg/bg/articles/sadyat-bivshiya-shef-na-obshtinskata-bolnitsa-v-dupnitsa-za-dalaveri", "text": "Изправят на подсъдимата скамейка бившия шеф на общинската болница в Дупница Росен Тимчев. Срещу него са повдигнати обвинения за безстопанственост и сключване на неизходна сделка, обявиха от прокуратурата. Няколко месеца, след като Тимчев е избран за временно изпълняващ длъжността управител на МБАЛ „Св. Иван Рилски“, той сключил договор за издаване и обслужване на фирмена дебитна карта с титуляр МБАЛ „Св. Иван Рилски“. Отговорникът за банковите преводи на болницата установил, че от сметката на дружеството липсват пари. В тази връзка било направено запитване до банката относно причините, довели до тези липси. В получения отговор било обяснено, че това движение на парични средства е от издадената дебитна карта на управителя – обвиняемият Росен Тимчев. Отделно от това е установено, че вече бившият управител е вземал пари от касата на болницата, с разходни ордери и от регистратурата, с разписки под формата на служебни аванси. Сумите, взети по този начин, не били заведени в касовата книга на болницата, липсвали разходно-оправдателни документи – фактури, вносни бележки или фискални бонове. Общият размер на получените от обвиняемия служебни аванси за периода от м. март 2016 г. до м. ноември 2016 г. възлиза на 18 042.97 лева. Сред далаверите, които лъснаха по време на разследването е сключен от Тимчев договор с мобилен оператор за предоставяне на комуникационни услуги и устройства, въпреки че болницата имала действащ такъв. Като бонус обвиняемият получил девет броя мобилни телефони от различни марки, които по-късно били продадени на трети лица. Същевременно МБАЛ в гр. Троян се нуждаела от подмяна на апарати за хемодиализа и поради информацията за „предстоящо закриване на отделението в МБАЛ - гр. Дупница“, ръководството му отправило запитване към Тимчев за закупуването на апаратите. Обвиняемият определил цена от по 5 000 лева за всеки от тях, която била изгодна за болницата в гр. Троян, предвид че рециклиран такъв струва около 15 000 лева. „От тези действия на Росен Тимчев са последвали значителни щети за болницата в размер на 25 079.83 лева, което е довело до намаляване на финансовото й имущество. Предстои наказателното производство срещу бившия управител да продължи в съда“, обявиха още от Окръжната прокуратура в Кюстендил.", "date": "2019.04.30", "title": "Съдят бившия шеф на общинската болница в Дупница за далавери"}
{"url": "https://www.faktor.bg/bg/articles/vavezhdat-ogranicheniya-v-dvizhenieto-i-parkiraneto-v-sofiya-do-7-may", "text": "\"Движението в централната градска част и паркирането ще бъдат силно ограничени и затруднени в периода от 1 до 7 май в зоната от Ректората до Ларгото. Първата реорганизация влиза в сила още тази вечер в 19 часа заради предстоящото събитие на БСП\". Това обяви столичният кмет Йорданка Фандъкова във връзка с утрешния ден на труда, предстоящото посещение на папа Франциск и парада за Гергьовден, предаде БГНЕС. „По случай 1 май още от тази вечер, в 19 ч. до следобеда утре ще бъдат затворени паркингите на пл. \"Александър Невски“, пл. „ Александър I“ ,на ул. „Оборище” между ул. „Г.С. Раковски” и бул. „Васил Левски” и на моста пред националния стадион „Васил Левски“, заяви Фандъкова и добави, че при необходимост, в часовете от 11 до 14 ч. на 1 май ще се затваря движението по ул. „Леге“ между ул. „Съборна“ и бул. „Цар Освободител“, по бул. „Княз Ал. Дондуков“ от ул. „Веслец“ до бул. „Кн. Мария Луиза“. „Във връзка с посещението на папа Франциск и парада на Гергьовден, от вечерта на 2 май до сутринта на 7 май, ще има ограничения около „Ал. Невски“ и зоната около Ларгото. Бул. „Цар освободител“ между „Г.С. Раковски“ и Ларгото ще бъде затворен за движение през цялото време. По време на парада, на 6 май, бул. „Цар Освободител“ ще бъде затворен в участъка от Ректората до „Дондуков“, уточни още тя. Промените ще засегнат и нощния градски транспорт, който в периода от 3 до 6 май ще се движи по нов маршрут.", "date": "2019.04.30", "title": "Въвеждат ограничения в движението и паркирането в София до 7 май"}
{"url": "https://www.faktor.bg/bg/articles/borisov-poiska-uvolneniya-na-vinovnite-za-kashtite-za-gosti", "text": "Има ли виновни – да се уволняват и да се дават на прокурор веднага, безкомпромисно, заяви министър-председателят, става ясно от стенограмата на заседанието на правителството, съобщава Дебати.бг. Така премиерът Борисов коментира  резултатите от разследването, което продължава, на строените с европейски пари къщи за гости, които никога не са използвани по предназначение, на днешното заседание на кабинета. Той подчерта, че целта на програмата е била да подпомага туризма и много от къщите се използват по предназначение.  За съжаление винаги се намира някой, който да опорочи програмата и затова към днешната дата ние новата програма не я отваряме, подчерта Борисов.  Министър-председателят отбеляза, че се проверяват всички къщи. Разпоредил съм и бизнес-плановете да им проверят, защото по бизнес-план те трябва да имат определен брой нощувки, дали са спазени или не, добави премиерът Борисов.  Министърът на земеделието, храните и горите Румен Порожанов информира, че в стария Програмен период 2007-2013 г. има направени 746 къщи за гости, които са в населени места, определени в ПРСР, извън националните курорти. До момента са проверени над 110 къщи за гости, или това са близо 18 процента от къщите за гости, като са наложени санкции за над 10 милиона лева за възстановяване, като над 9 милиона са за пълно възстановяване на субсидията за над 32 къщи. Останалите са финансови корекции за непълно изпълнение на бизнес-плана.  Припомняме, че проверките започнаха след медийни публикации по адрес на вече бившия зам.-министър на икономиката Александър Манолев, който използвал средства от европейската програма за развитие на селските райони, за да построи къща за гости. Тя обаче не била използвана по предназначение, а била обитавана периодично само от него и семейството му. След като случаят стана публичен, Манолев бе принуден да подаде оставка. Така той се присъедини към редицата политици от ГЕРБ, които напуснаха постовете си заради скандала с евтините апартаменти. Срещу други, включително и представители на опозицията, разследванията продължават.  В този ред на мисли Порожанов да запознае колегите с всичко, което правим с МВР и с Прокуратурата по така известните къщи за гости.  Благодаря, господин премиер. Уважаеми колеги, по отношение на къщите за гости в стария Програмен период 2007-2013 г. има направени 746 къщи за гости, които са в населени места, определени в Програмата за развитие на селските райони, одобрени от Комисията и в нея не се включват по-големите курорти. Основният проблем на къщите за гости е използването по предназначение на част от  тях. Това е тема, която ние имаме с Комисията от доста време – още от 2016 година. Още тогава се появи първият скандален случай на преподавател от Пловдивския университет, който си имаше къща за гости в района и по време на мисията на Комисията се установи, че реално не се използваше по предназначение. Оттогава са засилени проверките на Фонд „Земеделие“ като от минималния 1 процент риск-анализът е на 5 процента. През 2016 г. всички къщи за гости бяха качени на страницата на Фонд „Земеделие“, на Разплащателната агенция, с ясното съзнание, първо да могат да се ползват от гражданите и второ, тези, които, не се използват по предназначение да могат да се подават сигнали и да бъдат проверявани. До момента са проверени над 110 къщи за гости, или това са близо 18 процента от къщите за гости, като са наложени санкции за над 10 милиона лева за възстановяване, като над 9 милиона са за пълно възстановяване на субсидията за над 32 къщи. Останалите са финансови корекции за непълно изпълнение на бизнес-плана. Проблемът определено е, че има недобросъвестни бенефициенти. Да, те са направени, те са изпълнени съгласно проектите и изискванията, в конкретни случаи, където има зони „Натура“, там след като има решение на общината за строеж – това значи попада в урбанизираната територия и няма проблем за строителството. Това, което в момента активизираме, разбира се, по линията на Разплащателна агенция – да бъдат проверени всички къщи за гости, независимо от това дали е изтекъл мониторинговия период или не е изтекъл мониторинговия период. Ще бъде проверяван мониторинговият период и там, където се установи, че не е изпълнен бизнес-плана, не са използвани по предназначение, отново ще се пристъпи към предявяване на сумата за възстановяване. Само за информация – допустимата субсидия е до 200 хиляди евро на къща за гости, която е била използвана. Така че, по мнение на структурите на Министерство на вътрешните работи и други служби, също и на Данъчните, ще бъдат извършвани проверки за установяване, именно, на пребиваването, използването по  предназначение на тези къщи за гости. Благодаря, господин премиер.  Проверките извършват и полицията, и прокуратурата, и НАП, защото от една страна тази Програма е била, както всичко добре измислена – да подпомага туризма, да подпомага там, където не е имало бази – извън големите курорти, селския туризъм, религиозен туризъм, тези, които обичат екстремни спортове да ги използват. Много от къщите, разбира се, се използват по предназначение, но за съжаление винаги се намира някой, който да опорочи Програмата и затова към днешната дата ние новата Програма не я отваряме. Проверяват се всички къщи. Разпоредил съм и бизнес-плановете да им проверят, защото по бизнес-план те трябва да имат определен брой нощувки, дали са спазени или не. Има ли виновни – да се уволняват и да се дават на прокурор веднага. Безкомпромисно! Аз нито съм ходил в апартаменти, нито в къщи за гости, нито има как да знам. Плащаме, и то добри заплати на контролни органи, които всичко това е трябвало да установят или вече да са приключили конфискацията. Безкомпромисно!  Разбрано!", "date": "2019.04.30", "title": "Борисов поиска уволнения на злоупотребилите с къщите за гости(стенограма)"}
{"url": "https://www.faktor.bg/bg/articles/prof-pavlov-intsidentat-s-albanskoto-zname-nad-samuilovata-krepost-e-posegatelstvo-kam-balgarskata-istoriya", "text": "Инцидентът с албанското знаме на Самуиловата крепост в Охрид е посегателство към българското историческо наследство и страната ни трябва да реагира. Това каза в интервю за „Фокус“ проф. Пламен Павлов за поставянето на албанското знаме на Самуиловата крепост в Охрид от фолклорен танцов състав от Косово.  „Неприятно е, че Самуиловата крепост в Охрид, един паметник на българската история, култура и памет за цар Самуил- един от най-великите българи на всички времена, става обект на подобно посегателство, при това от наглед културна формация, какъвто е този танцов състав от Република Косово“, заяви проф. Павлов.  По думите му този акт може да се отдаде на незнание, на невежество или да го оневиняваме по някакъв начин, но това не е правилната позиция. „Независимо дали тези хора, които са поставили знамето, съзнават или не какво вършат, по този начин се вбива клин в традиционно приятелските отношения между българския и албанския народ. Няма никакво съмнение, че днешният албански национализъм крои мечти за Велика Албания, прекроява границата на Балканите. Чувства се едва ли не господар на бъдещето. Тази представа е твърде наивна и не е мотивирана по никакъв начин. Още повече, когато се посяга на ясни български символи“, посочи Пламен Павлов.  „Ако този инцидент заслужава коментар, той трябва да бъде свързан не само с посегателства към Република Северна Македония, но и с българското историческо наследство. От българска страна би следвало да има реакция“, подчерта историкът.  Той призова организаторите на подобни фестивали и участниците, независимо дали са от Северна Македония, от Косово и от която и да е друга държава просто да не погазват историята, тъй като това е едно морално престъпление и влошава климата на добросъседство в съвременна Европа и на Балканите.", "date": "2019.04.30", "title": "Проф. Павлов: Инцидентът с албанското знаме над Самуиловата крепост е посегателство към българската история"}
{"url": "https://www.faktor.bg/bg/articles/novini/svyat/patriarh-kiril-plete-intrigi-v-sarbiya-vartolomey-mozhe-da-dade-avtokefaliya-i-na-makedoniya-i-cherna-gora", "text": "\"Вселенският патриарх Вартоломей може да даде автокефалия и на Македонската православна църква-Охридска архиепископия, така както направи с украинската църква\", заяви в интервю за вестник \"Политика\" Руският патриарх Кирил. \"Вселенският патриарх си даде правото да преразглежда всеки един документ и договор, които са издадени от неговите предшественици. Така той премахна грамотата от 1686 г. за предаването на Киевската църква под юрисдикцията на Руската православна църква. Следователно няма гаранции, че няма да бъде повторен украинският сценарий и спрямо Македония и Черна гора. Македония и Черна гора са независими държави и съгласно сегашните канонични граници на Сръбската православна църква, съгласно томоса от 1922 г., Вселенската патриаршия може много лесно да ги оспори\", заяви патриарх Кирил и подчерта:  \"Никак не е случайно, че вселенският патриарх Вартоломей изтъкна, че това, което принадлежи на Сърбия е канонично – той умишлено не говори за Сръбската църква, а за Сърбия като държава, имайки предвид нейните днешни граници\". Руският патриарх, цитиран от Нова телевизия, не изключва вероятността балканските лидери, както това е направил македонският премиер Зоран Заев, да се обърнат към Цариград с искане за автокефалия.  \"Това искане беше изпратено почти едновременно миналата година с това на украинския президент Петро Порошенко\", каза още той. Припомняме, че преди изпращането на това писмо МПЦ–ОА се обърна към Българската православна църква да й бъде Църква-майка и да й съдейства за получаване на независимост. БПЦ създаде комисия начело със старозагорския митрополит Киприан, която \"да се занимае\" с този въпрос. В Светия синод на БПЦ има писмо от вселенския патриарх Вартоломей, в което той информира, че е получил писмото от БПЦ относно македонския въпрос и го разглежда. Писмото е получено през 2018 г.", "date": "2019.04.30", "title": "Патриарх Кирил плете интриги в Сърбия: Вартоломей може да даде автокефалия и на Македония, и на Черна гора"}
{"url": "https://www.faktor.bg/bg/articles/bivsh-shef-na-roskosmos-zabarkan-v-krazhba-na-400-miliona-rubli", "text": "Бившият ръководител на неправителствената организация \"Техномаш\" Дмитрий Панов е бил арестуван по обвинения за кражба. Това съобщават от РБК, позовавайки се на пресслужбата на съда в Замошковорецк. \"Комерсант\" пише, че Панов лично е участвала в извършена кражба по време на реконструкцията на Научния център за изпитание към ракетната и космическата индустрия. Щетите, нанесени на държавата, се оценяват на 410,2 милиона рубли. Според следователите, тези пари са прехвърлени на една адвокатска кантора за работа на обекта, която в действителност не е била извършена. Дмитрий Панов, който работи в НПО \"Техномаш\" от 2012 г. със статут на генерален изпълнителен директор, е бил уволнен миналия юли. Той е задържан от служители на отдела за икономическа сигурност и противодействие на корупцията към Министерството на вътрешните работи на 25 април по подозрение за \"извършени измами в особено големи размери от организирана престъпна група\".", "date": "2019.04.30", "title": "Бивш шеф на \"Роскосмос\" забъркан в кражбата на 400 милиона рубли"}
{"url": "https://www.faktor.bg/bg/articles/novini/balgariya/r-porozhanov-sred-provreki-na-110-kashti-za-gosti-iskame-vazstanovyavane-na-10-mln-leva", "text": "\"До момента са проверени 110 къщи за гости, като по тях са предявени за възстановяване над 10 млн. лв. За периода от 2007 г. до 2013 г. са построени 746 къщи за гости. Те се финансират с до 200 хил. евро. По данните, които имаме, средното финансиране е около 135 хил. евро\", заяви на брифинг сслед заседание на МС министърът на земеделието, храните и горите Румен Порожанов. По думите му, основен проблем при къщите за гости е използването им по предназначение.  \"До момента от Фонд \"Земеделие\" има направена проверка на около 18% от всички къщи за гости. По информация отпреди седмици са проверени над 110 къщи за гости, като по тях са направени актове и са предявени за възстановяване над 10 млн. лв. За 32 от тях имаме искане за пълно възстановяване на сумите, а за останалите – частично или финансова корекция, в зависимост от изпълнението на бизнес плана\", посочи земеделският министър. Порожанов поясни, че къщите за гости са изграждани в райони, които са определени по Програмата за развитие на селските райони, като там не са сложени големите туристически центрове. Той съобщи, че ще се направи цялостна масова проверка на всички къщи за гости, независимо дали им е изтекъл мониторинговият период или не, и ако се установи, че има пропуски в отчетите, ще бъдат налагани съответните финансови корекции или пълното възстановяване на сумата.", "date": "2019.04.30", "title": "Порожанов: След проверки на 110 къщи за гости искаме възстановяване на 10 млн. лева"}
{"url": "https://www.faktor.bg/bg/articles/nov-udar-sreshtu-opozitsiyata-ruskoto-ministerstvo-na-pravosadieto-otkaza-registratsiya-na-dvizhenieto-na-hodorkovski", "text": "Министерството на правосъдието на Русия отказва да регистрира движение \"Отворена Русия\" на бизнесмен Михаил Ходорковски, съобщава \"Интерфакс\". \"Според резултатите от проверката на представените документи е установено, че документите, необходими за държавната регистрация, са: подредени по неподходящ начин; на същата територия действа вече регистрирано обществено сдружение със същото име; представените учредителни документи съдържат неточна информация\", се казва в прессъобщение на ведомството. В края на март, няколко дни преди подаване на документи в Министерството на правосъдието за регистриране на организацията под нова форма, \"Отворена Русия\" обяви , че се самоунищожава заради преследването на своите членове за сътрудничество с \"нежеланата организация\". През 2019 г., след като Главна прокуратура припозна още през 2017 г. зад организацията на Ходорковски \"нежелани\" британски и американски организации (в списъка не е включена \"Отворена Русия\", като действаща на територията на Русия), срещу активистите на движението бяха възбудени три наказателни дела.", "date": "2019.04.30", "title": "Нов удар срещу опозицията: Руското министерство на правосъдието отказа регистрация на движението на Ходорковски"}
{"url": "https://www.faktor.bg/bg/articles/novini/svyat/anketa-na-kasparov-ru-obyasnyava-zashto-putin-dava-ruski-pasporti-na-ukraintsi", "text": "Владимир Путин подписа указ за издаване на руски паспорти на жителите на така наречените Луганска и Донецка републики, обещавайки им да запази и техните украински паспорти. Каспаров.Ру направи анкета сред своите  читателите - защо руският президент предприема подобен ход, посочвайки няколко отговора.  За десет дни на въпроса са отговорили 1919 души. Мотивите, изказани от Путин, са подкрепили  незначителен брой от анкетираните. 39 души (2%) са убедени, че Русия иска да спаси хората от “украинските ужаси”, а 15 (по-малко от 1%) смятат, че желанието на президента е да им помогне финансово като граждани. Повечето от анкетираните - 1001 души (или 52.2%) смятат, че това е направено, за да „бъде уязвена и поставена в смешно положение” Украйна. Малко по-малко - 959 (около 50%) - са посочили като отговор, че това е нужно на властта в Русия, за да може да ги „защитава“ на „основата на правото“. Отговорът, че властите на Русия искат с декрет да създадат суматоха на границата, са подкрепили 543 или 28,3% от анкетираните. Според 233 (12.1%) това е начин Русия да покаже на света своята сила, а 124 (или 6.4 %) разглеждат това като акт на \"хуманност\". Останалите 180 участници в анкетата (които са 9.4%) виждат желание на властите чрез отваряне на Русия за жителите на източната част на Украйна,  да бъдат спрени демографската криза и тенденцията за намаляване броя на  населението в страната.", "date": "2019.04.30", "title": "Анкета на Каспаров Ru обяснява защо Путин дава руски паспорти на украинци"}
{"url": "https://www.faktor.bg/bg/articles/novini/svyat/voice-of-america-ruskite-voenni-osiguryavat-boesposobnostta-na-raketnite-kompleksi-s-300-vav-venetsuela", "text": "Руските военни, които през последните седмици пристигат във Венецуела са изпратени, за да гарантират, че руската ракетна система С-300 ще бъде \"надежден сдържащ фактор против САЩ\", коментират експерти от Латинска Америка, САЩ и Русия. Руският военен контингент включва експерти по противовъздушна отбрана, които трябва да се убедят, че произведените преди десет години ракети все още са в работно състояние, независимо от разпадащата се инфраструктура и честото спиране на електричеството във Венецуела, съобщава Voice of America. По информация, получена чрез спътници, в последните месеци в различни райони на Венецуела са разположени най-малко 4 мобилни батареи ракети С-300 за защита на ключови военни бази и правителствени сгради. По думите на военния експерт Хосе Маруланда, задачата на руснаците е да обновят системата и да осигурят нейната боеспособност.", "date": "2019.04.30", "title": "Voice of America: Руските военни осигуряват боеспособността на ракетните комплекси С-300 във Венецуела"}
{"url": "https://www.faktor.bg/bg/articles/novini/balgariya/ms-otpuska-2-mln-leva-za-remonta-na-natsionalnata-biblioteka", "text": "\"Започваме с гласуването на допълнителен разход към Министерството на културата за ремонт на Национална библиотека „Св. св. Кирил и Методий“. За нея отпускаме 2 милиона, за да не падат повече камъни и парчета от сградата\", заяви премиерът Бойко Борисов при откриването на заседанието на Министерски съвет.  \"Ще бъде ремонтиран покривът на библиотеката. Сградата не е ремонтирана сигурно откакто е построена\", допълни Борисов.  \"Отпускат се и 7,5 милиона лева за новия учебен корпус на УНСС\", добави премиерът.  До отпускането на средствата се стигна след среща на премиера Борисов с ръководството на университета миналата седмица. Срещата беше по повод отворено писмо на УНСС, в което се посочваше, че сметките на висшето училище могат да бъдат запорирани заради неразплатени суми с фирмата-изпълнител на проекта.", "date": "2019.04.30", "title": "МС отпуска 2 млн. лева за ремонта на Националната библиотека"}
{"url": "https://www.faktor.bg/bg/articles/novini/svyat/tri-tona-otpadatsi-sabraha-ot-everest", "text": "Три тона отпадъци са събрани до момента под Еверест в мащабната акция за почистване на най-високия връх на планетата, която започна в средата на април.  В акцията участват и хеликоптери на непалската армия, предава БНР. Биоразградимият боклук е пренесен в район в Източен Непал, а пластмасата – в столицата Катманду. Очаква се 5 тона отпадъци да бъдат събрани само от района на базовия лагер, където всяка година се събират стотици шерпи, туристи и алпинисти. Отделно – още 5 тона, от височинните лагери. Този сезон над 500 чужденци и повече от 1000 души помощен персонал се намират в района на базовия лагер, който е общ за Еверест и за намиращия се в близост Лхотце.", "date": "2019.04.30", "title": "Три тона отпадъци събраха от Еверест"}
{"url": "https://www.faktor.bg/bg/articles/obshtestvo/zakon-i-red/vas-gleda-zhalba-na-firma-otstranena-ot-izbora-za-dostavka-na-mashini-za-evrovota", "text": "Върховният административен съд ще заседава по жалбата на фирма „Българските машини за гласуване“ срещу отстраняването ѝ от процедурата за избор на доставчик на машини за вота за Европейски парламент. Жалбата беше подадена два дни след като Централната избирателна комисия определи за победител фирма „Сиела“. Обществената поръчка е за 3000 cпeциaлизиpaни ycтpoйcтвa c инcтaлиpaн coфтyep зa eлeĸтpoннo мaшиннo глacyвaнe, както и за логистично осигуряване и обслужване на специализираните устройства по секционните избирателни комисии в страната. Освен фирмата - победител и фирмата, обжалващата процедурата,  документи подаде и Lex.bg, но за победител беше обявена \"Сиела Норма\" с аргумент, че само тя отговаря на условието - максималната прогнозна стойност на поръчката да е до 7,5 млн. лева без ДДС. В края на деня - на 25 април, дойде и жалбата, по която в спешен порядък днес трябва да се произнесе Върховният административен съд. Пред \" Хоризонт\" говорителят на ЦИК Александър Андреев беше категоричен, че са били спазени всички изисквания, както на Закона за обществените поръчки, така и във връзка с техническите спецификации и условията за машинното гласуване: \"Считам, че не би следвало нашето решение да бъде отменено - то е законосъобразно - за избор за изпълнител, но все пак нека да оставим съда на неговата преценка дали всичко е спазено като процедура или не\". Прогнозата на Андреев е, че оспорването на процедурата няма да повлияе на срока за доставяне на машините за вота на 26 май.", "date": "2019.04.30", "title": "ВАС гледа жалба на фирма, отстранена от избора за доставка на машини за евровота"}
{"url": "https://www.faktor.bg/bg/articles/tova-koeto-pravi-rusiya-e-ravnosilno-na-aneksiya", "text": "Кремъл посреща враждебно новия украински президент Зеленски. С думи и с дела Москва отново се готви да използва петрола и газа като политическо оръжие. От една страна беше наложена забрана върху износа на руски петролни продукти за Украйна, а тези дни Путин заяви, че ако в края на годината спре транзитът на газ през Украйна, доставките за тази страна може изцяло да бъдат прекратени. От друга страна някои политически мерки и полугласни заплахи спокойно могат да бъдат изтълкувани като атака срещу суверенитета на Украйна. Например указът на Путин за улеснено издаване на руски паспорти за граждани на източните украински територии, които на практика са окупирани от Русия, както и оповестената от него възможност същото право да получат всички украинци. Да се даде гражданство на обитателите на така наречените „народни републики\" в Донбас е равносилно на анексия. Вярно, че териториалната принадлежност на тези региони към Украйна все още не се поставя официално под въпрос, но руската държава вече претендира за техните граждани. А разсъждавайки на глас над възможността всички украинци да получат достъп до руски паспорти без спазване на обичайните условия (например дългогодишно пребиваване на територията на Русия), Путин дава да се разбере, че не смята Украйна за независима държава. Нищо ново всъщност: в словото си в деня на анексирането на Крим руският президент обяви руснаци и украинци за „един народ\", а част от територията на Украйна - за исторически южни покрайнини на Русия. И в руските държавни медии тонът към Украйна отново става по-агресивен, а Зеленски бива окарикатуряван като „лека категория\". Това високомерие намери дипломатически израз в отказа на Кремъл да поздрави Зеленски за изборната му победа. Дали пък сега, когато в Киев властта преминава от едни ръце в други, Путин не вижда шанс за дестабилизирането на Украйна? И дали няма да провокира нова ескалация на конфликта, за да отклони вниманието от своите разрастващи се вътрешнополитически проблеми? Случващото се през последните дни дава достатъчно поводи на ЕС да увеличи дипломатическия натиск над Кремъл и да подготви нови санкции. А изявленията на Путин за газовите доставки към Украйна би трябвало най-сетне да убедят Берлин, че се налага да оттегли подкрепата си за газопровода „Северен поток-2\".", "date": "2019.04.30", "title": "Това, което прави Русия, е равносилно на анексия"}
{"url": "https://www.faktor.bg/bg/articles/hashim-tachi-pomirenieto-na-balkanite-e-nevazmozhno-bez-priznavaneto-na-kosovo", "text": "Срещата в Берлин за Косово с посредничеството на лидерите на Германия и Франция беше много тежка и не даде конкретни резултати. Това сподели снощи пред журналисти президентът на Косово Хашим Тачи, съобщи ТАСС. Цитиран от вестник \"Газета експрес\", Тачи изрази разочарованието си от развитието на въпроса за визовата либерализация. Според него Прищина е изпълнила всички условия за това, но въпреки това жителите на Косово не са получили право на свободно движение в ЕС. Регионалната среща на върха за Западните Балкани беше организирана в понеделник вечер от германския канцлер Ангела Меркел и френския президент Еманюел Макрон. Във Фейсбук Тачи написа, че помирението в региона е невъзможно, докато Сърбия и Босна и Херцеговина не признаят независимостта на Косово. \"Тази лоша ситуация не може да бъде преодоляна с абстрактни изявления, страните от региона трябва да вземат смели решения\", написа косовският президент и заяви, че Германия и Франция трябва да поемат лидерството в тях. \"Едно от първите решения трябва да стане визовата либерализация\", смята Тачи. От своя страна косовският премиер Рамуш Харадинай заяви на срещата в Берлин, че САЩ, заедно с ЕС, трябва да станат гаранти на процеса на уреждане на косовския проблем. Речта на Харадинай е публикувана в неговия профил във Фейсбук и е цитирана от ТАСС. \"Сърбия трябва да признае Косово (...) признанието предполага зачитане на съществуващите граници. Преразглеждането на границите ще даде начало на нова вълна на етническо разделение и е възможно дори на насилие. Ние искаме да поемем цялата отговорност в качеството си на член на западния съюз в партньорство със САЩ. Смятаме, че е от общ интерес САЩ, заедно с ЕС, да бъдат гарант на разрешаването (на косовския въпрос - б.р.)\", е казал Харадинай.", "date": "2019.04.30", "title": "Хашим Тачи: Помирението на Балканите е невъзможно без признаването на Косово"}
{"url": "https://www.faktor.bg/bg/articles/novini/svyat/tramp-izprati-za-ratifikatsiya-protokola-za-prisaedinyavane-na-severna-makedoniya-kam-nato", "text": "Президентът на САЩ Доналд Тръмп изпрати за ратификация в Сената протокола за присъединяване на Северна Македония към НАТО, съобщиха от Белия дом. Протоколът бе подписан от страните членки на НАТО на 6 февруари 2019 г. в Брюксел. В писмото на Тръмп до Сената се казва, че Северна Македония е надежден партньор на Съединените щати в сферата на сигурността и членството й в НАТО ще бъде благотворно за стратегическите интереси на САЩ и НАТО.", "date": "2019.04.30", "title": "Тръмп изпрати за ратификация протокола за присъединяване на Северна Македония към НАТО"}
{"url": "https://www.faktor.bg/bg/articles/novini/svyat/tramp-vavezhda-taksa-ubezhishte-za-migrantite-v-sasht", "text": "Президентът на Съединените щати нареди на имиграционните служби да въведат нови мерки срещу имигрантите - такса за всеки човек, който иска убежище в САЩ, пише Ройтерс. Освен това ще бъде забранено на тези, които са пресекли границата нелегално, да работят докато не бъде разгледано искането им за убежище.  Разпоредбите са пореден опит на администрацията на Тръмп да ограничи увеличаващия се брой имигранти, които пресичат южната граница на САЩ и искат убежище в страната. Много от мерките ще променят значително процеса, през който минават имигрантите, но също така изискват отнемащи време регулаторни процедури, преди да влязат в действие, което вероятно ще отнема месеци.  Администрацията на Доналд Тръмп редовно обвинява законите на САЩ за търсене на убежище от чужденци и твърди, че те окуражават измамите и необоснованите претенции. Защитници на сегашната законова рамка пък изтъкват, че опитите на Тръмп да ограничи или затрудни търсенето на убежище, ще навредят на тези, които наистина са преследвани или в опасности подават обосновани искове.  По закон, Министерството на правосъдието трябва да разгледа молбите за убежище в рамките на 6 месеца. Списъкът с чакащи искове, обаче, включва 800 хиляди случая, което би отнело години за проверка.", "date": "2019.04.30", "title": "Тръмп въвежда такса \"убежище\" за мигрантите в САЩ"}
{"url": "https://www.faktor.bg/bg/articles/evropeyskata-komisiya-shte-forsira-pokanata-za-pregovori-kam-skopie-i-tirana", "text": "Европейската комисия в края на май ще препоръча започването на преговори със Северна Македония и Албания. Това заяви в интервя за германския вестник „Ханделсблат“  еврокомисарят по разширяването и политиката на съседство Йоханес Хан. Той изрази увереност, че препоръката ще бъде направена въз основа на критерии, договорени съвместно от страните в ЕС. Затова решението ще бъде предадено на самите членки. Хан подчерта, че Скопие и Тирана заслужават започването на преговорите, които бяха отложени миналия юни. Историческият Договор за прекратяване на спора за името с Гърция и Договорът за добросъседство с България са окуражаващи сигнали за целия регион, че са възможни решения на дългогодишни спорове. Северна Македония също отбеляза добър напредък по отношение на вътрешните реформи. Страната заслужава зелена светлина за започване на преговорите за присъединяване възможно най-скоро - преди лятната ваканция, посочи Хан. Що се отнася до Албания, комисар Хан смята, че страната също заслужава започване на преговори заради направените реформи в съдебната власт, макар че все още предстои страната да се справи с проблемите с корупцията и организираната престъпност. Непризнаването на обективно постигнатия напредък би имало драматични последици за страните кандидатки и за целия регион... Каква мотивация ще имат страните от Западните Балкани да прилагат трудни реформи или да решават двустранни спорове, като тези между Сърбия и Косово, ако те не могат да направят по-нататъшни стъпки по пътя към ЕС.", "date": "2019.04.30", "title": "Eвропейската комисия ще форсира поканата за преговори със Скопие и Тирана"}
{"url": "https://www.faktor.bg/bg/articles/novini/svyat/nito-edin-zapaden-lider-nyama-da-prisastva-na-chestvaneto-na-denya-na-pobedata-v-moskva", "text": "Нито един западен лидер няма да присъства на честването на Деня на победата в Москва на 9 май.  Това стана ясно от думите на говорителя на Владимир Путин Дмитрий Песков, който заяви, че \"Кремъл не е канил никого специално\". Припомняме, че от 2014 година, в която беше окупиран украинският полуостров Крим западните лидери бойкотират официалните чествания, провеждани от руското ръководство, а през 2016 година пристигна единствено президентът на Казахстан Нурсултан Назарбаев. През 2017 година присъства президента на Молдова Игор Додон, а през 2018-та президентът на Сърбия Александър Вучич и премиерът на Израел Бенямин Нетаняху. Обичайно Кремъл се стреми да използва Деня на победата, за да демонстрпира своето външнополитически влияние, канейки световни лидери в Москва, за да им деомнстрира военната мощ на Русия. Сега руската пропаганда се опитва да оясни отсъствието на лидерите на водещите държави в света с това, че \"годишнините не са кръгли\".", "date": "2019.04.30", "title": "Нито един западен лидер няма да присъства на честването на Деня на победата в Москва"}
{"url": "https://www.faktor.bg/bg/articles/voenen-savetnik-na-zelenski-zaplashi-protivnitsite-na-ukrayna-s-neochakvan-udar", "text": "Съветникът на новоизбрания президент на Украйна Володимир Зеленски по въпросите на сигурността и отбраната Иван Апаршин обяви готовността на Киев да нанесе удар \"там, където не го очаквате\", съобщават руските медии, цитирайки негово интервю за изданието \"Апостроф\". По думите на съветника до влизането на Украйна в НАТО Киев ще намери възможност да отговори на предизвикателствата. \"Ако, да не дава Бог, във вашата глупава глава назрее такъв план, ще намеря възможност да ви отговоря, и ще го сторя по нестандартни начини\", предупреди Апаршин. Съветникът пояснил, че става дума за повишаване на нивото на бойната ефективност на украинската армия и финансирането на сили за специални операции. Миналата седмица политикът представи \"военната доктрина\" на Украйна. От документа следва, че Киев ще има професионална, доброволна и мотивирана армия, съвместима с въоръжените сили на страните от западния военен алианс. Освен това Апаршин планира украинската армия да бъде оборудвана със съвременни високотехнологични оръжия. Володимир Зеленски победи на втория тур на президентските избори в Украйна, печелейки 73,22 процента от гласовете. По време на предизборната кампания той определи като един от приоритетите си борбата с корупцията, в това число в \"Укроборонпром\". (източник: news.bg)", "date": "2019.04.30", "title": "Военен съветник на Зеленски заплаши противниците на Украйна с неочакван удар"}
{"url": "https://www.faktor.bg/bg/articles/novini/svyat/rusiya-darzhi-236-politicheski-zatvornitsi", "text": "Русия държи 236 политически затворници, сочи изследване, цитирано от АФП. Броят им е значително по-висок в сравнение с предишните няколко години, след като президента Владимир Путин разпореди по-строги мерки срещу предполагаеми заплахи. През 2015 г. броят на политическите затворници е бил едва 45, сочат данните на гражданското сдружение \"Мемориал\", което участва и в сегашното изследване. Докладът е изготвен от базираната във Вашингтон организация Пърсиъс Стратеджис (Perseus Strategies) за защита на човешките права. Тяхното проучване съставя списък с 236-ма души, които са в руските затвори по политически причини, въпреки че от организацията казват, че вероятно броят им е \"много по-голям\". Според изследването, Русия вкарва хора в затворите благодарение на \"известни със своята неяснота\" забрани срещу хулиганството и накърняване на религиозните свободи. Бившият министър на правосъдието на Канада Ървин Котлър, който сега работи за група за защита на човешките права, участвала в изследването, казва, че в Русия често се наблюдава \"криминализиране на ежедневието\", както и насочване срещу политически и обществени лидери, чрез закони, подготвени, за да вкарат \"нежелани организации\" в черни списъци. \"Това, което се случва е, че всички тези, които са виждани като противници на режима, дори в най-общи рамки, се оказват ответници по изфабрикувани обвинения\", казва Котлър. Докладът смята, че най-дълго останалият в затвора политически затворник е Алексей Пичугин, бивш служител по сигурността на петролния гигант \"Юкос\". Той е бил арестуван през 2003 г. Пичугин излежава доживотна присъда по редица обвинения, включително убийство. Близките му твърдят, че обвиненията са изфабрикувани и истинската им цел е собственикът на \"Юкос\" Михаил Ходорковски, който живее в чужбина и е един от най-яростните критици на Владимир Путин. 80-годишната майка на Пичугин твърди, че синът й страда от редица заболявания, които е развил, \"защото го държат в маломерна килия, в която от 16 години не е виждал слънцето\". \"Държат го там, защото искат да даде фалшиви показания срещу Ходорковски. Алексей отказа и затова е в затвора\", казва Ала Пичугина. Възрастната жена твърди, че й позволяват да вижда сина си само два пъти годишно, през стъкло в затвора. \"Мисля, че само натиск от чужбина може да му помогне. Не виждам какво друго\", казва майката на затворника. Докладът, цитиран от Канал 3 заключава, че е необходимо разширение на закона \"Магнитски\", който беше приет в Съединените щати през 2012 г. Според доклада, силната и емоционална реакция на Владимир Путин срещу закона \"Магнитски\" показва, че мерки като тази въздействат на Кремъл. Докладът призовава, също така, световните лидери да надигат глас по-често и да привличат вниманието на обществото към състоянието на човешките права в Русия. Москва в миналото е защитавала състоянието на човешките права в страната с твърдението, че схващането за тях е различно в Русия и на Запад, като в същото време напада Съединените щати, че и те държат политически затворници.", "date": "2019.04.30", "title": "Русия държи 236 политически затворници"}
{"url": "https://www.faktor.bg/bg/articles/novini/svyat/v-chehiya-protestirat-sreshtu-smyanata-na-pravosadniya-ministar", "text": "Хиляди чехи протестираха в Прага и в още стотина населени места в страната. По този начин те изразиха несъгласието си с планираната за днес смяна на министъра на правосъдието. Днес министърът на правосъдието Ян Кнежинек трябва да бъде сменен на поста със смятаната за приближена на президента Милош Земан Мария Бенешова. Рокадата предизвика масово недоволство и хиляди чехи излязоха на протест, организиран от мрежата \"Милион моменти за демокрация\". Протестиращите изразиха подкрепа за независимостта на съдебната система и поискаха премиерът Андрей Бабиш да бъде разследван за корупция и злоупотреба с европейски фондове. Смяната на министъра съвпада с очакваното решение на прокуратурата дали да предяви обвинения на Бабиш, а протестиращи и опозиция смятат, че по този начин ще се повлияе върху случая. Новото назначение в министерството на правосъдието се приема със съмнения и от Съюза на съдиите в страната.", "date": "2019.04.30", "title": "В Чехия протестират срещу смяната на правосъдния министър"}
{"url": "https://www.faktor.bg/bg/articles/novini/svyat/v-nyu-york-zatvaryat-uchilishta-za-da-spre-razprostranenieto-na-morbili", "text": "Служители в щата Ню Йорк продължиха да затварят училища и да налагат глоби, за да ограничат разпространението на морбили, предаде Асошиейтед прес. Федерални служители съобщиха, че от 1 януари в САЩ има 704 заболели от морбили, главно в град Ню Йорк и окръг Роклънд. Повечето заболели са от общността на ортодоксалните евреи. Департаментът за здравеопазване на град Ню Йорк е изпратил призовки на 57 души, които не са изпълнили нареждането за ваксиниране срещу морбили. Всеки от призованите може да бъде глобен с 1000 долара. Служителите приканиха щатския парламент да отмени закон, допускащ освобождаване от задължението за имунизация заради религиозни убеждения, добвя АП.", "date": "2019.04.30", "title": "В Ню Йорк затварят училища, за да спре разпространението на морбили"}
{"url": "https://www.faktor.bg/bg/articles/betina-zhoteva", "text": "От следващата учебна година университетите във Великобритания ще събират по-високи такси за студенти от Европа, в това число и български. Новината съобщава британското издание \"Гардиън\", според което промяната в правилата за обучение на Острова ще влязат в сила след Brexit, ако Министерството на образованието не реши друго.  Какви са алтернативите за българските студенти коментираха журналистите Рой Хил и Бетина Жотева в студиото на \"България он Еър\"  \"135 хил. студенти от Европейския съюз е имало миналата година във Великобритания. Средната такса на година е 10 хил. паунда. Голяма част от тези пари са студентски заеми с много ниска лихва\", посочи Бетина Жотева. Другият гост в студиото - Рой Хил, отбеляза, че това са солидни приходи за икономиката на Острова, но и очакван ефект от Brexit. По думите му таксите за студентите от трети страни може да достигнат 35 хил. паунда на година. \"Те не държат картите, Европа държи картите. Възможно е таксите в Европа за британците да скочат десетократно\", изтъкна  той. \"По-нелепо управление Великобритания не е имала от десетилетия. Лейбъристите рядко излизат с някакъв смислен план. Не са готови да управляват. Чака ни много отговорна седмица, защото ще се срещат Тереза Мей и Джереми Корбин за споразумението за Brexit\", добави Бетина Жотева. И подчерта, че няма да е прецедент в ЕС, ако бъде направен втори референдум във Великобритания за членството в Общността.", "date": "2019.04.30", "title": "Бетина Жотева: По-нелепо управление Великобритания не е имала от десетилетия"}
{"url": "https://www.faktor.bg/bg/articles/sarbiya-i-kosovo-se-razbraha-prodalzhat-pregovorite-v-parizh-prez-yuli", "text": "Сърбия и Косово се съгласиха да продължат преговорите за нормализиране на отношенията им. Следващата среща ще се състои в Париж на 1 или 2 юли. Това стана ясно, след края на проведената в Берлин среща на върха за Западните Балкани, организирана от Германия и Франция. Отношенията между Сърбия и Косово се обтегнаха допълнително, след като Белград се противопостави на кандидатурата на Прищина за член на Интерпол, а в отговор Косово наложи 100-процентни мита над вноса на сръбски стоки.", "date": "2019.04.30", "title": "Студен душ за Западните Балкани - Сърбия и Косово продължават преговорите в Париж през юли"}
{"url": "https://www.faktor.bg/bg/articles/novini/balgariya/oblachno-dazhd-s-gramotevitsi", "text": "През деня въздушната маса над страната ще е неустойчива. Ще се развива купеста и купесто-дъждовна облачност и на места от запад на изток, по преминаването на студен атмосферен фронт, ще превали краткотраен дъжд с гръмотевици. По-интензивни ще бъдат явленията в Централна Северна България. Ще духа до умерен юг-югозападен вятър, който след обяд в западната половина от страната ще се ориентира от запад-северозапад и ще се усили.  Преобладаващите максимални температури ще бъдат между 18 и 23 градуса, на места в Източна България до 25-26 градуса. Привечер от запад ще започне процес на разкъсване и намаление на облачността.", "date": "2019.04.30", "title": "Облачно, дъжд с гръмотевици"}
{"url": "https://www.faktor.bg/bg/articles/zam-glavniyat-prokuror-na-sasht-podade-ostavka", "text": "Заместник-главният прокурор и заместник-министър на правосъдието на САЩ Род Розенстайн, който наблюдаваше близо двегодишното разследване за руска намеса в изборите в САЩ през 2016 г., обяви, че ще се оттегли от поста на 11 май, предадоха Франс прес и Асошиейтед прес. Розенстайн подаде оставка в писмо до президента Доналд Тръмп, в което пише: \"Нашите избори протичат при по-голяма сигурност и нашите граждани са по-добре информирани за тайните усилия на чужди сили да влияят на нашите избори\". Той изказва благодарност на президента Тръмп за \"куртоазията и хумора\", които е проявявал в отношенията им. Род Розенстайн назначи специалния прокурор Робърт Мълър, който разследваше дали е имало сговор между предизборния екип на Тръмп и Русия, напомня Асошиейтед прес. Неговата оставка бе очаквана след като Уилям Бар бе утвърден от Сената за министър на правосъдието и главен прокурор. Розенстайн имаше намерение да се оттегли в средата на март, но остана на поста, докато Мълър приключи разследването за Русия. След като Мълър предаде доклада за разследването си, Бар и Розенстайн стигнаха до заключението, че президентът Тръмп не е възпрепятствал правосъдието. Разследването на Мълър не откри доказателства, че кампанията на Тръмп е имала незаконен сговор с руското правителство, напомня Ройтерс. Мълър не се произнесе дали Тръмп е възпрепятствал правосъдието, но представи позициите на двете страни по въпроса. Президентът Тръмп вече номинира заместник-министъра на транспорта Джефри Розън да заеме поста на Розенстайн.", "date": "2019.04.30", "title": "Зам.-главният прокурор на САЩ, участвал в разследването за руска намеса, хвърли оставка"}
{"url": "https://www.faktor.bg/bg/articles/novini/svyat/nad-10-hilyadi-dushi-byaha-evakuirani-v-kanada-zaradi-navodneniya", "text": "Над 10 000 души бяха евакуирани в източна Канада през последните дни заради пролетните наводнения, причинени от проливни дъждове, предаде Франс прес, като цитира местните власти. В град Сент-Март-сюр-льо-Лак, източно от Монреал, 6000 души бяха спешно евакуирани през уикенда след скъсването на дига, но вчера министърът на обществената сигурност на Квебек увери, че нивото на водата бавно спада и ситуацията постепенно се стабилизира. Най-засегнати от наводненията са канадските провинции Квебек, Онтарио и Ню Брансуик. Хиляди военни бяха разположени в трите провинции, за да оказват помощ на цивилните власти. Досега наводненията взеха една жертва - 70-годишна жена, чийто автомобил бил отнесен от придошла вода по шосето. Американският щат Ню Йорк се готви за най-лош сценарий, при който може да се повишат нивата на водите в езерото Онтарио и река Сейнт Лорънс, предаде Асошиейтед прес. Наводнения от проливни дъждове и от топенето на снеговете са реална възможност, каза губернаторът Андрю Куомо. В щата са доставени хиляди чували с пясък и щатската Национална гвардия е в готовност да помага на населението, добавя АП.", "date": "2019.04.30", "title": "Над 10 хиляди души бяха евакуирани в Канада заради наводнения"}
{"url": "https://www.faktor.bg/bg/articles/novini/svyat/55-ot-amerikantsite-ne-odobryavat-tramp-39-go-podkrepyat", "text": "Над половината от гласоподавателите в Съединените щати са заявили, че няма да гласуват за президента Доналд Тръмп на изборите през следващата година, показва ново проучване на ABC News и на Washington Post, съобщава БНР. Докато 55% от участниците в проучването са посочили, че не одобряват работата на Тръмп, 39% са заявили, че ще подкрепят президента. Сред неговите поддръжници, 28% са потвърдили, че ще гласуват за Тръмп на следващите президентски избори през 2020-а година, докато останалите все още не са решили. От респондентите, които са заявили, че няма да гласуват за Тръмп, 29% са посочили, че ще гласуват за неговия конкурент от Демократическата партия. Освен това, около две трети от гласоподавателите са заявили, че искат да изчакат, за да видят кой ще бъде кандидатът на Демократите, тъй като понастоящем партията има над 20 претенденти. Междувременно 85% от участниците в анкетата са отбелязали, че ще гласуват на изборите през 2020-а година.", "date": "2019.04.30", "title": "55% от американците не одобряват Тръмп, 39% го подкрепят"}
{"url": "https://www.faktor.bg/bg/articles/posleden-den-za-podavane-na-deklaratsiite-v-nap", "text": "Днес е крайният срок за подаване на декларациите за физическите лица и плащането на данъка върху доходите. От приходната агенция очакват повече от 50 000 формуляра в последните дни. Запазва се тенденцията повече от половината данъчни декларации за доходите на физическите лица да са подадени по интернет с ПИК на НАП или електронен подпис. 5 календарни дни преди края на кампанията в приходната агенция бяха получени малко над 450 000 формуляра. До момента ПИК имат близо 600 000 лица, като данъчните очакват за пръв път през тази година броят на подалите документите си онлайн да е повече от този на избралите хартията. И подаването на декларацията, и плащането може да стане електронно с банкова карта и без такси чрез електронна услуга на НАП, достъпна на сайта на агенцията. Също до края на април се декларират авансовите данъци за първото тримесечие на 2019 г. най-често от упражняващи свободни професии, земеделци и наемодатели. Също до края на април самоосигуряващите се трябва да подадат осигурителната декларация 6, с която се определят окончателните вноски за социално и здравно осигуряване, припомнят още от НАП. И през тази година от приходното ведомство предлагат възможност за клиентите си да проверят всички изплатени им суми извън трудов договор през 2018 г. чрез електронна услуга с ПИК или е-подпис. В справката се виждат всички хонорари, възнаграждения по граждански договори и други, които могат просто да бъдат преписани в декларацията. Така, според данъчните, рискът от пропуски и грешки значително намалява. Директорът на \"Обслужване\" в НАП Боряна Георгиева пояснява, че електронната система за деклариране на доходите и плащане без такси ще работи денонощно в празничните дни, включително до полунощ на 30 април.", "date": "2019.04.30", "title": "Последен ден за подаване на декларациите в НАП"}
{"url": "https://www.faktor.bg/bg/articles/novini/balgariya/m-dikme-dogan-vredi-na-turtsite-zashtoto-dokato-toy-ne-se-ottegli-nikoy-nyama-da-iska-da-raboti-s-dps", "text": "\"Програмата за развитие на селските райони е за слаборазвити райони, да се развиват, да има заетост. В някои региони обаче програмата беше променена - от хотели започнаха да се строят къщи за гости. ДФ \"Земеделие\" е можел да провери предвалително дали става дума за къща за гости, дори на ниво архитектурен проект. Направиха се къщи за лично повзване, защото програмата го е допуснала\", заяви пред бТВ бившияят министър на земеделието Мехмед Дикме. Той прогнозира, че прокуратурата няма да може да повдигне обвинения, защото процедурата е спазена от собствениците. \"Става дума за неспазване на договора с ДФ \"Земеделие\", в този случай субсидията би трябвало да бъде изискуема. Служителите на ДФ \"Земеделие\" би трябвало да проверяват всички бенефициенти, не само по тази програма. Вината е в контролирация орган, не в този, който яде баницата\", коментира Дикме. Според него, Александър Моналев единствено ще трябва да носи наказателна отговорност заради злаупотреба със служено положение. \"Ако са минали петте години, не главният прокурор, Господ да слезе, нищо не може да им направи, защото е минал договора. За всичко е отговорен контролиращият орган\", прогнозира Дикме. \"Говорим за 200 милион, с които някои хора са си направили къща с пари на европейските данъкоплатци\", каза още той. \"Аз съм за ДПС без Пеевски, без Данчо Ментата, реформирано. Доган вреди на турците, защото докато той не се оттегли никой няма да иска да работи с ДПС\", прогнозира Дикме.", "date": "2019.04.30", "title": "М. Дикме: Доган вреди на турците, защото докато той не се оттегли никой няма да иска да работи с ДПС"}
