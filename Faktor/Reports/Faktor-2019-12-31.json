{"url": "https://faktor.bg/bg/articles/pozhar-izgori-grad-v-avstraliya-4000-dushi-sa-v-kapan", "text": "Близо 4000 души са хванати в капан на плаж в югоизточна Австралия, след като бяха принудени да напуснат домовете си заради пожари, съобщава Си Ен Ен. Град Малакута в щата Виктория е напълно изпепелен, след като силните ветрове пренесоха огнената стихия от горите в града. Тази сутрин в Малакута беше задействана аварийната система, предупреждаваща за наближаваща заплаха, а хиляди жители потърсиха спасение от бушуващия огън, скочайки в морето. По данни на очевидци пламъците са обхванали каравани и лодки, а небето е станало червено. Няколко туристически места по брега между Сидни и Мелбърн са откъснати от света. Австралийските власти призоваха хората да останат там, където са, защото в момента евакуацията е прекалено опасна. През последното денонощие температурите надхвърлиха 40 градуса, което доведе до засилване на горските пожари в страната.", "date": "2019.12.31", "title": "Пожар изгори град в Австралия, 4000 души са в капан"}
{"url": "https://faktor.bg/bg/articles/zelenski-ukrayna-i-rf-podpisaha-dogovor-za-tranzita-na-gaz-za-5-godini", "text": "Украйна и Русия подписаха договор за транзит на руски газ за срок от 5 години, през които Киев ще получи най-малко 7 млрд долара, съобщи президентът Володимир Зеленски във Фейсбук, предаде ТАСС. \"Украйна подписа договор за транзит за пет години, през които ще получим минимум над 7 млрд долара. Страните могат да продължат договора за още десет години\", написа президентът. По думите му това, че газотранспортната система на страната ще бъде запълнена, означава енергийна сигурност и благосъстояние за украинците. Зеленски съобщи, че през първата година от действието на договора минималното количество газ през ГТС на Украйна за транзита ще възлиза на 65 млрд куб. м, и по 40 млрд куб. м през следващите 4 години. Фактически ние можем да изпомпваме повече. Европа знае, что ние няма да подведем енергийната сигурност, подчерта той.", "date": "2019.12.31", "title": "Зеленски: Украйна и Русия подписаха договор за транзита на газ за 5 години"}
{"url": "https://faktor.bg/bg/articles/nankov-do-2-mesetsa-shte-priklyuchat-remontite-na-vodoprenosnata-mrezha-v-pernik", "text": "\"До два месеца най-късно трябва да приключат спешните ремонти на пречиствателните станции и водопреносната мрежа в Перник\". Tова заяви зам.-министърът на регионалното развитие Николай Нанков пред БНТ.  \"От вчера започна аварийния ремонт на старата пречиствателна станция, където ще са изградени нови утаители нови помпи, нова връзка между новата и старата пречиствателна станция, за да може да гарантираме на всички граждани че дори при достигане на мъртъв обем от язовира, водата ще има всички необходими качества за битови нужди на хората\", заяви зам.-министърът. Нанков каза още, че Батановския водопровод ще бъде изключен от големия проект и ще бъде финансиран с 35-те милиона лева, отпуснати от правителството.", "date": "2019.12.31", "title": "Николай Нанков: До 2 месеца ще приключат ремонтите на водопреносната мрежа в Перник"}
{"url": "https://faktor.bg/bg/articles/forbes-sanktsiite-sreshtu-severen-potok-2-sa-zakasneli-i-neefektivni", "text": "Въвеждането на санкции срещу газопровода „Северен поток 2“ (СП2) от Вашингтон е закъсняла и неефективна мякра, пише авторитетното американско списание Forbes, цитирано от \"Фокус\". Както е отбелязано в материала, „санкциите вероятно закъсняха с около година“. В статията се посочва, че строителството на СП2 вече е почти завършено. „Тези санкции са закъснели и безполезни. Те няма да бъдат харесвани дори от тези, които мразят Русия“, подчертава авторът на статията. Той смята, че Германия и Франция са „все по-раздразнени от новата студена война с Русия“. Според изданието сред партньорите на Газпром са европейски компании, „които не могат да бъдат сплашени от антируски стъпки на САЩ, продиктувани от геополитиката“. „Вашингтон знае това“, се казва в статията. Според неговата оценка страните от ЕС до голяма степен зависят от доставките на природен газ от Русия. Той е по-евтин от втечнения природен газ, който САЩ могат да предложат, а санкциите не променят това. Развитието на алтернативна енергия в ЕС, както се отбелязва в материала, в краткосрочен план няма да доведе до намаляване на търсенето на газ от Руската Федерация. На 20 декември президентът на САЩ Доналд Тръмп подписа бюджета на САЩ за отбрана, предвиждащ санкции срещу компании, участващи в изграждането на газопровода „Северен поток 2“ и „Турски поток“. Поради заплахата от американски санкции, швейцарската компания Allseas, полагаща тръби за СП2, спря работата и изтегли плавателните съдове, участващи в проекта. Руският министър на енергетиката Александър Новак преди това заяви, че операторът на проекта Nord Stream 2 AG може да завърши газопровода дори без участието на чуждестранни изпълнители и тяхната техника. До няколко месеца съответната организационна работа ще бъде извършена в Русия. Според него Министерството на енергетиката на Русия очаква пускането на СП2 до края на 2020 г.", "date": "2019.12.31", "title": "Forbes: Санкциите срещу „Северен поток 2“ са закъснели и неефективни"}
{"url": "https://faktor.bg/bg/articles/ukrainsko-selo-prevarna-pametnik-na-karl-marks-v-byust-na-hristo-botev", "text": "Украинско село в Одеска област превърна паметник на Карл Маркс в бюст на Христо Ботев. Това е част от проекта за декомунизация. Село Холмское е населено с компактна общност от бесарабски българи. В предаването \"Преди всички\" по програма \"Хоризонт\" Антон Киссе - председател на българите в Украйна и депутат във Върховната Рада, коментира, че решението е било да се демонтира бюстът на Маркс и на негово място да се издигне паметник на Ботев. \"Това село се намира близо до Задунаевка, където е работил като учител Христо Ботев и е логично да има негов паметник\", разказа Киссе.", "date": "2019.12.31", "title": "Украинско село превърна паметник на Карл Маркс в бюст на Христо Ботев"}
{"url": "https://faktor.bg/bg/articles/elen-gerdzhikov-bsp-i-demokratichna-balgariya-sa-v-otritsanie-na-vsichko", "text": "За съжаление опозицията в лицето на БСП и Демократична България са принципни само в отрицанието на всичко и не подкрепиха важните за града подобрения. Това коментира председателят на Столичния общински съвет (СОС) Елен Герджиков. Мнението му е във връзка с гласуванията по време на вчерашното извънредно заседание. СОС реши окончателно да вдигне някои от данъците, сред които тези за стари автомобили. Елен Герджиков обаче подчерта, че е гласувана план-сметката за 2020 г., в която са предвидени 217 млн. 166 хил. 644 лв., което е с 11 млн. 180 хил. 868 лв. повече от заложените за 2019-а година средства. От тях: - 67 млн. лв. за събиране на битовите отпадъци и транспортирането им до депа или други съоръжения за обезвреждане, което е с 4 млн. лева повече, спрямо средствата за тази дейност за 2019-а година. - 60 млн. 159 хил. 444 лв. за проучване, проектиране, изграждане, поддържане, експлоатация, закриване и мониторинг на депата, което е с над 4 млн. лева повече, спрямо планираните за 2019-а година средства. - 85 млн. 200 хил. лв. за поддържане чистотата на териториите за обществено ползване или с 6 ,7 млн. лева, спрямо 2019-а година. - 36 млн. 500 хил. лв. или с 5 млн. и 500 хил. лв. повече за изпълнение на оперативните планове за лятно улично почистване по видове дейности, съгласно договорите с изпълнителите. - 56% повече територии ще бъдат включени в машинното миене - С 64% се увеличават площите, които ще бъдат оросявани - С 83% се увеличава миенето чрез автоцистерна с дюзи Герджиков обясни още, че се планира да бъдат изметени машинно общо 423 898 дка, в т.ч. - 359 027 дка улични платна и площади, което е със 7 % повече от 2019г., със средни кратности за извършване на дейността 22 пъти месечно за периода от м. март до м. ноември и 64 871 дка тротоари 8 млн. 800 хил. лв. или 200 хил. повече ще отидат за специализираните звена в районите, които извършват косене и почистване, като се запазва децентрализацията на дейностите и интензитета на поддържане на междублоковите пространства и растителността в тях. Планирано е запазване на средствата, спрямо плана от 2019 г. за почистване на междублокови пространства, битово почистване на обекти от зелената система и зимно почистване. Междувременно от Демократична България обявиха, че имат поне 5 причини, заради които са гласували против план-сметката на София. Сред тях са липсата на конкретика, екологична оценка и невъзможност за реални действия.", "date": "2019.12.31", "title": "Елен Герджиков: БСП и Демократична България са в отрицание на всичко"}
{"url": "https://faktor.bg/bg/articles/el-pais-sporazumenie-mezhdu-sotsialistite-i-katalunskata-levitsa-priblizhi-ispaniya-do-pravitelstvo", "text": "Почти е сключена сделка между Социалистическата партия (PSOE) и Каталунската републиканска левица (ERC), която да проправи пътя за това, служебният премиер Педро Санчес да бъде гласувано обратно на поста от Конгреса. Съобщава се, че срещата между преговарящите страни от дветепартии е отбелязала значителен напредък, като най-деликатната част от споразумението е била финализирана и сега се очаква одобрението й от ERC: преговори между централното правителство в Мадрид и каталунското регионално правителство за възможно решение на политическата криза в Каталуния. Сега вече може да бъде насрочен вот за инвеститура в периода между 2 и 5 януари, пише електронното издание на испанския вестник El Pais. Социалистическата партия спечели повторните общи избори през ноември, но, както и на вота през април, не достигна мнозинство. Вследствие на гласуването миналия месец Педро Санчес и лидерът на лявата партия за борба със строгите икономии „Унидас Подемос“ Пабло Иглесиас обявиха, че са постигнали сделка за съставяне на коалиционно правителство. Това обаче не добавя достатъчно гласове за Санчес за победа на евентуален инвеститурен вот в Конгреса и той продължава преговорите с други партии, в случая ERC. Ако гласуването „въздържал се“ на сецесионистката каталунска партия бъде осигурено, Санчес практически ще си гарантира успеха, предвид това, че той вече получи подкрепата на Баската националистическа партия (PNV), Мас Паис (лява партия, създадена от съоснователя на „Подемос“ Иниго Ерехон), Кантабрийската регионална партия PRC, валенсианската регионална партия Компромис и партията на Канарските острови – Нуева Канариас.", "date": "2019.12.31", "title": "El Pais: Споразумение между социалистите и каталунската левица приближи Испания до правителство"}
{"url": "https://faktor.bg/bg/articles/bivsh-shef-na-reno-izbyaga-ot-yaponiya-v-livan", "text": "Бившият член на борда на директорите на Рено Карлос Гон потвърди в кратко съобщение, разпространено чрез негови представители днес, че е напуснал Япония, където го очаква съдебен процес, и е в Ливан, предаде Асошиейтед прес. Гон заяви, че \"не е избягал от правосъдието, а от несправедливост и политическо преследване\", че \"повече няма да бъде заложник\" на \"пристрастна японска правосъдна система, където вината е презумпция\" и че \"най-сетне ще може да комуникира свободно с медиите\" и с нетърпение очаква \"това да започне още тази седмица\". Гон бе арестуван в Япония преди около година по различни обвинения във финансови злоупотреби и бе освободен под парична гаранция при условия, непозволяващи пътуване в чужбина. Той многократно е заявявал, че е невинен и че властите са скалъпили обвиненията срещу него, за да предотвратят планирано по-тясно сливане между \"Нисан\" (Nissan Motor Co) и \"Рено\" (Renault SA). Гон бе под домашен арест в Токио от март при строги условия, включващи предаването на паспорта му на властите, припомня Ройтерс. Той не спомена как е напуснал Япония. Възможно е да е заминал без разрешение и под чуждо име, твърди източник от националната имиграционна служба пред японската телевизия Ен Ейч Кей, цитирана от ТАСС. В Токийския окръжен съд са потвърдили, че условията на домашния арест не са променени и той не е получавал разрешение за излизане от Япония, предаде агенция Киодо.", "date": "2019.12.31", "title": "Бивш шеф на Рено избяга от Япония в Ливан"}
{"url": "https://faktor.bg/bg/articles/15-000-posreshtat-nova-godina-v-tsentara-na-stolitsata-puskat-denonoshten-gradski-transport", "text": "Между 10 и 15 хиляди се очаква да посрещнат Новата година на площад \"Батенберг\" в София. Сцената вече е готова. За сигурността на празника ще се грижат около 300 полицаи. Ще бъдат изградени няколко пропускателни пункта. Няма да се допускат хора с оръжие, стъклени бутилки, пиротехника, както и хора в нетрезво и неадекватно състояние. Градският транспорт, включително и метрото, ще работи през цялата новогодишна нощ. Забранено от няколко дни е паркирането на площад \"Княз Александър I\" и улица \"Дякон Игнатий\". От 15 часа днес се спира движението по булевард \"Цар Освободител\". Забраната ще важи до 6 часа сутринта на 1 януари. Празничната програма ще започне в 22 часа и ще бъде излъчвана директно по БНТ1.", "date": "2019.12.31", "title": "15 000 посрещат Нова година в центъра на столицата, пускат денонощен градски транспорт"}
{"url": "https://faktor.bg/bg/articles/prof-georgi-rachev-ne-se-vizhdat-seriozni-snegovalezhi-do-sredata-na-yanuari", "text": "\"Застудяването ще е краткотрайно - днес и утре, а после около Йордановден и Ивановден, когато ще вали и сняг. Поне до средата на януари не се виждат сериозни снеговалежи\". Това каза пред БНР климатологът проф. Георги Рачев. С това той попари и надеждите, както на перничани, така и на властта, да вали и да се напълни яз. \"Студена\", за да се сложи край на водната криза.  Рачев коментира и чистотата на въздуха в София: \"Софиянци днес дишат доста по-чист въздух от това, което е било преди 20-30 години. Първо, защото изчезна \"Кремиковци\". Второ, защото има наченки на гражданско общество - хората са недоволни от всяко едно управление, така трябва да бъде. Гражданите дори не разчитат на институциите, а правят, макар и елементарни, изследвания за чистотата на въздуха. Ние се борим за по-чист въздух\". Той уточни, че преди години никой не се е интересувал какво има във въздуха.  Според климатолога природната вода - от дъжд и сняг - засега не се очертава. \"От август месец преживяваме в доста по-топло и по-сухо време\", посочи проф. Рачев. \"Не е възможно в 21 век да разполагате с язовир като \"Студена\" и 100 хиляди души да са без вода. Това е едногодишен изравнител, т.е. язовирът е трябвало да бъде пълен поне 5 пъти повече, както е било в предишните години\", категоричен беше той. Не е проблемът в природата, добави климатологът и уточни, че една трета от населението на страната живее на постоянен или временен на воден режим, а половината от българите нямат канализация.", "date": "2019.12.31", "title": "Проф. Георги Рачев попари надеждите за сняг в Перник"}
{"url": "https://faktor.bg/bg/articles/19-godishen-zagina-sled-kato-se-udari-v-avtobus-na-okolovrastnoto-v-sofiya", "text": "19-годишен младеж загина на място, след като управляваният от него автомобил се удари в спрял автобус на градския транспорт на столичното Околовръстно шосе, съобщиха за БТВ от МВР. Сигналът за инцидента е постъпил около 8:40 ч. тази сутрин. Автобусът по линия 111 е бил спрян за проверка при Суходол и в него не е имало пътници. При катастрофата няма други пострадали хора. Към момента не са ясни причините за произшествието. Пътното платно беше разчистено и към 9:40 ч. движението се осъществява нормално.", "date": "2019.12.31", "title": "19-годишен загина, след като се удари в автобус на Околовръстното в София"}
{"url": "https://faktor.bg/bg/articles/mitnicheski-sluzhiteli-zadarzhaha-kontrabandna-valuta-za-blizo-90-000-leva", "text": "Недекларирана валута с левова равностойност 88 709 лева откриха митнически служители при две отделни проверки на Митнически пункт Летище София-пътници и Митнически пункт Малко Търново през последните дни. Това съобщиха от Агенция \"Митници\". В първия случай, на 29 декември 2019 г. на МП Летище София - пътници, Терминал 2, митнически служители от Териториална дирекция Югозападна откриват при митническа проверка недекларирани 31 000 евро и 400 щатски долара в ръчната чанта на пътник, пристигащ с полет от Турция, който преминава през зелен коридор – „Нищо за деклариране“. Недекларираната валута с левова равностойност 61 338 лв. е задържана. Срещу нарушителя - израелски гражданин е съставен акт за установеното нарушение на Валутния закон. Други недекларирани 13 655 евро и 2140 турски лири са открити от митнически служители от Териториална дирекция Южна морска в дрехите на турски гражданин, влизащ в страната от Турция с лек автомобил през МП Малко Търново. На българския митнически пункт той е заявил, че няма нищо за деклариране. При извършената съвместна проверка от митническите и гранични служители и личен преглед на пътника, в джобове в дрехите му е открита недекларираната валута в евро и турски лири, в различни купюри, с левова равностойност 27 371 лв. Контрабандната валута е иззета и по случая също е съставен акт за административно нарушение.", "date": "2019.12.31", "title": "Митнически служители задържаха контрабандна валута за близо 90 000 лева"}
{"url": "https://faktor.bg/bg/articles/kmetat-na-lovech-zabrani-izpolzvaneto-na-piratkite-dovechera", "text": "Кметът на община Ловеч Корнелия Маринова забранява употребата на пиротехнически изделия във връзка с предстоящия новогодишен празник, съобщават от администрацията. Забранява се използването на взривни вещества, стрелба с огнестрелно оръжие, въздушни пушки и други действия, които нарушават спокойствието или създават опасност за живота и здравето на гражданите. В заповедта на кмета се посочва още, че началникът на РУ \"Полиция\" - Ловеч трябва да осигури присъствие и контрол от служители по време на предстоящите новогодишни празници за опазване на обществения ред при провеждане на масови мероприятия на публични места на територията на общината. Кметовете на кметства и кметските наместници трябва да осигурят изпълнението на заповедта на територията на съответните населени места.", "date": "2019.12.31", "title": "Кметът на Ловеч забрани използването на пиратките довечера"}
{"url": "https://faktor.bg/bg/articles/otkriha-izcheznaloto-17-godishno-momiche-ot-kameno", "text": "Полицията е открила 17-годишната Михаела Иванова от Каменo, съобщи бащата на момичета в социалната мрежа. Към момента от МВР не дават повече подробности. Предстои то да бъде върнато на родителите му. Момичето беше в неизвестност от неделя сутринта. Имаше съмнения, че Михаела е избягала при своя приятелка, която също се издирва, или е отишла при тайнствен мъж.", "date": "2019.12.31", "title": "Откриха изчезналото 17-годишно момиче от Камено"}
{"url": "https://faktor.bg/bg/articles/obshtestvo-nagrazhdavat-parvoto-bebe-na-plovdiv-s-kmetska-zaplata", "text": "Първото бебе на Пловдив за 2020 година ще получи като дар кметската заплата, съобщиха от пресцентъра на общината. Кметът Здравко Димитров съобщи новината и на своята Фейсбук страница. „Децата са нашето бъдеще и всичко, което правим трябва да бъде с мисъл за тях“, пише Здравко Димитров. По думите му Пловдив трябва да става все по-добро място за живеене, за да се повиши раждаемостта. Новороденото, което се появи на бял свят в първите часове и минути на следващата година, ще получи и специална грамота от Община Пловдив, съобщиха още от пресцентъра. Амбицията на кметския екип е още догодина да започне строителството на нова детска градина и едно училище.", "date": "2019.12.31", "title": "Награждават първото бебе на Пловдив с кметска заплата"}
{"url": "https://faktor.bg/bg/articles/televiziite-ni-zabavlyavat-s-maskirani-pevtsi-i-konkursi-za-talanti", "text": "Националните телевизии са подготвили репертоара си за новогодишната нощ. Зрителите на БТВ и на Нова ТВ обаче на практика няма да видят кой знае какво ново. В телевизията на Кирил Домусчиев отново ще ни веселят с предаването \"Маскираният певец\", а след 1:00 часа - с концерт на Ицо Хазарта. БТВ са заложили на \"Комиците и приятели\". След като вече няма \"Шоуто на Слави\", програмата в 22:00 часа продължава с безкрайното реалити \"България търси талант\". След това предстои концерт на \"Кока Кола\" с участието на Криско.  Държавната телевизия изглежда най-свежа за новогодишната вечер. След последните за 2019 г. новини ще започне фолклорен концерт, който в 22:00 часа ще се \"прелее\" на пл. \"Александър Батенберг\". По традиция БНТ кани всички на \"Сцена под звездите\". Тази година на сцената ще се качат \"Фондацията\", братя Аргирови, Долорес Естрада, Тони, \"Expose Team\", брас бенд \"Виво Монтана\", а водещи ще са Райна Налджиева и Мирослав Димитров.", "date": "2019.12.31", "title": "Новогодишно телевизиите ни \"забавляват\" с маскирани певци, конкурси за таланти, Криско и Ицо Хазарта"}
{"url": "https://faktor.bg/bg/articles/novini-balgariya-ogromen-pozhar-izbuhna-v-stolichniya-psihodispanser", "text": "Сградата на психодиспансера в София пламна. Сигналът за инцидента е получен в 5.05 ч. днес. Въпреки страховитите пламъци, пожарът е локализиран. На място са изпратени 37 пожарникари и 10 пожарни автомобила. Няма данни за пострадали.  Предполага се обаче, че има нанесени сериозни материални щети, предаде бТВ. Хората съобщават, че обгазяването се  усеща до болница \"Царица Йоанна - ИСУС\". Огънят е обхванал и два автомобила, паркирани в близост. Евакуирани са 51 пациенти, заедно с персонала.", "date": "2019.12.31", "title": "Огромен пожар избухна в столичния психодиспансер"}
{"url": "https://faktor.bg/bg/articles/izprashtame-godinata-sas-slanchevo-vreme", "text": "Времето над по-голямата част от страната ще бъде предимно слънчево - дневните температури ще са между 3° и 8°. Днес над по-голямата част от страната ще бъде предимно слънчево. В сутрешните часове над района на София ще е с ниска облачност. Ще духа до умерен запад-северозападен вятър. Температурите ще се повишат и дневните ще са между 3° и 8°. През новогодишната нощ ще има временни увеличения на облачността, средна и висока, а северозападният вятър ще се усили. В полунощ температурите в повечето райони ще са между минус 1° и 4°. Атмосферното налягане ще се понижи, но ще се задържи по-високо от средното за месеца По Черноморието ще бъде предимно слънчево. Привечер ще се появи разкъсана срена и висока облачност. Ще духа умерен вятър от север-северозапад. Максималните температури ще са между 4° и 7°. Вълнениенто на морето ще е 1 - 2 бала. Температурата на морската вода е 11° - 12° В планините ще е предимно слънчево, но ветровито. Ще духа силен до бурен вятър от северната четвърт. Максималната температура на височина 1200 метра ще е около минус 3°, на 2000 метра – около минус 9°.", "date": "2019.12.31", "title": "Изпращаме годината със слънчево време"}
{"url": "https://faktor.bg/bg/articles/sportnite-zhurnalisti-po-sveta-izbraha-livarpul-za-otbor-na-godinata", "text": "Международната асоциация на спортната преса (AIPS) обяви на своя сайт резултатите от гласуването за най-добър отбор на 2019 година. Първото място зае Ливърпул, който спечели Шампионската лига, Суперкупата на Европа и Световното клубно първенство.  За английския гранд своя вот дадоха 908 журналисти или 30,21% от участниците в анкетата. На второ място се нареди женският национален отбор по футбол на САЩ, който стана световен шампион. Третото място остана за националите по ръгби на ЮАР. Спортисти на годината при мъжете и жените са съответно звездата на Барселона Лионел Меси и гимнастичката Симона Байлс.", "date": "2019.12.31", "title": "Спортните журналисти по света избраха Ливърпул за отбор на годината"}
{"url": "https://faktor.bg/bg/articles/izbraha-rafael-nadal-za-sportist-na-desetiletieto", "text": "Читателите на испанския вестник \"Марка\" избраха Рафаел Надал за спортист на десетилетието. Надал бе предпочетен пред футболните звезди Лионел Меси и Кристиано Роналдо, които постигнаха най-големите си успехи именно на испанска територия с екипите на Барселона и Реал Мадрид. Във финалното гласуване между Надал и Меси участваха над 160 000 читатели на \"Марка\", като Надал спечели приза с 62% на 38% от гласовете срещу носителя на шест златни топки - най-престижното индивидуално отличие във футбола. През изминалото десетилетие Надал постигна над 570 победи на корта, спечели 48 титли, 13 от които - от \"Големия шлем\", 20 от \"Мастърс\" турнирите и завърши четири пъти сезона като №1 в света, включително през настоящата година.", "date": "2019.12.31", "title": "Избраха Рафаел Надал за спортист на десетилетието"}
{"url": "https://faktor.bg/bg/articles/grigor-dimitrov-iskam-da-varna-neshto-v-rodinata", "text": "Григор Димитров е най-младият играещ капитан на ATP Cup тази година и приема сериозно тази отговорност. В Сидни първата ни ракета неведнъж влезе в ролята на треньор по време на тренировките на съотборниците си, опитвайки се да предаде наученото през годините. След няколко дни сериозни занимания на корта, българите си дадоха почивен ден, отразен отблизо от организаторите на надпреварата. Димитров, Кузманов, Лазаров, Донски и Андреев посетиха Олимпийския басейн в града, намиращ се точно до популярния Sydney Harbour Bridge. Бившият №3 сподели няколко думи пред тяхната камера: „Тенисът винаги е бил моя страст. Израствайки в България, винаги съм искал да допринеса по някакъв начин за страната си. Да имам тези момчета до себе си е прекрасно. Опитвам да им предам какво е нужно, за да си на по-високо ниво и се надявам някой ден да повторят моите постижения.“ Втората ни ракета Димитър Кузманов пък коментира формата на турнира: „Винаги е специално да играеш за отбора и страната си. Това е нещо различно в нашия спорт и може би затова всички го харесват. Просто се наслаждаваме на времето си заедно.“ Григор от дълго време не е посрещал новата година на различно място от Австралия, но този път е различно: „Не съм тук, за да се състезавам сам, ще се състезавам с отбор, което е прекрасно. Градът винаги е бил гостоприемен и чудесен, винаги откриваш нови места, нови ресторанти. Мисля, че това е десети или единадесети път, в който посрещам новата година тук – какво повече може да искам?“", "date": "2019.12.31", "title": "Григор Димитров: Искам да върна нещо в родината"}
{"url": "https://faktor.bg/bg/articles/sport-valeri-bozhinov-pred-zavrashtane-v-italiya", "text": "Завръщането на Валери Божинов в Италия изглежда все по-вероятно. Към него интерес проявява последният в италианската Серия „Б“ Ливорно. От клуба са харесали отбелязалия 50 гола на Апенините 34-годишен футболист, защото той е свободен агент.  Дали Валери Божинов ще подпише с клуба ще стане ясно още в първите няколко дни на 2020 г. За последно Божинов игра в Ботев Враца, където треньор беше вторият му баща, който обаче бе освободен заради слабите резултати на врачанския клуб.", "date": "2019.12.31", "title": "Валери Божинов пред завръщане в Италия"}
