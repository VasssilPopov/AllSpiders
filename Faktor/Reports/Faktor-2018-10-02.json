{"url": "https://www.faktor.bg/bg/articles/novini/balgariya/33-godishen-mazh-e-prostrelyan-sled-bitov-skandal-v-rakovski", "text": "33-годишен мъж е настанен в болница, след като е бил прострелян при битов скандал в Раковски.  По първоначални данни в кв. \"Генерал Николаево\" в града се скарали местни жители на 33 и на 74 години. По-възрастният стрелял по по-младия със законно притежаван пистолет.  Предприети са действия по разследване на случая от криминалисти. Действията са под наблюдението на прокуратурата. Стрелецът е задържан, в момента се намира в ареста.", "date": "2018.10.02", "title": "33-годишен мъж е прострелян след битов скандал в Раковски"}
{"url": "https://www.faktor.bg/bg/articles/novini/svyat/finlandets-e-kandidat-za-predsedatel-na-ek", "text": "Финландецът Александър Стуб се обяви днес за втория кандидат от средите на Европейската народна партия за следващ председател на Европейската комисия. Той заяви на пресконференция в Европейския парламент в Страсбург, че докато трае предизборната кампания си взима отпуск от поста на зам.-председател на Европейската инвестиционна банка, предаде БТА.  Стуб заяви, че възнамерява да настоява за \"повече ЕС\" и, че ще влезе в челен сблъсък с популистите.  По неговите думи политиката на разширяване е сред най-успешните за Общността. Европейските ценности са под натиск отвън и вътре в ЕС, включително в нашата собствена партия, коментира той. Като външна заплаха Стуб посочи САЩ, Китай и Русия, а като вътрешна - Полша, Италия и Унгария. В отговор на въпрос той уточни, че е за изключването на ФИДЕС (Унгарски граждански съюз) от ЕНП, ако Унгария не възприема и прилага европейските ценности. Бих искал повече европейски държавни и правителствени ръководители да работят за ЕС, а не срещу Общността. Ще се сблъскам с популизма челно и прагматично. Във Финландия имаме опит - поставихме популистите в правителството. С властта идва отговорността, а с нея и проблемите. Не е въпрос да убием популизма, но трябва да чуем тези хора, има основателни опасения от миграцията, цифровия преход, бъдещето на работните места. По тези въпроси трябва да се вземе отношение навреме, обобщи Стуб. Той отбеляза, че в последния век са се развили три идеологии - фашизмът, умрял през 1945 г., комунизмът, приключил през 1988 г. и либералната демокрация. Не бих искал с напускането на Великобритания и с идването на власт на Доналд Тръмп да настъпи краят на либералната демокрация, добави той. Първата индустриална революция роди марксизма, не искам да чакаме да видим какво може да доведе четвъртата. Искам да бъда кандидатът на следващото поколение, заяви Стуб. Той се обяви за обособяването на миграционни центрове извън Европа, с финансиране от Общността, както и за съвместна охрана на европейските граници. Александър Стуб (50 г.) говори английски, френски, немски, фински и шведски език. Завършил е образованието си в САЩ, Великобритания, Белгия и Финландия. Той бе министър-председател на своята страна (2014-2015), министър по европейските въпроси и външната търговия (2011-2014), на външните работи (2008-2011), евродепутат (2004-2008). През септември председателят на групата на ЕНП в Европейския парламент Манфред Вебер пръв обяви желанието си да оглави ЕК от догодина. За разлика от Стуб, той се представи сам и не отговори на журналистически въпроси. Вебер е критикуван, че не говори френски език - умение, което се възприема като почти задължително за ръководителя на комисията.", "date": "2018.10.02", "title": "Финландец е кандидат за председател на ЕК"}
{"url": "https://www.faktor.bg/bg/articles/novini/svyat/gladuvashtiya-oleg-sentsov-e-poluchil-sardechna-nedostatachnost", "text": "Олег Сенцов, който гладува в руски затвор вече 5 месеца, е диагностициран със сърдечна недостатъчност, съобщи адвокатът му Дмитрий Динзе, цитиран от kasparov.ru. Освен това Сенцов има хипоксия, проблеми с черния дроб и бъбреците, ревматизъм на долните крайници. \"От гладуването е променено състоянието на кръвта, предписани са му лекарства и му вливат глюкоза и хранителни смеси, които той трябва да приема\", казал още адвокатът. Припомняме, че украинският режисьор Олег Сенцов е осъден в Русия на 20 години затвор по обвинение в тероризъм. Той обяви гладна стачка на 14 май с настояването да бъдат освободени всички украински политически затворници, без да включва себе си в списъка от 64 имена. След анексията на Крим от Украйна Сенцов автоматически е обявен за руски гражданин и на тази основа, макар че той никога не е имал руски паспорт Русия отказва да го предаде на Украйна. Майката на Сенцов, както и множество политически лидери, международни организации и представители на културата от цялсвят призоваха руския президент Владимир Путин да помилва Сенцов, но безрезултатно.", "date": "2018.10.02", "title": "Гладуващия Олег Сенцов е получил сърдечна недостатъчност"}
{"url": "https://www.faktor.bg/bg/articles/novini/svyat/reytingat-na-putin-sveta-po-nisat-ot-na-merkel-makron-si-dzinpin-i-putin", "text": "\"Дейността на американския президент Доналд Тръмп е по-малко одобрявана отколкото на лидерите на Германия, Франция, Русия и Кеитай, сочат данни от глобално проучване на Pew Research Center.  В проучването са участвали 26 хиляди души от 25 страни.  Външната политика на Тръмп одобряват едва 27%, на Путин - 30%, на Си Дзинпин - 34%. Германският канцлер Ангела Меркел получава одобрението на 52% от респондентите, президентът на Франция Еманюел Макрон - 46%. Рейтингът на неодобрението изглежда по следния начин:  Тръмп – 70%;  Путин – 62%;  Си Дзинпин – 56%;  Макрон – 34%;  Меркел – 31%. Въпреки негативния имидж на президента Тръмп, САЩ като страна получава положителни оценки: 50% от респондентите заявили ,че одобряват действията на страната, я 43% са заявили неодобрение.", "date": "2018.10.02", "title": "Рейтингът на Тръмп в света по-нисът от на Меркел, Макрон, Си Дзинпин и Путин"}
{"url": "https://www.faktor.bg/bg/articles/novini/svyat/razbiha-teroristichna-mrezha-vav-frantsiya", "text": "Във Франция разбиха мрежа, свързана с мюсюлманската асоциация „Център Захра Франция”. Антитерористичната акция е била проведена близо до белгийската граница. Около 200 полицаи са участвали в паралелни обиски. Арестувани са 11 души, като на трима от тях са повдигнати обвинения за нелегално притежание на оръжие. Асоциацията „Център Захра Франция” е позната на спецслужбите с това, че многократно е подкрепяла терористични организации.", "date": "2018.10.02", "title": "Разбиха терористична мрежа във Франция"}
{"url": "https://www.faktor.bg/bg/articles/novini/balgariya/ruskoto-posolstvo-se-izvini-che-tehen-avtomobil-gazi-patnite-zakoni-v-sofiya", "text": "Руското посолство се извини, че техен автомобил червена \"Мазда\", с регистрационен дипломатически номер C6839 е засичан многократно от софиянци да нарушава пътните закони в столицата(виж  , б.р.). Сигналите с грубиете нарушения бяха качени на платформата \"Гражданите\", които са ги препратили и до дипломатическата мисия. От посолството на Руската федерация се оправдават, че нарушенията са заради болен пациент, невнимание, бързане за среща с министър. За подобни нарушения всеки шофьор би отнесъл сериозни глоби, но въпреки сигналите от КАТ не са реагирали. Ето и отговорите на руската мисия, които „Гражданите предоставиха на Faktor.bg:", "date": "2018.10.02", "title": "Руското посолство се извини, че техен автомобил гази пътните закони в София"}
{"url": "https://www.faktor.bg/bg/articles/novini/svyat/aviodispecher-zagina-sled-kato-spasil-150-patnika-pri-izlitane-na-samolet-v-moment-na-trus-v-indoneziya", "text": "Авиодиспечерът, който загина при труса в Индонезия, за да осигури излитането на пълен с хора самолет, беше обявен за герой. Става въпрос за 21-годишния Антониус Агунг, който бил на смяна на летището в Палу, когато земята се разтърсила със сила 7.5 по Рихтер. 4-етажната контролна кула също била на път да се срути, пише dir.bg. На пистата разрешение за излитане обаче очаквал самолет със 150 души на борда. \"Последните му думи бяха: \"Батик 6231, писта 33, имате разрешение за излитане\". Каза го много спокойно, но само няколко секунди по-късно усетих, че земята се тресе\", разказва пилотът на машината Рикосета Мафела. Самолетът излита, а диспечерът Агунг се опитва да излезе от рушащата се кула. Изходът му вече е блокиран от отломки и той решава да скочи на по-долното ниво. Издъхва по-късно, докато чака медицинска помощ. Властите в Индонезия обявиха, че посмъртно повишават с два ранга 21-годишният авиодиспечер. А пилотът Мафела нарича Агунг свой \"ангел спасител\". Днес диспечерът, жертвал се в името на 150 човешки живота, беше погребан като герой. Припомняме, че трус със сила 7,5 по Рихтер удари Индонезия в петък и предизвика вълни с височина от около 3 метра. До момента жертвите от разрушителния трус и последвалото цунами са над 1300 души.", "date": "2018.10.02", "title": "Авиодиспечер загина, след като спасил 150 пътника при излитане на самолет в момент на трус в Индонезия"}
{"url": "https://www.faktor.bg/bg/articles/chernogorskiyat-prezident-boykotat-na-referenduma-v-makedoniya-e-signal-za-trevoga-za-es", "text": "Резултатът от референдума в Република Македония, белязан от масов бойкот, трябва да бъде възприет от Европейския съюз като \"сигнал за тревога\" срещу заплахата, каквато представляват антиевропейските сили на Западните Балкани. Това предупреди днес президентът на Черна гора Мило Джуканович, цитиран от агенция Франс прес. \"Продължаването на разширяването /на ЕС/ е от ключово значение за Западните Балкани и за ЕС\", каза той пред Европейския парламент, събрал се на пленарно заседание в Страсбург, допълва БТА. \"Имам впечатлението, че проевропейският ентусиазъм, последвал падането на Берлинската стена, сега тъпче на място /.../ В страните от Западните Балкани се чуват послания, различни от тези на останалата част от Европа за ритъма, в който трябва да продължи разширяването\", поясни той. \"Объркването подхранва илюзии, от които се възползват някои ретроградни фактори, все още присъстващи в нашия регион, които продължават да мечтаят да прекомпозират отново целия регион и да създадат и разширят държави на национална основа\", предупреди той. \"Референдумът в Р Македония илюстрира по ярък начин проблема, за който говоря\", каза той и в заключение направи оценката, че допитването \"не бе достатъчно добре подготвено\". \"Надявам се, че за Брюксел и другите резултатът от македонския референдум може да бъде разбран като сигнал за тревога и като последно предупреждение, че трябва да направим много дълбок анализ за отношенията ни по политиката на разширяване\", подчерта Джуканович. \"Разбираме нуждата на ЕС да се справи с причините за кризата, през която преминава, и нуждата от консолидация, но не смятам, че можем да отговорим на това предизвикателство със забавяне или спиране на разширяването на ЕС\", каза още той.", "date": "2018.10.02", "title": "Черногорският президент: Бойкотът на референдума в Македония е \"сигнал за тревога\" за ЕС"}
{"url": "https://www.faktor.bg/bg/articles/vuchich-se-hvali-putin-ni-dade-vsichko-koeto-poiskahme", "text": "Сръбският президент Александър Вучич заяви днес в Москва, че е удовлетворен от резултатите от днешната среща с руския лидер Владимир Путин в Кремъл, предаде ТАСС. \"Получихме всичко, което поискахме. Договорихме се за всичко\", каза Вучич за руската агенция след среща на четири очи с Путин, отговаряйки на въпрос дали са били съгласувани някакви съвместни действия на международната арена в подкрепа на териториалната цялост на Сърбия и разрешаването на косовския въпрос. Сръбският президент каза, че не може публично да съобщи подробности. Той отбеляза, че е очаквал от срещата само едно - подкрепа за Сърбия, и е много доволен от отговора на Путин. Преди време Вучич помоли Русия за съвет как да се справи с Прищина. А днес сръбският президент заяви, че цени високо сътрудничеството между Москва и Белград на международната арена и очаква, че двете страни ще задълбочат сътрудничеството си и в икономиката. \"Много конкретни въпроси разрешихме днес, надявам се на скорошна среща с Путин в Белград\", каза още сръбският президент. По-рано Вучич заяви, че на срещата с Путин смята да повдигне въпроса за ситуацията в Косово и да помоли руския лидер за подкрепа.  Говорителят на Кремъл Дмитрий Песков от своя страна каза пред журналисти, че тази среща е планирана преди няколко месеца и не е свързана с нарастването на напрежението между Белград и Прищина. Той обаче подчерта, че темата за \"растящото напрежение\" на Балканите ще бъде включена в дневния ред на срещата на двамата президенти. На 29 септември косовски полицейски специални части навлязоха в населени със сърби райони в Северно Косово по време на посещение на президента Хашим Тачи в областта - за да гарантират неговата сигурност. В отговор Сърбия вдигна армията си в бойна готовност. Ситуацията в нашия регион е много сложна и е необходимо да се премерва всяка дума и всеки политически ход, изтъкна в навечерието на срещата си с Путин сръбският президент. Ще разговаряме как Русия да ни помогне в осъществяването на нашите политически и национални цели. Ще разговаряме за проекти, които са важни за по-добрия живот на гражданите, за жизнения стандарт на нашите хора, заяви още Вучич. Вчера говорителят на МВнР на Русия Мария Захарова заяви, че \"демонстративното нахлуване на 29 септември на косовски полицейски специални части в населени със сърби райони в северната част на областта, въпреки съществуващите за това договорености между Белград и Прищина, са провокация, която има за цел да сплаши косовските сърби и да окаже натиск върху Сръбия\". Русия осъжда пасивното поведение на международните сили в Косово в тази ситуация, отбеляза Захарова. Днес Хашим Тачи отправи предупреждение за ново десетилетие на \"замразен конфликт\" със Сърбия, ако сегашният \"благоприятен момент\" за преговори не бъде използван, цитиран от АФП и БТА. Диалогът между Сърбия и Косово, започнал през 2011 г. под егидата на Европейската комисия, е в мъртва точка от месеци. Белград не признава независимостта на Косово, припомня АФП. През последните седмици сръбският президент Александър Вучич и косовският му колега заявиха все пак воля за подновяване на диалога.", "date": "2018.10.02", "title": "Вучич се хвали: Путин ни даде всичко, което поискахме"}
{"url": "https://www.faktor.bg/bg/articles/sasht-zaplashi-rusiya-s-unishtozhavane-na-krilatite-y-raketi", "text": "Русия трябва да спре тайните разработки на крилата ракета, забранена от двустранен договор от 1987 г., или САЩ ще потърсят начин за унищожаване на новата ракета, преди да стане оперативна. Това заяви днес американският посланик в НАТО Кей Бейли Хътчисън, цитирана от Ройтерс и Асошиейтед прес, на които се позова БТА. По нейните думи Вашингтон желае въпросът да бъде решен по дипломатически път, но е готов да обмисли и нанасянето на въздушен удар, ако руснаците продължат разработката. Съединените щати смятат, че Русия разработва ракетните системи с наземно базиране 9M729 в нарушение на подписания през 1987 г. между САЩ и СССР Договор за ликвидиране на ракетите със среден и малък обсег. Тези ракети могат да поразяват мишени на разстояние от 500 до 5500 километра. Москва твърди, че не нарушава договора. По думите на говорителката на външното министерство в Москва Мария Захарова твърденията на американската страна, че обхватът на ракетите 9М729 превишава позволеното в договора от 1987 г., не са съпроводени с никакви доказателства, припомня ТАСС. \"Време е Русия да дойде на масата и да спре нарушенията\", каза Хътчисън на пресконференция в Брюксел днес, ден преди срещата на министрите на отбраната на страните от НАТО. Според нея, ако тази ракетни системи \"станат готови за изстрелване\", тогава САЩ ще потърсят \"потенциал за отстраняване на ракета, която може да порази всяка от страните в Европа, както и Америка\". \"Контрамерките ще бъдат за отстраняване на ракетите, разработвани от Русия в нарушение на договора\", каза тя и подчерта: \"Руснаците са предупредени\". Хътчисън каза и друго - че САЩ осъзнават голямата териториална близост на България и Румъния до Русия, и че са отдадени на работата с тях. \"Те са членове на алианса, важни членове, които допринасят към него. Ангажирани сме с всички тези държави, които са близо (до Русия) и се тревожат за сигурността си. Работим с тях по всеки възможен начин, за да засилим отбраната им\", изтъкна посланикът на САЩ в алианса. Министърът на отбраната на САЩ Джим Матис заяви на свой ред, че ще обсъди въпроса за руската ракетна програма с колегите си министри на започващата утре в Брюксел среща. \"Не мога да прогнозирам докъде може да стигнем - това е решение на президента. Но мога да ви кажа, че и на Капитолия, и в Държавния департамент има големи опасения заради ситуацията. Аз ще се върна със съветите на нашите съюзници и ще се ангажирам в дискусия да определим пътя нататък\", заяви Матис пред репортери в Париж, където е на посещение днес. Във връзка с тези опасения и предупреждения от страна на САЩ генералният секретар на НАТО Йенс Столтенберг упрекна на свой ред днес Русия в нарушение на договора за ядрените оръжия със среден обсег. Загрижени сме от неизпълнението на международните задължения на Русия. Договорът е застрашен от руските действия. След години отричане наскоро Москва призна за съществуването на нова ракетна система. Русия не е дала ясни отговори за тази система. Всички в НАТО са на мнение, че Русия нарушава договора, заяви генералният секретар. Американските обвинения вероятно ще влошат още повече отношенията между Москва и Запада, обтегнати силно заради анексирането на Крим към Русия през 2014 г., руските бомбардировки в Сирия и обвиненията за намеса на Русия в избори на Запад, отбелязват агенциите. В допълнение Джим Матис увери днес на пресконференция в Париж, че САЩ ще демонстрират \"непоклатима решителност\" при ангажимента си в НАТО, предаде Франс прес. \"САЩ показаха, че ще продължат да демонстрират непоклатима решителност при ангажимента си в Северноатлантиченския алианс\", заяви Матис на съвместната си пресконференция с френската си колега Флоранс Парли след срещата си с президента на Франция Еманюел Макрон. Матис припомни, че \"делата говорят по-силно от думите\" на фона на многобройните критики на президента на САЩ Доналд Тръмп срещу членките на алианса и особено срещу Германия, че са лоши платци и разчитат на САЩ да гарантира сигурността им.", "date": "2018.10.02", "title": "САЩ заплаши Русия с унищожаване на новата й ракета"}
{"url": "https://www.faktor.bg/bg/articles/mayki-na-detsa-s-uvrezhdani-oshte-po-gnevni", "text": "Mайките на деца с увреждания отново излязоха на национален протест. За пореден път те изразяват недоволството си от липсата на адекватни грижи.  Родителите се събират пред сградата на Народното събрание и са в обичайните си дрехи – с черни тениски с надпис „Системата ни убива”. Казват, че са на протест, защото промените, според тях се бавят, а от вчера гневът им е още по-голям заради последните поправки в готвения Закон за хората с увреждания. Те са се наложили заради критики на различни министерства. Най-безпощадно е финансовото ведомство, а неговата „зелена светлина” е ключова. „Това е поредната гавра с нас, поредното празно обещание, лично от Бойко Борисов”, заяви Вера Иванова, майка на дете с увреждания, пред Би Ти Ви.  „Обещал съм едно единствено нещо и то е в новия бюджет да има 150 милиона повече за хората с увреждания. Ако няма 150 милиона повече, тогава могат да се обърнат към мен”, коментира премиерът Бойко Борисов. Според социалния министър редакцията е заради критики, че не може да се правят препратки  към несъществуващи закони. „Основните неща в законопроекта, които бяха договорени през последните месеци между министерствата и хората с увреждания, са запазени”, каза социалният министър Бисер Петков. Социалният министър: Основните неща в законопроекта за хората с увреждания са запазени След критики на финансовото министерство отпада създаването на фондове за заетост и за достъпна среда. Облекчават се квотите за бизнеса за наемане на хора с увреждания. Финансовото министерство наистина е безпощадно в становището си по законопроекта. Най-общо казва, че е неприемливо да се създават нови структури, които донякъде дублират съществуващи, мястото на част от темите е в други закони, а не в този. Националният съвет за интеграция на хората с увреждания пък отложи гледането на законопроекта. Изходът от ситуацията засега е неясен.", "date": "2018.10.02", "title": "Майки на деца с увреждани още по-гневни: Това е гавра с нас, поредното напразно обещание"}
{"url": "https://www.faktor.bg/bg/articles/petak-13/razkritiya-za-ruski-agent-vav-vashington-vrazkite-s-tramp-direkten-kanal-s-putin", "text": "За първи път връзка между Саймс и Тръмп откриваме на 27 април 2016 година, когато ръководеният от руснака Център за национални интереси (The Center for the National Interest, или CNI, ЦНИ) организира среща на кандидата за президент Доналд Тръмп с негови симпатизанти, на която бъдещият президент огласява външнополитическата си програма и, в която, взима участие руският посланик Сергей Кисляк.  Два месеца преди това Дмитрий Саймс се среща в Кремъл с Владимир Путин и други високопоставени представители на руската администрация.  И нещо повече, оказва се, че срещите на арестуваната в САЩ за шпионаж в полза на Русия Мария Бутина със Стенли Фишер, по това време вицепрезидент на Федералния резерв на САЩ, и Натан Шитс, заместник-министър на финансите с ресор международни вързки, също са организирани от Саймс чрез неговия \"институт\". Това става на 7 април 2015 година. Тогава Бутина съпровожда Александър Торшин, заместник-председател на Централната банка на Русия, който, по мнението на разследващите е бил \"куратор на Бутина като агент\".  Високопоставеният руски чиновник Торшин, с неговата ярка биография е бил куратор от Русия на Бутина, но кой е бил нейният куратор в Америка?  Отговорът на този въпрос дава самата Бутина, която  е започнала да сътрудничи на следствието и е назовала двама души: първият е професорът по история в Американския университет във Вашингтон Антон Федяшин. Вторият - Дмитрий Саймс.  След 1972 година, когато подава молба за постоянно жителство в САЩ бившият комсомолски секретар Дмитрий Константинович Симес се превръща в Dimitri Simes, President and CEO of The Сenter for the National Interest.  Любопитното е, че на срещата, на която Тръмп представя външнополитическата си програма и, на която присъства полсланикът на Кремъл Сергей Кисляк, присъстват още няколко твърде интересни личности – Пол Манафорт, Картър Пейдж, Майкъл Флин, Джаред Къшнър, самият Доналд Тръмп и, накрая, най-главният сред тях, този, който след този исторически ден ръководи цялата задружна компания – Дмитрий Константинович Саймс в САЩ. Преди началото на срещата гостоприемният домакин запознава двамата си гости – Тръмп и Кисляк. Всъщност  \"Тръмп не се вълнуваше много от бурните дискусии за платформата на Републиканската партия с изключение на въпроса за реакцията към руската агресия срещу Украйна. Важните хора в кампанията на Тръмп организираха редица мероприятия с цел блокирането на предложението да бъде предоставено на Украйна смъртоносно отбранително оръжие за борба със сепаратистите, зад които стои Русия. Вместо това те се опитват да наложат значително по-мека версия, която независимо протестите на практически всички партийни лидери по въпросите на националната сигурност е внесена за обсъждане. Съмнителните връзки на Самс също са подложени на анализ. Джеймс Кирчик в своята статия: \"Реалисти с връзки в Москва се присъединяват към републиканския кандидат (Тръмп)\", публикувана на 27 април 2016 година, съобщава, че \"Центърът за национални интереси\" не просто е предоставил трибуна за представяне на външнополитическата платформа на Тръмп, а е и участвал в написването и в качество на съветник. В същото време Центърът има отдавнашни и близки връзки с Кремъл\".   \"През 2005 година два руски източника – вестниците \"Комерсантъ\" и Moscow Times, съобщиха, че Саймс се е срещал с кремълския консултант Глеб Павловски и с руския олигарх Олег Дерипаска – близък съратник на Путин. По време на тези срещи е обсъждането  Moscow Times на 6 декември 2005 година пише: \"Разработват се планове във Вашингтон да бъде създаден с руски пари експертен център, който ще се бори с негативното възприятие на Русия\", а като потенциален спонсор е сочен Олег Дерипаска. Саймс е и първият, който споменава публично проекта Russia Today – денонощен англоезичен новинарски телевизионен канал финансиран от Кремъл и пуснат през 2005 година. През 2013 година Саймс \"посещава заседанията на международния дискусионен клуб \"Валдай\" заедно с Путин, а други участници в двучасовата дискусия са бившият министър на отбраната на Германия, както и екс-премиерите на Франция и Италия. Така че участието на Саймс буди недоумение.  Във Валдай обаче Путин представя Саймс как \"американски приятел и колега\", а Саймс демонстрира лоялност към руския президент и публично заявява: \"Напълно одобрявам твърдата позиция на президента Путин в Сирия\". В края на краищата към дейността на Саймс проявява интерес Конгреса. На 13 март 2018 година в комисията, която разследва руската намеса в американските избори е поставен въпрос за Саймс: \"Имаме основания да смятаме, че господин Саймс е изиграл ключова роля при формирането на външнополитическата платформа на президента Тръмп в частта и за Русия. Комисията настоява да получи достъп до съответната лична кореспонденция на господин Саймс с представителите на предизборната кампания на Тръмп, а също така и с лица, които пряко или косвено са свързани с руското правителство\". Към Саймс и неговият център започват да се отнасят с подозрение заради неговата пропутинска позиция, от една страна, и от друга - заради участието му в кампанията на Тръмп.  Любопитен и многозначителен е фактът, че в показанията си пред Конгреса зетят на Тръмп Джаред Къшнър се опитва да \"покрие\" ролята на Саймс в изготвянето на външнополитическата платформа на Тръмп, както и за срещата с Кисляк и дори излъгва, че цялата идея и организацията на срещата са негови. По-късно обаче от показанията му става ясно, че всъщност в центъра на събитията е Саймс. Нещо повече, Къшнър казва пред Комисията:  \"Когато получихме e-mail, който изглеждаше като официално поздравление от президента Путин, ме попитаха как можем да проверим дали е истински. Аз помислих, че най-добре би било да се обърнем към единствения човек, свързан с руското правителство, когото познавам – към посланика, с който се срещнахме няколко месеца преди това. Затова писах на господин Саймс и го питах как се казва руският посланик\", разказва Къшнър.  По-късно Къшнър разказва, че със Саймс се запознал на 14 март 2016 година на обяд организиран от Центъра на Саймс.  Според Bloomberg, в следващите няколко седмици двамата обсъждат организирането на събитие, на което Тръмп да произнесе програмна реч за външната си политика.  Показателно е, че Центърът на Саймс кани и други кандидати за президент, но нито един от тях не приема поканата.  \"Центърът за национални интереси е мозъчен експертен център с бюджет над 1 милион долара. Центърът е свързан с Русия и трябва да се попитаме - действително ли действа в интерес на Америка или това е \"заден вход\" за руското правителство в самото сърце на политическия естаблишмънт на САЩ? Директорът на Центъра Дмитрий Саймс е завършил Московския държавен университет и е бивш заместник-секретар на Всесъюзния ленински комунистически младежки съюз. Той емигрира в САЩ през 1973 година и чрез странни контакти влиза в кръга близък до бившия американски президент Ричард Никсън. В края на живота си Никсън създава мозъчен център наречен \"Никсънов център за мир и свобода\", и през 1994 година предлага на Саймс да го оглави. Но през 2011 година семейството на Никсън скъсва отношенията си с Центъра на Саймс, напускат почти всички автори на списанието, начело със Збигнев Бжежински и Франсис Фукуяма, заради  Както пише Politico, \"Саймс се превръща в петно върху доброто име на семейство Никсън и на репутацията на всеки, свързан с него. Саймс оправдава действията на руския автократ Владимир Путин, и дори се обявява срещу сенатор Джон Маккейн заради неговата критика срещу нахлуването в Грузия\".  Райян Лиза в New Yorker в статията си \"Как Джаред Къшнер помогна на руснаците да получат достъп до предизборния щаб на Тръмп\" пише: \"Екипът на Тръмп, особено Къшнър, проявява все по-голям интерес към информацията, която им предлагат високопоставени руснаци, договаряйки се за среща. За Кисляк това е важен момент. Руският посланик представя страната си, чиито спецслужби 10 месеца преди това са пробили сървърите на националния комитет на Демократическата партия, а само месец преди това - електронната поща на Джон Подеста, ръководител на кампанията на Хилари Клинтън. Кисляк е поканен на речта на Тръмп и му е отредено почетно място на първия ред. В самата реч Тръмп протяга маслинова клонка на Владимир Путин, като призовава към подобряване на отношенията с Русия и за постигане на споразумение, което би било \"превъзходно за Америка и в същото време добро за Русия\". През 2016 година той е съветник за Русия и на кандидата за президент от Републиканската партия Рон Пол. Алана Гудман още на 20 август 2014 година обръща внимание на тази връзка като публикува в The Washington Free Beacon статията \"Руските връзки на Рон Пол\":  \"Сенатор Пол посочи като един от ключовите си външнополитически съветници тясно свързан с Кремъл руски експерт със съмнителна репутация. Дмитрий Саймс и центърът му са удобна площадка за достъп на руските власти до политическия естаблишмънт във Вашингтон. Връзките с Москва изцяло са просмукали тази организация, в управителния съвет на издаването от Центъра списание The National Interest влиза Алексей Пушков, депутат от руската дума, включен в санкционния списък на САЩ заради участието му в руската агресия срещу Украйна. Пушков обвиняваше публично администрацията на президента Джордж Буш в организирането на терористичните атаки от 11 септември 2001 година\". Явно Пол е бил резервният вариант за Кремъл, в случай, че Тръмп се провали на първичните избори. Но през 2016 година Тръмп не се проваля. Проваля се Пол. Не трябва да се изненадваме, че в началото на август тази година (2018-та) именно Пол, най-вероятно съгласувано с Тръмп, Саймс и Кремъл, отнесе писмо на Путин от Тръмп. За Тръмп и до момента е крайно важно   заобикалящ традиционните американски структури, отговарящи за сигурността и външната политика на САЩ.   Именно създаването на такъв канал обсъждат на 1 декември 2016 година Къшнър и генерал Майкъл Флин с руския посланик Кисляк по време на среща в Trump Tower.  Както по-късно потвърждава Къшнър, те са обсъждали използването на комуникационното оборудване на руското посолство. заради започналия скандал и разследвания на руската намеса Кисляк беше отзован, затова и е решено сенатор Пол да стане куриер между Тръмп и Путин.   По отношение на Саймс има достатъчно много подозрения, за това, че той е агент на Кремъл: показанията на Мария Бутина, фактът, че той е протеже на бившия шеф на КГБ и създател на службата за външно разузнаване Евгений Примаков, който лично пише препоръките на Саймс, информацията за съветското комсомолско минало на Симес (Саймс) преди \"стремителната\" му емиграция в САЩ. Руският дисидент Андрей Пионтковски съобщава, че когато кремълските чиновници пристигали в САЩ по заповед от Москва трябвало да се срещат със Саймс за получаване на инструкции.  Стотиците  публикации в The National Interest, в които той твърди, че с Путин задължително трябва да бъде постигнато съгласие и то при условия, които са изгодни за Кремъл, защото той иначе няма да иска да разговаря с нас и ще ни унищожи при първа възможност. Десетки часове изявления на Саймс по американски и руски телевизии, многобройните му статии и интервюта, които сочат, че Саймс, макар формално да е американски гражданин и американски експерт, заема открито прокремълска позиция по абсолютно всички въпроси на вътрешната и външната политика.  Послепис: Публикацията на тази статия предизвика драматични събития: Саймс, който е американски гражданин от 1973 година незабавно напусна САЩ и замина за Москва, където от няколко дни е водещ на политическото предаване \"Голямата игра\" по държавната телевизия.", "date": "2018.10.02", "title": "Разкрития за руски агент във Вашингтон: връзките с Тръмп – директен канал с Путин"}
{"url": "https://www.faktor.bg/bg/articles/ikonomika/biznes/-bulgargaz-i-gazprom-eksport-podpisaha-aneksi-za-dostavka-na-priroden-gaz", "text": "\"Булгаргаз\" и \"Газпром Експорт\" са подписали анекси към Договора за доставка на природен газ, с които той вече е приведен в съответствие с одобрените от Европейската комисия ангажименти. Това съобщиха от българската газова компания след среща с доставчика си в Санкт Петербург. Очаква се в резултат на предоговарянето на документа, страната ни да постигне по-добри цени и условия за доставка на синьо гориво. За да изпълни решението на Европейската комисия по антимонополното дело, \"Газпром Експорт\" изпрати до \"Булгаргаз\" предложение за изменения и допълнения в Договора за доставка на природен газ, което предвижда промяна на клауза, позволяваща всяка от страните да може да поиска преразглеждане на цената. Едно от условията това да стане, е да има значителна промяна на икономическите обстоятелства на Европейските газови пазари, които са извън контрола на страните, или промяната на цените на синьото гориво в газоразпределителните центрове в Европа. Договорите могат да се преразглеждат веднъж на две години. Предвижда се и възможност „Булгаргаз“ да поиска промяна на точката на доставка, която в момента е Негру Вода, като поиска всички или част от договорените обеми газ да бъдат доставяни в Берегово, Украйна или Велке Капушани, Словакия. \"Булгаргаз\" може да поиска тази промяна, ако не е в състояние самостоятелно да организира преноса на газ. Българското дружество е поставило за обсъждане и други търговски и технически въпроси, с което започва процесът на договаряне за изменение в клаузите на Договора за доставка на природен газ. Следващата работна среща между експерти на двете дружества е планирана през месец ноември.", "date": "2018.10.02", "title": "\"Булгаргаз\" и \"Газпром Експорт\" подписаха анекси за доставка на природен газ"}
{"url": "https://www.faktor.bg/bg/articles/tsveta-karayancheva-tryabvat-savmestni-usiliya-za-turisticheski-inovatsii-v-chernomorskiya-region", "text": "Необходими са съвместни усилия за внедряване на иновации в туризма в Черноморския регион. Това каза председателят на Народното събрание Цвета Караянчева на откриването на 51-вото заседание на Комитета на Парламентарната асамблея на Черноморското икономическо сътрудничество (ПАЧИС) по културата, образованието и социалните въпроси, предаде агенция „Фокус“.   „Териториите на Черноморския регион се отличават със забележително екологично, природно и културно разнообразие, както и с богато историческо и археологическо наследство. То привлича много туристи от цял свят“, каза още председателят на парламента.   По думите ѝ за повече туристи в Черноморския регион е необходимо да бъдат положени съвместни усилия по предлагането и приемането на политики, които да насърчават внедряването на иновации в туризма, подобряване на качеството и разнообразието на предлаганите продукти, повишаването на професионалните квалификации и преодоляване на сезонността на търсенето.   „Постигането на точния баланс между тези елементи може да се окаже истинско предизвикателство“, каза още Цвета Караянчева.   Туристическата индустрия се променя с ускорени темпове и се превръща във водещ световен социално-икономически отрасъл, който генерира един от най-значимите източници на приходи и на работни места, каза още Караянчева.   „През последните десетилетия туризмът е сред най-важните сектори за глобалното развитие“, коментира тя. „Присъствието на туризма в живота на съвременните граждани е все по-осезаемо. Все повече от тях пътуват по лични или професионални причини“, посочи Цвета Караянчева.   „Фактът, че туризмът има отношение към културното и природното наследство, към традициите и съвременната култура на държавите го превръща във важно средство за предоставяне на ценности и популяризиране на европейския модел“, обясни тя.", "date": "2018.10.02", "title": "Цвета Караянчева: Трябват съвместни усилия за туристически иновации в Черноморския регион"}
{"url": "https://www.faktor.bg/bg/articles/agentsiya-mitnitsi-vleze-na-proverka-vav-vinproma-na-bankerkata-petya-slavova-v-pomorie", "text": "Служители на Агенция \"Митници\" извършват рутинна проверка в Винпром \"Черноморско злато\" в Поморие, информира БНР. От ръководството на завода са потвърдили за проверката пред общественото радио, но са отказали допълнителен коментар. По неофициална информация част от машините са били наводнени след дъждовете от вчера. Заради пломбирането им те не могат да бъдат изкарани и изсушени. Справка в Търговския регистър сочи, че в надзорния съвет на винпрома са банкера Петя Славова, собственик на \"Инвестбанк\", дъщеря ѝ Жени чрез компанията си \"Грейн Нюз\" и Ивайло Василев чрез своята фирма \"Чалис\". Петя Славова и Ивайло Василев са акционери във \"Феста Холдинг\" според данни на сайта на дружеството. Една от обявените дейности на дружеството е винопроизводство.", "date": "2018.10.02", "title": "Агенция \"Митници\" влезе на проверка във Винпрома на банкерката Петя Славова в Поморие"}
{"url": "https://www.faktor.bg/bg/articles/zakon-razdelya-balgariya-na-chetiri-regiona", "text": "В Закона за регионалното развитие няма да се определят административни центрове на районите. Предвижда се да могат да бъдат определени градове, в които да се осъществяват функции по планиране, програмиране, ресурсно осигуряване, наблюдение и оценка на регионалното развитие. Това е един от акцентите в подготвения проект за изменение на Закона за регионалното развитие. С него се предлага нов териториален обхват и вариант с четири района - Дунавски, Черноморски, Югозападен и Тракийско-Родопски район. Това обяви при участието си в годишната среща на местните власти в \"Албена\" министърът на регионалното развитие и благоустройството Петя Аврамова, съобщиха от ведомството. Министър Аврамова е обяснила, че с промените се предлага нова система от документи за стратегическо планиране на регионалното развитие. Предвижда се с нея да се въведат нов тип документи на всяко ниво, обединяващи стратегическото и пространствено планиране на регионалното развитие, като ще отпаднат стратегическите документи на областно ниво. Друго предложение е общинският план за развитие да включва и интегриран план за градско възстановяване и развитие. Нов момент ще има и при организацията на управление на регионалното развитие, е съобщила още регионалният министър. Предлага се въвеждане на двустепенен модел на управление на регионални съвети за развитие в регионите, който ще включва управленски и експертно-технически състав. Правомощията им ще бъдат разширени. Те ще изпълняват функции за изпълнението на програми, съфинансирани от ЕС, включително по отношение на съгласуване, избор и оценка на проекти в изпълнение на плана за регионално и пространствено развитие на региона при делегиране на функциите от съответните управляващи органи на оперативните програми. Предлага се отпадане на областните съвети за развитие. Конкретните механизми за осъществяване на предложените промени ще бъдат изяснени в правилника за прилагане на закона, който ще бъде готов шест месеца след публикуване на закона. Предстои предложението за изменение на закона да бъде подложено на обществени консултации и междуведомствено съгласуване. Промяната на модела за регионална политика се изпълнява с подкрепата на Световната банка и Организацията за икономическо сътрудничество и развитие, съгласувано с Европейската комисия, е казала Петя Аврамова. Началникът на Дирекцията за национален строителен контрол арх. Иван Несторов, който също е участвал в дискусията, е съобщил, че заради допуснати нарушения са отнети лицензите на три фирми за строителен надзор: \"ИНЕКС КОНСУЛТ\" ООД, \"Глобал Консулт 07\" ООД и \"Билд Контрол\" ЕООД. Одобрени са кадастралната карта и кадастралните регистри за над 73 000 кв. км, представляващи почти 66 на сто от територията на страната. Набраната информация обхваща 13,6 млн. недвижими имота, е съобщила на форума изпълнителният директор на Агенцията по геодезия, картография и кадастър инж. Виолета Коритарова. Кадастърът е покрил всички областни градове, 124 общински центрове и 671 други населени места и територии с развит пазар на имотите и инвестициите, включващи Черноморското крайбрежие и планинските курорти.", "date": "2018.10.02", "title": "Закон разделя България на четири региона"}
{"url": "https://www.faktor.bg/bg/articles/politsiyata-zalovi-18-imigranti-na-am-trakiya", "text": "18 нелегални мигранти са задържани край 64-и км на автомагистрала „Тракия“, съобщиха от пресцентъра на МВР. Рано тази сутрин местен жител сигнализирал, че е забелязал група чужденци в гориста местност в непосредствена близост до 64-ти километър на автомагистрала „Тракия“ в посока за София. Светкавично натам бил насочен екип на сектор „Пътна полиция“ при ОДМВР - Пазарджик, патрулирал наблизо. Униформените установили на място 18 чужденци – 14 мъже и 4 деца, а при предприетата проверка станало ясно, че те се придвижвали без документи за самоличност. Към района били насочени и служители на РУ - Септември и група „Миграция“. Предстои отвеждането на чуждите граждани в ОДМВР - Пазарджик за установяване на тяхната самоличност, както и от коя държава идват и как са влезли на територията на страната ни. Ще им бъде извършен и първичен медицински преглед. По случая е образувано полицейско производство, работата по което продължава.", "date": "2018.10.02", "title": "Полицията залови 18 имигранти на АМ \"Тракия\""}
{"url": "https://www.faktor.bg/bg/articles/zdravnata-kasa-iska-sama-da-se-dogovarya-i-kupuva-direktno-meditsinski-izdeliya", "text": "Националната здравноосигурителна каса (НЗОК) иска и сама да може да купува директно от производителите или търговците на едро медицински изделия, нужни за болничната помощ. Промени в наредбата за плащането на лекарствени продукти, които ще дадат такава възможност на касата, са качени за съгласуване от здравното министерство. Сега здравната каса покрива на болниците купените от тях медицински изделия. А лечебните заведения сами сключват договорите и купуват от търговци и производители. Според измененията медицинските изделия за болнична помощ, плащани от касата, ще бъдат разделени в две групи – такива, купувани от болниците и покривани впоследствие от касата, и други, директно купувани от НЗОК. Всяка година ще се прави списък на това кои медицински изделия ще бъдат директно купувани от касата, техните цени и количества. Производителите или търговците на едро с медицински изделия ще сключват договор директно с НЗОК за доставка на медицинските изделия. Както и досега, касата ще определя максималните суми и стойност, които тя ще покрива за медицинските изделия, както и прогнозно колко такива средства ще й трябват на годишна база. \"Възможността за НЗОК да сключва договори с производители или търговци на едро с медицински изделия, представили най-разходоефективни за бюджета на НЗОК предложения, е предложение, отново свързано със спазване на бюджетната дисциплина, стриктно придържане към нормите на Закона за публичните финанси, както и със стремежа на НЗОК да осигури достъп на повече здравноосигурени лица до необходимите им съобразно здравословното им състояние медицински изделия\", се казва в мотивите на вносителите.", "date": "2018.10.02", "title": "Здравната каса иска сама да се договаря и купува директно медицински изделия"}
{"url": "https://www.faktor.bg/bg/articles/obshtestvo/ulitsata/ministar-valchev-shte-pregovarya-s-izdatelstvata-za-po-niski-tseni-na-uchebnitsite", "text": "Министерството на образованието и науката ще преговаря с издателствата за цената на учебниците в девети клас. Учители и родители сигнализираха, че цената не е по джоба на всеки, съобщава Би Ти Ви. Тази есен деветокласниците ще учат по изцяло нова учебна програма. Затова и учебниците са чисто нови. Родители обаче се оплакаха от тяхната цена. Учебникът по история струва почти 17 лв. А пълният комплект може да достигне 300 лв. Деветокласниците, които учат в паралелка със засилено изучаване на чужд език, трябва да наваксат с материала по общообразователните предмети от 8-ми клас и да си купят по два учебника по някои дисциплини. Учебниците са по нова програма и не може се намерят на старо. Министерството на образованието ще търси решение за непосилните цени на среща с издателствата. „В условията на пазарна икономика наистина не можем да регулираме цените. Ще направя скоро среща с издателствата. Факт е, че са по-скъпи, отколкото преди. Само по някои дисциплини и на някои издателства”, коментира Красимир Вълчев, министър на образованието и науката. Учители са убедени, че има механизми, с които да се постигне по-добра цена. „Аз се учудвам защо издателствата трябва да напечатат учебниците на възможно най-луксозната хартия, разбира се, тя е и възможно най-скъпата, освен това е и най-тежката”, каза Венелина Николова, директор на 125 СУ „Боян Пенев”. Следващата година сегашните деветокласници отново ще учат по нова програма и нови учебници. Вероятно срещата между министъра и издателствата ще се състои до края на седмицата. А от Асоциация „Българска книга”, в която членуват повечето издателства, засега отказват коментар.", "date": "2018.10.02", "title": "Министър Вълчев ще преговаря с издателствата за по-ниски цени на учебниците"}
{"url": "https://www.faktor.bg/bg/articles/zaradi-bezotgovoren-shofyor-na-avtobus-patnitsite-se-molyat-da-stignat-zhivi", "text": "Шофьор на автобус по линията Бургас-Плевен паникьоса пътниците с рисково управление в дъжда вчера. Възмутена пътничка от автобуса, пътуваща до Габрово, споделя, че въпреки мокрия път, водачът е летял с висока скорост, докато вниманието му е било заето с разлистване на документи, пише Novini.bg. Заради безотговорен шофьор пътниците се молят да стигнат живи до крайната си дестинация. Кадрите се появяват повече от месец след тежката катастрофа край Своге, взела десетки жертви. „Днес беше най-кошмарното ми пътуване Бургас-Габрово с автобус. Добре, че пристигнахме живи и здрави в този дъжд макар, че никой не забеляза с какво се занимава шофьорът през цялото време, докато караше поне 60 човека. Снимах и даже ми падна батерията от кадри, че ако бях умряла, поне да видят хората за какво става въпрос в нашата държава и защо има катастрофи. Нямаше чистачки през целия път, а на Шипка вече мислех, че сме в пропастта. Постоянно си бъркаше в носа този идиот КОШМАР“, пише жената.", "date": "2018.10.02", "title": "Ужас в автобуса: Пътници се молят да стигнат живи до Габрово"}
{"url": "https://www.faktor.bg/bg/articles/obshtestvo/zakon-i-red/8-nelegalni-migranti-sa-zadarzhani-v-gora-kray-avtomagistrala-trakiya", "text": "18 нелегални мигранти са задържани на автомагистрала \"Тракия\", съобщиха от МВР. Рано тази сутрин местен жител сигнализирал, че е забелязал група чужденци в гориста местност близо до 64-ти километър на автомагистралата в посока за София. Натам бил насочен екип на сектор \"Пътна полиция\" при ОДМВР - Пазарджик, патрулирал наблизо. Униформените установили на място 18 чужденци – 14 мъже и 4 деца, които се придвижвали без документи за самоличност. Към района били насочени и служители на РУ - Септември и група \"Миграция\". Чуждите граждани са отведени в ОДМВР - Пазарджик за установяване на тяхната самоличност, от коя държава идват и как са влезли у нас.", "date": "2018.10.02", "title": "8 нелегални мигранти са задържани в гора край автомагистрала \"Тракия\""}
{"url": "https://www.faktor.bg/bg/articles/obshtestvo/zakon-i-red/balgariya-e-na-vtoro-myasto-po-broy-zhertvi-ot-katastrofi-v-es", "text": "\"24 деца са загинали при катастрофи от началото на годината. Страната ни е на второ място в ЕС по брой жертви при пътни инциденти на 1 милион души. Пред нас е само Румъния, където загиналите са повече\", стана ясно на конференция по пътна безопасност. Всяка година един милионен град в света умира във войната по пътищата. Жертвите в страните от Европейския съюз са най-малко, но най-голям принос в черната статистика дават България и Румъния, където на 1 милион души население в автомобилни катастрофи загиват два пъти повече хора отколкото във Великобритания. До 2020 година трябва да сме намалили жертвите наполовина в сравнение с 2010. \"В абсолютни цифри това означава, че броят на загиналите през 2020 година не бива да надвишава 388. И макар през изминалата година да е налице намаление на броя на загиналите в сравнение с предходните две години, все още сме далеч от целта. Неспазването на правилата за движение и агресията на пътя се смятат за ключови причини, които водят до човешка грешка и тежка катастрофа. Често това се случва заради лоша подготовка на шофьорите, особено тези взели книжка през последните 20 години. Според експерти е необходимо да се променят програмите за обучение на шофьори. От транспортното министерство предвиждат връщане на полигона, както и шофирането в трудни условия\", заяви министърът на вътрешните работи Младен Маринов. \"И контролът по теоретичното и практическо обучение и респективно контролът върху полагането на теоретични и практически изпити, следва да бъде, ще използвам мека дума, оптимизиран. Предвижда се още въвеждането регистрация и контрол на автосервизите, както и създаването на пълно електронно досие за техническото състояние и ремонтите на всеки автомобил. Състоянието на пътищата и системите за безопасност са друг основен проблем, на който се търси решение. В сила са вече нови изисквания за проектиране на пътища\", заяви от своя страна Росен Желязков, министър на транспорта, информационните технологии и съобщенията.", "date": "2018.10.02", "title": "България е на второ място по брой жертви от катастрофи в ЕС"}
{"url": "https://www.faktor.bg/bg/articles/obshtestvo/sled-narodniya-sad-za-mitko-varbanov-i-halvadzhiyan-poluchi-zlaten-skunks", "text": "Продуцентът на „Господари на ефира“ Джуди Халваджиян получи „Златен скункс“, заради случая с репортера на предаването Димитър Върбанов. С приемането на статуетката, Джуди Халваджиян поема своята отговорност за разразилия се в последните дни скандал, доказвайки на практика един от принципите на „Господари на ефир“ - безпристрастност и обективност във всяка ситуация.  Статуетката дойде след дъжд-качулка и след като в социалните мрежи изригнаха в подкрепа на Върбанов. Някои сравниха поведението на колегите и шефовете му с \"Другарски съд\" и попитаха защо зад младия репортер не застана началникът му Джуди Халваджиян. От кумова срама, довечера и той ще си получи срамната награда за гафа, който сътвори предаването му.", "date": "2018.10.02", "title": "След \"Народния съд\" за Митко Върбанов, и Халваджиян получи Златен скункс"}
{"url": "https://www.faktor.bg/bg/articles/d-r-daritkova-za-parvi-pat-bsp-shte-vnese-vot-na-nedoverie-po-namereniya", "text": "За първи път ще станем свидетели на вот на недоверие по намерения. Защото едва сега се пишат мотивите за вота на недоверие за здравеопазването. Това коментира в студиото на БНТ депутатът от ГЕРБ Даниела Дариткова. Когато някой казва, че се краде в системата, то тогава трябва да се каже  и кой краде, призова депутатът от ГЕРБ. Моделите за здравеопазване вече са факт в комисията по здравеопазване в НС, посочи Дариткова. Те бяха подложени на широка обществена дискусия. Важно е да чуем експертите и политиците. Но вместо това – от БСП не искат да разговаряме, а те демонстрират, че имат алтернатива…Визия за България ли е тази алтернатива, риторично попита Дариткова и добави, че от прочетено оставя впечатлението, че става дума  за „бюджетно“ здравеопазване. Ние сме готови на диалог, но колегите не искат да дебатират, готвят вот на недоверие, искат да останат твърдо опозиция, каза на финала Даниела Дариткова.", "date": "2018.10.02", "title": "Д-р Дариткова: За първи път - БСП ще внесe вот на недоверие по намерения"}
{"url": "https://www.faktor.bg/bg/articles/evrodeputati-obideni-zaradi-sravnenieto-na-es-sas-sssr", "text": "Лидери в Европейския парламент поискаха от британския външен министър Джереми Хънт да се извини за направено от него сравнение между ЕС и СССР, предаде Асошиейтед прес, цитирана от БТА. След изказването на Хънт през уикенда, водещи партии в Европарламента отправиха остри критики. \"Г-н Хънт, би трябвало да се извините за това, което казахте\", призова Манфред Вебер, лидер на парламентарната група на Европейската народна партия, която е най-голямата в ЕП.   Ги Верхофстад, лидерът на фракцията на либералите, заяви пред евродепутатите, че Хънт обижда не евродепутатите, а \"милионите обикновени граждани, живели толкова дълго под съветско управление\".  В реч на годишната конференция на Консервативната партия тази неделя, британският външен министър оприличи Европейския съюз на Съветския съюз: \"Изглежда смятате, че начинът, по който ще задържите отбора заедно, е да накажете този, който го напуска... ЕС бе създаден, за да защитава свободата. Съветският съюз бе този, който пречеше на хората да го напуснат\", сподели Хънт. \"Урокът от историята е ясен: ако превърнете ЕС от отбор в затвор, желанието да го напуснем няма да намалее - ще расте, и ние няма да сме единственият затворник, който ще иска да го напусне.\" Британската министър-председателка, Тереза Мей, изрази категорично несъгласие с думите на външния министър. \"Докато седя на тази маса в ЕС, виждам страни, които са били част от Съветския съюз, а сега са демократични страни. Мога да ви кажа, че двете организации не са еднакви\", сподели Мей.", "date": "2018.10.02", "title": "Евродепутати обидени заради сравнението на ЕС със СССР, настояват за извинение"}
{"url": "https://www.faktor.bg/bg/articles/sled-referenduma-intrigata-v-makedoniya-se-zaplita-bez-promyana-na-imeto-nyama-chlenstvo-v-nato", "text": "\"Надявам се да приключим преговорите с Македония до януари 2019 г.\", заяви днес генералният секретар на НАТО Йенс Столтенберг в Брюксел. Той изтъкна, че единственият път към членството е да се реализира споразумението за името на бившата югорепублика, посочва КлубZ.бг. Преговорите, за които шефът на алианса спомена, \"ще допуснат Скопие на масата\" му. Но това още не е пълноправно членство, а проправян на пътя към него. Столтенберг говори в навечерието на започващата утре среща на военните министри на страните членки. България ще бъде представена от зам.- министър Атанас Запрянов. \"Когато приключат всички преговори, ще подпишем протокол за членство. И Македония ще получи място на масата на НАТО. Ако се откажат от преименуване, няма да има възможност за влизане в НАТО. Друга алтернатива няма. Трябва да доведа това до тяхното (на македонските лидери - б.р.) знание\", категоричен бе Столтенберг. Той приветства резултатите от референдума в Македония от 30 септември. Макар 90 на сто от участниците да подкрепиха промяна на името на страната, активността бе твърде малка и той може да бъде обявен за невалиден. \"Нека в Скопие решат какво да правят. Ние сме готови да ги продължим дотогава, докато тази страна иска това\", каза още шефът на НАТО. И изтъкна предимствата на Северноатлантическия договор, като даде а пример влязлата в него миналата година Черна гора. Оттогава до днес инвестициите в тази страна от другите членки на НАТО са нарастнали два пъти. Което е създало и доста работни места. „Ние продължаваме да бъде обезпокоени поради факта, че Русия не спазва международните си анжажименти, включително Договора за ликвидиране на ракетите със среден обсег, - каза Столтенберг. - След като години наред отричаще, Русия наскоро призна за съществуването на нова ракетна система, наречена 9M729. Русия не е предоставила никакви заслужаващи доверие отговори за тази нова ракета. Всички съюзници са съгласни, че най-правдоподобната оценка е, че Русия нарушава Договора. Русия трябва спешно да отговори по подходящ и прозрачен начин на тези опасения.“ Същевременно генералният секретар на НАТО добави, че представител на Русия са поканени да наблюдават предстоящите учения Trident Juncture на пакта, които ще се състоят по-късно този месец в Норвегия. Същото са поканени да направят и другите страни членки на Организацията за сигурност и сътрудничество в Европа (ОССЕ). Маневрите ще демонстрират готовността на НАТО да придвижва бързо силите си. Те ще бъдат едни от най-мащабните през последните години. В тях ще участват 45 000 души от 31 страни, членуващи в алианса, или негови партньори. Ще участват също 150 бойни самолета, 60 бойни кораба и над 10 000 военни коли. „Сценарият е измислен, но реалистичен. Той ще имитира колективен отговор на НАТО на въоръжено нападение срещу един съюзник. И ще изпробва способността ни да подсилим войските ни в Европа и от другата страна на Атлантика. Ученията са отбрантелни и прозрачни“, посочи Столтенберг. Учения на НАТО ще има и в Сърбия, и то идната седмица. Това ще бъдат най-големите маневри на пакта, отработващи оказване на помощ при бедствие. Те ще протекат с участието на 40 държави. За първи път такива учения има в Сърбия, което според Столтенберг показва силното и високо ценено партньорство между алианса и Белград. Генералният секретар ще присъства на тези учения. Освен Сърбия той ще посети Хърватия и Словения.", "date": "2018.10.02", "title": "След референдума интригата в Македония се заплита: Без промяна на името - няма членство в НАТО"}
{"url": "https://www.faktor.bg/bg/articles/novini/svyat/ruski-medii-putin-i-vuchich-reshavat-sadbata-na-kosovo", "text": "\"Разговаряхме за Косово и Метохия и срещнах искрено разбиране от страна на руския президент\", заяви сръският президент Александър Вечич след срещата си в Кремъл, цитиран от В92. В Москва се провеждат преговори между президентите на Сърбия и Русия Александър Вучич и Владимир Путин. Визитата на сръбския президент преминава на фона на особстряне на отношенията с Косово, затова се очакваше Вучич да поиска помощ от Кремъл, съобщават руски медии и коментират, че двамата президенти \"решават съдбата на Косово\". Сръбският президент съобщи след срещата, че запознал Путин \"в най-малките детайли със ситуацията в Косово, какво искат Великите сили, каква е ролята на Русия и каква помощ очаква Сърбия\". \"Договорихме се за всичко, получихме всичко, което поискахме\", каза Вучич и съобщи и, че Путин е приел поканата му да посети Сърбия. \"Моментът, в който се срещам с президента Путин е един от най-важните за нас през последните няколко години. Ситуацията в нашия регион е много сложна, имаме сериозни политически проблеми в региона. Затова срещата с президента Путин има особено значение\", коментира Вучич. Пред журналистите той каза още, че е \"изразил дълбоката си признателност към Путин за всичко, което той прави за Сърбия на руски език, като нарекъм руския президент: \"Скъпи приятелю Владимир Владимирович\". Това е второто посещение през тази година на Вучич в Кремъл.", "date": "2018.10.02", "title": "Руски медии: Путин и Вучич решават съдбата на Косово"}
{"url": "https://www.faktor.bg/bg/articles/novini/svyat/-svobodna-evropa-za-makedoniya-ima-li-tayni-pregovori-za-mnozinstvo-v-parlamenta", "text": "В Македония са в очакване на началото на преговорите между управляващи и опозиция за събиране на парламентарно мнозинство от две трети, за да бъде утвърдена промяната на името на страната в Конституцията. В продължение на целия ден обаче така и не съобщена информация за стартирането им, отбелязват от местната редакция на Радио „Свободна Европа“ в статия, озаглавена „Има ли тайни преговори за мнозинство в парламента?“, предава \"Фокус\".  От ВМРО-ДПМНЕ очакват покана за среща, след като премиерът Зоран Заев обяви, че започват преговори за квалифицирано мнозинство за конституционните промени. Но от опозиционната партия, цитирайки на резултатите от референдума, твърдят, че волята на гражданите на Македония е името на страната да не се променя. В краткия срок до десет дни, определен от правителството като ключов за осигуряването на квалифицирано мнозинство (в противен случай ще бъдат организирани предсрочни избори следващия месец), партиите не разкриват много подробности за евентуални преговори. От СДСМ заявиха, че преговорите за осигуряване на мнозинство от две трети в парламента за конституционните промени могат да се водят и с депутати, а ако има нужда - и с лидера на ВМРО-ДПМНЕ Християн Мицковски.  Началото на преговорите обяви премиерът Зоран Заев, а вицепремиерът Радмила Шекеринска уточни, че следващите седем до десет дни ще бъдат решаващи за страната.  Сега има предпазливост в изказванията на представителите както на управляващото мнозинство, така и на опозицията. Първите казват, че искат да дадат време на процеса на преговори с опозицията за промени в Конституцията, а от опозицията очакват официална покана за среща, но същевременно отхвърлят възможността да подкрепят промените в Основния закон. На въпрос дали биха участвали в преговорите за конституционните промени, говорителят на ВМРО-ДПМНЕ Димче Арсовски отговори, че това е запитване в стил „какво би било, ако би било\". „Засега няма никакви преговори, а резултатът от референдума показва ясно волята на гражданите да няма никакви конституционни промени по отношение на споразумението, подписано с Република Гърция\", заяви Арсовски за Радио „Свободна Европа“. В интервю за „Алфа ТВ“ Християн Мицкоски подчерта, че парламентарната група на ВМРО-ДПМНЕ е монолитна. Но сред 42-мата депутати от опозиционната партия имаше различно позициониране и около самия референдум. Така например бе публикувана снимка от координатора на парламентарната група Драган Данев, на която гласува. Твърди се, че фотографията е от деня на провеждане на референдума. Подобна ситуация се повтори и в самото партийно ръководство - Мицкоски каза, че ще се въздържи от гласуване, а негов заместник в партията, вицепредседателят Митко Янчев, се разходи до избирателната секция. Правителството има 71 депутати, а за конституционните промени се нуждае от още най-малко девет гласа.  Кои са другите членове на Парламента: ВМРО-ДПМНЕ има 42 депутати, Социалистическата партия на Македония - трима, Демократическата партия на сърбите в Македония един, ГРОМ и АВАЗ – по един. Несигурна остава и подкрепата на Ферид Мухич, който стана депутат от списъка на СДСМ, но досега вече няколко пъти е гласувал по различен начин от този на неговата група. И докато в парламента продължават изчисленията за вота, за западните политици изглежда няма дилема, че трябва да се продължи с прилагането на Договора от Преспа чрез прокарването на конституционните промени. Генералният секретар на НАТО Йенс Столтенберг и председателят на Европейския съвет Доналд Туск чрез съвместно изявление прецениха, че сега всичко е в ръцете на политиците в Скопие, които трябва да изберат пътя напред. „Решенията, които ще приемат в следващите дни и седмици, ще определят съдбата на страната и народа за много поколения. Насърчаваме ги да сграбчат тази историческа възможност \", бе призивът на двамата дипломати. За разлика от тях обаче, лидерът ВМРО-ДПМНЕ Мицкоски смята, че с процеса за по-нататъшното прилагане на споразумението с Гърция е свършено след референдума. Президентът на Македония Георги Иванов заяви, че народът ясно е изразил несъгласието си с прибързани и вредни решения, взети без предварително постигнат национален консенсус. Той добави, че решението на гражданите задължава политиците, и че парламентът в Скопие трябва да уважи това. Иванов допълни, че очаква от управляващото мнозинство да поеме отговорност за неуспешния референдум.", "date": "2018.10.02", "title": "„Свободна Европа“ за Македония: Има ли тайни преговори за мнозинство в парламента?“"}
{"url": "https://www.faktor.bg/bg/articles/boris-dzhonsan-planat-na-tereza-mey-e-predatelstvo-spryamo-demokratsiyata", "text": "Бившия британски външен министър Борис Джонсън заяви днес, че планът  Чекърс на премиера Тереза Мей няма бъдеще и че е предателство спрямо демокрацията. „Сега е времето да отхвърлим Чекърс!“, каза той на годишния конгрес на Консервативната партия под бурни аплодисменти. В речта си, която бе гвоздеят на програмата днес на партийния форум, Борис Джонсън засегна много повече неща от Брекзит. Той каза, че  Консервативната партия трябва да се фокусира върху реда и закона, върху намаляването на данъците и строежа на повече жилища, за да могат торите да победят  лейбъристите на следващите общи избори. Политическите наблюдатели обаче заявиха, че не смятат, че тази реч ще промени съществено нещата около Брекзит. Не само новини около Борис Джонсън белязаха днешния ден в Бирмингам. Премиерът Тереза Мей обяви, че правителството застава твърдо зад новата имиграционна политика, която ще гарантира спад на имигрантите, идващи да заемат нискоквалифицирани работни места: „Имиграционната политика, която обявяваме днес, изпълнява вота от референдума и поема обратно контрола върху нашите граници. Тя дава гаранции за прекратяване на свободното движение веднъж и завинаги и за първи път  от десетилетия насам британското правителство ще решава колко и какви хора могат да идват в Обединеното кралство“, каза тя. Говорейки по темата от трибуната на конгреса вътрешният министър Саджид Джавид допълни: „Ние сме и ще продължаваме да бъдем дом на върховенството на закона, на гражданските свободи, на строга, но справедлива имиграция, на расово равенство и респект към всеки един от нашите граждани“ . Конгресът на торите приключва утре с реч на министър-председателя и лидер на Консервативната партия Тереза Мей.", "date": "2018.10.02", "title": "Борис Джонсън: Планът на Тереза Мей  е предателство спрямо демокрацията"}
{"url": "https://www.faktor.bg/bg/articles/novini/svyat/ot-kakvo-nay-mnogo-se-boi-kremal", "text": "Кремъл явно се е примирил, че Олег Сенцов може да умре. За управляващите в Кремъл това е по-малкото зло, защото страшно се боят да не проявят слабост. Този страх е лишил управляващите от способността да казват истината, пише Константин Егерт от \"Дойче веле\". Олег Сенцов е номиниран за престижната награда на името на Сахаров, която връчва Европарламентът. 42-годишният украински режисьор излежава 20-годишна присъда за тероризъм и от почти пет месеца е в гладна стачка с едно-единствено искане - да бъдат освободени всички украински политически затворници в Русия. На 25 октомври ще стане ясно дали Европарламентът ще му присъди наградата „Сахаров“. Не е ясно обаче друго - дали той ще е жив дотогава. През август два дипломатически източника, които считам за сигурни, съобщиха, че Кремъл е близко до решаването на \"проблема Сенцов\". Което прозвуча така, сякаш той може да бъде освободен или разменен срещу руски войници, попаднали в плен в Украйна. Досега обаче не се случи нищо подобно. Това означава, че от гледна точка на руския режим, проблемът е много по-сериозен и не засяга само съдбата на Сенцов. Серията от присъди по обвинения в тероризъм, произнесени между 2015 и 2017 година, имаше за цел да сплаши онези жители на Крим, които отказаха да приемат анексията и оставаха верни на Украйна. На тях на практика им казаха:  \"Съпротивата ви е безполезна! Крим е наш навеки, а всеки, който не е съгласен, нека просто си затваря устата!\" В крайна сметка сплашването отчасти оказа въздействие. А в очите на властите това само по себе си вече оправдава всички произнесени присъди. Освен това Сенцов не моли за себе си, а за други. Той отправя политическо предизвикателство към руската власт, а не търси някакви лични предимства. Ако властите изпълнят искането му, означава да признаят, че хората, които се намират в руските затвори, всъщност не са обикновени затворници. Те даже не са и политически затворници, каквито уж нямаше нито в бившия СССР, нито в днешна Русия. Тези хора са чисто и просто заложници на властта и колективното им освобождаване по волята на Кремъл само би потвърдило това им качество. Властите се страхуват най-много от това хората на Запад и в Русия да не възприемат освобождаването на Сенцов като израз на слабост. Управляващите не желаят да създават прецедент за в бъдеще, а хората да си мислят, че е достатъчно някой да обяви гладна стачка, за да капитулира Кремъл под натиска на обществеността. Този страх на управляващите определя почти цялата политика на днешния руски режим. Това обяснява и потоците от дебелащина и насмешки, които бълва Руското външно министерство в отговор на всякакви критики срещу ръководството на страната. Колкото и да е тъжно, трябва да признаем, че руското ръководство се е примирило с възможната смърт на Сенцов. То очевидно смята, че политическите негативи от подобно развитие все пак ще бъдат най-малки и затова отхвърли няколко молби за помилване, които впрочем бяха подадени не от самия Сенцов. Резултатът щеше да е същият, дори ако в защита на Сенцов се беше застъпил и самият римски Папа. Единственото нещо, което поне на теория би могло да промени подхода на Кремъл, е широко народно движение в подкрепа на украинските затворници в руски затвори. Такова движение обаче няма да има. Няколкото демонстрации за сключване на мир с Украйна, проведени през 2014-2015 година, не доведоха до възникването на антивоенно движение. Общественият интерес към Сенцов не е особено голям. От съдбата на режисьора се интересуват предимно хора като Алексей Навални и някои критично настроени интелектуалци. Както показа номинацията за наградата „Сахаров“, светът обаче не е безразличен към съдбата му. Предложението за  Олег Сенцов е издигнато от ЕНП - най-голямата фракция в Европарламента. Сигурен съм, че това решение е било одобрено и вероятно дори подсказано от Берлин. В крайна сметка германските депутати, свързани с ХДС на Ангела Меркел, играят значима роля във фракцията. Интересно е, че именно германски политик - бившият външен министър Ханс-Дитрих Геншер - навремето издейства освобождаването на Михаил Ходорковски, убеждавайки Путин да направи този жест на добра воля преди Олимпийските игри в Сочи. Доколкото ми е известно, както Берлин, така и Брюксел не спират да се борят за освобождаването на Сенцов. Но Ходорковски беше един и молеше за себе си.  А Сенцов се бори за други. Това е принципната разлика.  И Кремъл явно не е готов да капитулира пред един-единствен, давайки свобода на много други. Номинацията за наградата „Сахаров“ е признание за гражданския подвиг на един човек, който плаща крайно висока цена за убежденията си. Каквото и да стане, той вече е спечелил моралната победа. Ако умре, неговата история ще се впише в хрониката на някои други убийства - тези на Борис Немцов, Сергей Скрипал или на пътниците от мaлайзийския пътнически сaмолет, свален през юли 2014. Всичките тези истории разкриват психиката на управляващите в днешна Русия, чийто страх ги е лишил от способността да казват истината и да се отдръпват от пропастта, пред която се намират.", "date": "2018.10.02", "title": "От какво най-много се бои Кремъл?"}
{"url": "https://www.faktor.bg/bg/articles/tsvetanov-shte-uchastva-v-sreshta-na-upravitelniya-savet-na-evropol-v-haga", "text": "Председателят на Комисията по вътрешна сигурност и обществен ред и представител на Съвместната група за парламентарен контрол (СГПК) на Европол в Управителния съвет на Агенцията Цветан Цветанов заминава на работно посещение в Хага, Нидерландия. На 3 октомври 2018 г. (сряда), Цветанов ще участва в среща на Управителния съвет на Европол, която ще се проведе в централата на Агенцията. В рамките на своето работно посещение Цветан Цветанов ще разговаря с изпълнителния директор на Европол Катрин Де Бол, председателя на Управителния съвет на Европол Прит Паркна и номинирания за председател на Управителния съвет на Европол Виктор – Вили Апретесей. В рамките на своята визита Цветанов ще се срещне в Камарата на представителите в парламента на Кралство Нидерландия със Сибранд Бума, председател на Холандската християндемократическа партия - вторият по големина коалиционен партньор в правителството на министър-председателя от либералната партия Марк Рюте и част от семейството на Европейската народна партия. В Хага представителят на СГПК в УС на Европол ще има среща и със службата на Европол за Международни връзки и връзки с институциите на ЕС.", "date": "2018.10.02", "title": "Цветанов ще участва в среща на Управителния съвет на Европол в Хага"}
{"url": "https://www.faktor.bg/bg/articles/novini/svyat/die-welt-boykotat-na-referenduma-za-imeto-na-makedoniya-podkrepen-ot-moskva-dade-svoite-plodove", "text": "Бойкотът на референдума за името на Македония, подкрепен от Москва, даде своите плодове. Има ли все още шансове за интегрирането на тази важна от геостратегическа точка страна в ЕС и НАТО?\", пита германският Die Welt. Отбелязвайки особената геостратегическа важност на Македония, авторът припомня, че \"оттук Москва се готви да разширява своето влияние и няма да допусне членството на страната в НАТО\" \"Кампанията за бойкот на референдума беше подкрепена от Русия\", твърди пред изданието неназован дипломат. \"При това сега никой не говори, че ЕС избра неправилна стратегия: Западът поиска от Македония твърде много и твърде бързо. Сега всички надежда са на гласуването в парламента\", пише авторът. Времето ще покаже дали опозицията действително иска да блокира пътя на Македония в ЕС и НАТО.", "date": "2018.10.02", "title": "Die Welt: Бойкотът на референдума за името на Македония, подкрепен от Москва, даде своите плодове"}
{"url": "https://www.faktor.bg/bg/articles/novini/balgariya/ministar-zaharieva-patyat-za-pomirenie-na-balkanite-e-chlenstvoto-v-es-i-nato", "text": "След толкова години пропаганда резултатът на референдума в Македония не е толкова лош. Най-лошото което може да се случи – е нестабилност в региона. Това обяви в студиото на Би Ти Ви външният министър Екатерина Захариева. Парадокс е, че дългата ръка на Москва се е намесила в този референдум. Със сигурност и Турция, от гледна точка на мюсюлманското население на Балканите, а Русия – като защитник на православието, имат интереси на Балканите. Понякога те съвпадат. Трябва да минат няколко поколения, за да има пълно помирение на Балканите. Това, което обединява всички и е път към помирението – е членството на страните от Западните Балкани в ЕС и НАТО, допълни Захариева. По думите й конфликтите между управляващите и президента по повод посещението в ООН са измислени.  Напрежението между президентство и правителство беше излишно. Въпреки многото разговори за нуждата от реформи в ООН, за съжаление тази година не сме преодоляли конфликтите – все още има война в Сирия, нестабилна е Либия, има държави, които не сме успели да привлечем в борбата с глобалното затопляне и глобалния мир. В тази една седмица в Ню Йорк имаше възможност да се направят важни срещи. Тоест, за първи път ръководителят на българската делегация успя да се види с генералния секретар Майк Помпео. България стои много добре в международен план, като фактор за стабилност на Балканите. А ООН дава перспективи за засилване на международните отношения, посочи външният министър.  Екатерина Захариева определи като спекулации информацията, която излиза в медиите по повод дипломатическите назначения.  Има предложение, които президентът не приема. Надявам се да преодолеем различията между Радев и Външно. Надявам се да стигнем до най-добро представителство на България навън. Преговаряме за 32 посланика, има доста безспорни, малко неща останаха да изчистване с президента. Това е съгласователна процедура, в която на финала думата има Румен Радев, обясни Захариева", "date": "2018.10.02", "title": "Министър Захариева: Пътят за помирение на Балканите е членството в ЕС и НАТО"}
{"url": "https://www.faktor.bg/bg/articles/novini/svyat/v-baltiysko-more-vzriv-i-pozhar-na-feribot-s-335-patnitsi", "text": "Експлозия, последвана от пожар, избухна на пътнически ферибот, плаващ под флага на Литва в международни води на 135 км от Калининград, предаде РИА Новости. \"Получена е информация за експлозия и пожар на пътнически ферибот, който се намира в международни води на около 135 километра от Калининград\", съобщава източникът. Пламъците са тръгнали от машинното отделение. По-късно бе съобщено, че пожарът на борда на пътническия ферибот \"Regina Seaways\" е потушен. Агенция ТАСС цитира ръководителя на координационния център за спасителни морски дейности в Калининград Андрей Пермяков, който координира операцията по търсене и спасяване. \"Пожарът в машинното отделение е изгасен, според предварителните данни няма жертви\", посочи той.  Изясняват се обстоятелствата около инцидента.", "date": "2018.10.02", "title": "В Балтийско море: Взрив и пожар на ферибот с 335 пътници"}
{"url": "https://www.faktor.bg/bg/articles/ep-otmeni-70-mln-evro-za-turtsiya", "text": "EП реши във вторник да отмени 70 млн. евро от предприсъединителните средства, предназначени за Турция, тъй като условията за подобряване на върховенството на закона не бяха изпълнени, се казва в съобщение от пресслужбата на ЕП. През ноември миналата година Парламентът и Съветът решиха да поставят в резерв 70 млн. евро от предприсъединителните средства за Турция (70 млн. евро бюджетни кредити за поети задължения и 35 млн. евро бюджетни кредити за плащания), при условие че „Турция постигне измерими и достатъчни подобрения в областта на правовата държава, демокрацията, правата на човека и свободата на печата, съгласно годишния доклад на Комисията“.  Комисията обаче, в годишния си доклад за Турция, публикуван на 17 април 2018 г., отбеляза, че „Турция значително се отдалечава от Европейския съюз, по-конкретно в областите на правовата държава и основните права и чрез отслабване на ефективния контрол и баланс в политическата система“.  Поради тези причини поставените от бюджетния орган условия не са били изпълнени, подчертават членовете на Европейския парламент.  Съответно те подкрепят проекта за коригиращ бюджет 5/2018, в който Комисията предлага прехвърлянето на 70 млн. евро, предназначени за Турция, за укрепване на Европейския инструмент за съседство. Това ще се постигне чрез бюджетни кредити, които да обхванат действия, свързани с миграционния маршрут през Централно Средиземно море и да изпълнят част от ангажимента на ЕС за Сирия, както и да увеличат хуманитарната помощ с 35 млн. евро.  Докладът на Зигфрид Мурешан (ЕНП, Румъния) беше приет с 544 гласа „за“, 28 гласа „против“ и 74 „въздържали се“.", "date": "2018.10.02", "title": "EП  отмени 70 млн. евро за Турция"}
{"url": "https://www.faktor.bg/bg/articles/novini/balgariya/gmo-initsiativniyat-komitet-za-edinenie-tryabvalo-da-prerasne-v-partiya-edinna-balgariya", "text": "Инициативният комитет за национално единение и помирение, в който влизат учени и хора на изкуството е програмиран като параван за легитимиране на бъдещата президентска партия. Това разкриха пред Faktor.bg източници близки до „Дондуков” 2. Преди седмица доста спорният комитет, съставен от агенти на ДС, стари комунистически номенклатури, русофили и личности близки до БСП, бе приет от държавния глава Румен Радев, а само дни по-късно с официално изявление президентът обяви, че застава зад неговите идеи. Задкулисният план, създаден от хора от президентската администрация предвиждал комитетът да се превърне в своеобразен политически инкубатор за бъдеща президентска партия. Целенасочено акцентът е поставен върху ключовите думи „единение” и „помирение”, които трябвало да се превърнат в магнит за привличане на разочарованите от политическия елит народни маси. На предстоящите избори пък въпросният комитет щял да предложи на електората гражданска лисата, контролирана от президентството. По-късно гражданската структура за единение трябвало да се легитимира като самостоятелна партия – „Единна България”, по подобие на „Единна Русия” на Путин. В съседна Македония проруски сили също опитаха да реализират, но неуспешно подобна конструкция. За новата формация на Радев вече работели отделни кръгове от проваленото НДСВ, партията на Меглена Кунева и БСП. Неслучайно преди няколко седмици държавният глава в свое изявление предупреди, че сега не е време за избори. Така попари амбициите на БСП, но и отвори вратичка, че той може да бъде личността, която да откликне на политическите очаквания на хората, разочаровани от сегашното управление. Политолози обаче са категорични, че Радев се забърква в доста рискована за поста му афера, а бъдещата формация ще бъде поредното политическо ГМО.", "date": "2018.10.02", "title": "ГМО: Инициативният комитет за единение трябвало да прерасне в партия „Единна България”"}
{"url": "https://www.faktor.bg/bg/articles/analiz-na-isa-prezidentat-e-v-otkrit-front-sreshtu-kabineta-ne-mozhe-obache-da-napravi-svoy-politicheski-proekt", "text": "Институтът за стратегии и анализи (ИСА) публикува политическия си анализ за събитията в България, в Европа и в света през месец септември 2018 година под заглавие \"България на прага на тежка социално-политическа зима\". В него са посочени и някои основни белези на тази криза, фокусирайки се върху управляващи, опозиция, президент. Най-кратко те могат да бъдат формулирани така:  - Борисов пази все по-трудно баланс в страната и чужбина; - Президентът влезе в открит конфликт с премиера; - ГЕРБ ускорява темпото за европейските  и местни избори; - Бойкотът на БСП в парламента сериозно притиска властта; - ДПС се върна като балансьор в парламента; - Доган даде ясен публичен сигнал Проблемът с политическата алиенация в България вече е мултигенерационен, който не е феномен на младите, а централен социално-политически проблем в страната. Българското общество и българската държава имат нужда от промяна – дълбока, всеобхватна с акцент върху политика, икономика, социални връзки и култура. През изминалия месец за първи път социолозите единогласно заявиха, че има сериозна криза около управлението (Медиана, Алфа Рисърч, Галъп, Афис). Ясно е отчетена загубата на обществена подкрепа заради скандали във и около правителството. Тенденцията е негативна и няма изгледи за позитивен изход от ситуацията. Важен проблем за кабинета е липсата на разговор за политика. Такъв де факто отсъства от публичното през изминалия месец. Доминират теми за бизнес и политически обвързаности, кадрови назначения, олигарси, икономически интереси и спорадичните скандали. Централни събития са почти тоталната война правителство-президентство, трудно осъществената смяна на трима министри, нескопосаното задържане на двамата журналисти и тяхното разследване. И трите въпроса са с продължение, което ще се развива в новия политически сезон. Смяната на тримата министри, която бе тежка и рекордна като времетраене, не даде нов импулс на кабинета, нито доведе до появата на позитивни настроения. Някои от министрите не се приемат еднозначно, като дори президентската институция изрази резерви към качествата на новия министър на вътрешните работи. Смените могат да се определят като недостатъчни, закъснели и кризисни. Ремонтът на кабинета трябваше да е мащабен и да се извърши през юли, когато имаше условия за рестарт на мандата. Президентът рязко излезе напред, като ангажираше общественото внимание непрекъснато и последователно. Румен Радев се опитва да моделира дневния ред на обществото на общонационална контраелитна плоскост. Липсва му ветрилото от лица, за да оформи общонационалната си заявка.  Сблъсъкът му с ГЕРБ се превръща в екзистенциален. Парламентът вече има феноменалния „дълбаещ рейтинг“ и се е превърнал в институция, генератор на обществена омраза. Вече не може да говорим за обикновена делегитимация. Независимо дали това е заслужено или не, сатанизацията на Народното събрание е отчетлив социален факт. Ако това „пропадане“ продължи, в страната може да се заговори за управление чрез декрети като по-добър вариант. И тук не се шегуваме. Всичко изложено води до неизбежната необходимост от качествена промяна на институцията с оглед на нейния рестарт. Темата за провеждането на предсрочни парламентарни избори трайно се настани в публичното говорене на опозицията, анализатори, социолози, политически коментатори. Вече се лансират сценарии, обсъждат се варианти, анализират се възможностите за 2019 година. Управляващите категорично настояват, че ще изкарат мандата си, макар и вече да го определят като трудно постижимо. При растящите цени и очертаващата се тежка социална зима евентуалното формиране на нов кабинет ще е много трудно и натоварено с кризисни очаквания. По отношение на санкциите срещу Унгария българското правителство повтаря грешката от Председателството на ЕС, когато се занимаваше приоритетно не с вътрешната политика, а с външнополитически въпрос – интеграцията на Западните Балкани. Вътрешната ситуация в България предполага тотална концентрация върху решаване на серията от натрупани проблеми и кризисни сфери. Когато си в криза, ти сам си приоритет. Унгария има показатели в пъти по-добри от българските във всяка една сфера. Въпросът е за позицията на България около казуса с Унгария. Отвсякъде се състезаваха да се бият в гърдите като борци „за“ и „против“ Орбан. Това не е сериозна позиция на политически елит, който трябва да мисли и действа в парадигмата на здравия разум и националния интерес. Унгарският премиер има добри идеи за спиране на мигрантския поток и запечатването на европейските граници за нелегален трафик, той е ярък политик, който балансира между Берлин, Москва и Вашингтон, донесе милиардни чужди инвестиции в страната си, поддържа добри икономически и социални показатели, прекрати чуждите намеси във вътрешните си работи. По отношение на България у нас се забравя, че относно „мигрантския въпрос“ ние сме на една черта с Гърция, Италия и Испания – южният фланг на ЕС. Без европейска солидарност, за която настояват Италия и Гърция, и ние падаме. Салвини и Орбан се сближиха неимоверно, но по този въпрос са на различно мнение. Интересите на България и Унгария, например, в момента не съвпадат в Македония. Унгарското правителство изпрати граничари на сръбската граница да спират потока от България. Тоест, нещата не са черно-бели. Борисов е прав да не изразява категорична позиция, но го направи по недипломатичен, объркващ и противоречив начин, който доведе до критики от поддръжниците и от отрицателите на Орбан. България не е член на Вишеградската четворка, нито има сериозна тежест в рамките на ЕС, за да налага собствени позиции или политики. Патриотите не са изпълнили нито едно вътрешнополитическо обещание, за да притискат кабинета и институциите да влизат в чужди външнополитически битки заради спасяване на собствения си рейтинг. Рекапитулацията на американската визита на премиера показва повече негативи, отколкото позитиви за него самия. Целта на визитата бе среща с Тръмп, но в крайна сметка се отвори ситуация за още проблеми – дълго отсъствие от страната, сблъсък с президента, кампания заради снимката с американския президент и нейната режисура. След цялата серия международни срещи на българските топ политици - Председателството на ЕС, посещения в САЩ и Русия, може да се направи изводът, че страната ни има някаква тежест и е приемана да участва „на масата“ единствено в Брюксел, но не във Вашингтон и Москва. Там ни гледат с пренебрежение. Хаотичният характер на българската външна политика е контрапродуктивен. Ние нямаме нито искрени приятели, нито съюзници, на които може да разчитаме, нито стабилни партньори. Липсва ни фокус, лутаме се в приоритетите си. По принцип държавни мъже ходят в чужбина, за да подписват договори, да докарват пари и да повдигат авторитета на страната. Като правило това следва да се прави обмислено, целево и с подобаващо достолепие. В последните години нито едно от посещенията навън на български държавник не е донесло на страната нови инвестиции. Нивото на българските контакти в чужбина е прегръдки, потупвания по рамото и снимки. Премиер и президент сблъскаха различните си визии за политиката. Първият - от трибуната на ООН, а вторият - от президентството по повод 100 години от братоубийственото Войнишко въстание.  Борисов се концентрира върху международното положение и глобалните проблеми (тероризъм, борба с наркотиците, Донбас, мира, Западни Балкани, Сирия, Либия), докато Радев с добре премерен ход използва дългото му отсъствие и акцентира изцяло върху вътрешната политика (единение, национален интерес, законност, разделение, развитие). Мнозина видяха в думите му категорична политическа заявка за нов проект и рестарт на българската политика. Оценката на ИСА е, че на този етап президентът не може да направи свой самостоятелен политически проект. ГЕРБ продължават необезпокоявано да стоят в комфортната зона на първа политическа сила. С това си предимство те имат възможност да маневрират в сложната ситуация около управлението, която реално се изнася от партията. Тежък проблем е дефицитът на публични лица около формацията. Корнелия Нинова продължи да развива ярко опозиционния си курс спрямо правителството. Битката с управляващите върви по всички политически линии – институционално, медийно, местно. Особено важна за партийната легитимация на Нинова бе работната среща с посланиците на страните членки на ЕС, на която тя представи идеите си за управление на страната. Тези срещи на Нинова с посланиците от ЕС вече стават регулярни. Интересът им към лидера на опозицията е сигнал за отношение като към бъдещ властови фактор. В централно събитие за ДПС се превърна снимката на почетния председател Ахмед Доган, застанал между американския посланик в София Ерик Рубин и председателя на партията Мустафа Карадайъ. С нея Доган изпрати ясен публичен сигнал, че не се е оттеглил от реалната политика, че е в курса на събитията и продължава да държи контрола в партията. За американската страна важи същото по отношение на него – те са наясно с влиянието му и го приемат за субект в политическото у нас. По отношение на изтичащия в края на 2019 година договор за доставка на руски газ през Украйна правителството трябва да намери начин да обезпечи непрекъснатост на доставките и да предоговори цените, защото сме последната страна в ЕС, която още не го е направила. От Съединените щати Борисов заговори за диверсификация чрез доставки през Гърция, включително на втечнен газ. Въпросът за газовата диверсификация не трябва да се оставя за последния възможен момент, а газовият хъб „Балкан“ да се превръща в идея фикс. Скачащите цени на енергоносителите (от 1 октомври – газ с 14%, парно – 8 %, топла вода) и последващото увеличение на стоки и услуги в навечерието на есента и зимата, ще има негативен ефект върху правителството. Социалната цена ще се трансформира в политическо недоволство, което трябва да бъде успокоено, овладяно или конфронтирано. Алчността е един от седемте смъртни гряха и, независимо дали става въпрос за пазарна логика или личен интерес, носи тежки политически и социални последствия. Трябва да се търси баланс между частното, държавното и социалното. Не на последно място, увеличението на цените в страната ще има ефект върху престъпността (къщи, коли, дворове), която ще нарасне и то най-вече по отношение на обикновените хора. Това е много голям тормоз за широки маси от населението и със сигурност ще генерира обществено негодувание. Анализът е изготвен от авторски колектив: Д-р Калоян Методиев-политолог, Валерия Велева-Изпълнителен директор на Институт за стратегии и анализи, Таня Джоева-Институт за стратегии и анализи. Международни наблюдатели: Борислав Ангелов (Русия), Д-р Пламен Христов (Гърция), Михаил Кумчев (Македония), Д-р Антон Панчев (Сърбия и Косово)", "date": "2018.10.02", "title": "Анализ на ИСА: Президентът е в открит фронт срещу кабинета, но не може да направи свой политически проект"}
{"url": "https://www.faktor.bg/bg/articles/melaniya-tramp-zamina-na-parvata-si-golyama-samostoyatelna-mezhdunarodna-obikolka-kato-parva-dama", "text": "Мелания Тръмп замина на първата си голяма самостоятелна международна обиколка като първа дама.  Тази седмица тя ще посети африканските държави Гана, Малави, Кения и Египет. Очаква се акцент на визитите й да бъдат проблемите на децата. Откакто встъпи в длъжност като президент на Съединените щати през януари 2017 година, Доналд Тръмп не е посещавал континента. Той обаче успя да си спечели множество критики заради обидните термини, с които се отнася към африканските мигранти. Сега мисията на съпругата му ще е да се опита да смекчи мненията на местните относно администрацията в Белия дом.", "date": "2018.10.02", "title": "Мелания Тръмп замина на първата си голяма самостоятелна международна обиколка като първа дама"}
{"url": "https://www.faktor.bg/bg/articles/novini/balgariya/referendumat-samoubiystvoto-na-demokratsiyata", "text": "Според Откровението на Йоана, 666 е числото на звяра – едно от превъплъщенията на дявола. 666 743 гласоподаватели участваха в референдума на 30 септември, на който гражданите на Македония трябваше да заявят дали са готови да приемат компромиса за името заложен в договора от Преспа, за да може страната им да преодолее гръцкото вето и да започне процедура за присъединяване към ЕС и НАТО. Макар никой да не знае колко от регистрираните 1 806 336 гласоподаватели живеят днес в републиката, според официалните данни на Държавната изборна комисия активността на референдума е била едва 36.91% от имащите право на глас – т.е. далеч под изискваните 50% всички регистрирани избиратели +1 глас, за да се счита референдумът за валиден. Сред етническите албанци активността беше малко по-висока от средното за страната, но далеч под очакванията. Управляващите подчертаха, че референдумът, който няма задължителен характер, е бил подкрепен от повече избиратели, отколкото са гласували за президента, или за което и да е парламентарно мнозинство. Те обещаха да внесат проект за промяна на Конституцията в Собранието. В случай, че там не се събере нужното мнозинство от две трети, в страната ще трябва да се проведат   От опозицията заявиха, че правителството се е провалило и трябва да подаде оставка, както и че договорът от Преспа е мъртъв. Референдумът не произведе приемливо за всички решение, а върна страната в кризата, която правителството на Зоран Заев повече от година се опитва да преодолее със смели дипломатически ходове. Гласувалите със „За“ могат с право да обвинят противниците на Договора от Преспа, че са можели да участват вместо да бойкотират. Твърдението на лидера на опозиционната ВМРО ДПМНЕ, че тези, които бойкотирали референдума и тези които гласували \"Против\" били повече от гласувалите „За“ е елементарна манипулация. Никой не знае колко са „мъртвите души“ в избирателните списъци, колко от негласувалите са бойкотирали референдума и колко не са си дали труда да отидат до урните, убедени, че референдумът ще успее и без тях!  Но бойкотиращите също могат с право да твърдят, че въпросът на референдума е бил зададен манипулативно. \"Подкрепяте ли членство в ЕС и НАТО с приемане на Договора между Република Македония и Република Гърция?\" Мнозина заявиха, че подкрепят членството на Македония в ЕС и НАТО, но че са убедени, че това може да се случи и без промяна на името. Кой знае, през следващите 29 години, Гърция може и да се откаже от желанието си да бъде кръстница на съседната държава. Някои гласоподаватели може да подкрепят членството на Македония в една от споменатите организации, но не и в другата, макар досега нито една източноевропейска страна не е била приета в ЕС без да е станала преди това членка на НАТО. Съвсем теоретично, би могло да има и избиратели, които са против членството на Македония в ЕС и НАТО, но приемат договора с Гърция...  Президентът Георге Иванов демонстративно бойкотира референдума, като заяви, че той вече бил гласувал на референдума от 8 септември 1991 година. Но въпросът на онзи референдум също беше манипулативен: „Дали сте за суверенна и независима държава Македония, с право да се включи в бъдеш съюз на суверенни държави на Югославия?“ Тогава гласуваха 1,132,595 избиратели, като малко над един милион ( 96%) гласуваха „За“, а едва 39,639, или 3.54% „Против“. Но и тогава не беше ясно, колко са гласували за суверенна Македония и колко за някакъв бъдеш съюз на суверенни държави на Югославия? Подобно на референдума във Великобритания, последният референдум в Македония създаде повече проблеми, отколкото успя да разреши. Вярващите може да открият в броя на участвалите лоша поличба и да помислят, че   Други наблюдатели търсят по-тривиално обяснение. По данни на македонската организация Investigative Reporting Lab през последните седмици в Twitter и Facebook са се появили хиляди фалшиви профила с хаштаг#Bojkotiram - призоваващи за бойкот. Източници на изданието са предупреждавали още преди провеждането на референдума, че Русия води тайна пропагандна кампания с цел провал на референдума, който би гарантирал евроатлантическата интеграция на Македония. Подобни руски намеси не са нищо ново. Британските власти отдавна доказаха, че руската страна е финансирала лица подкрепящи кампанията за Брекзит. С или без намесата на дявола, с или без решаващата роля на руските служби се получи възможно най-лошият резултат. Както привържениците, така и противниците на Договора с Гърция обявиха победа! Подобно на Брекзит референдумът в Македония раздели обществото, вместо да го обедини пред задаващите се трудности. Основният проблем с референдумите е, че те понякога позволяват на популисти да обещават непостижими неща и възползвайки се от резултата, или липсата на ясен резултат, могат да направят намирането на реалистични решения невъзможно. През 2015 година в Гърция бе проведен референдум със следния въпрос: „Трябва ли да бъде приет планът за споразумение предложен от Европейската комисия, Европейската Централна банка и Международния валутен фонд (...)?“ По време на цялата кампания премиерът Ципрас настояваше, че Европейската политика на съкращения трябва да бъде изоставена. Проблемът му бе, че референдумът се провеждаше не на територията на целия Европейски съюз, не на територията на Еврозоната, а само на територията на Гърция. 61.31% от гръцките избиратели гласуваха с „Не“, но това не промени нищо. Месец по-късно Гърция подписа споразумение съдържащо още по-тежки ограничения! Британците гласуваха за Брекзит, защото им бе казвано, че ще могат от една страна да ограничат свободното движение (и най-вече правото на заселване) на граждани от Европейския съюз на тяхна територия, че няма да им се налага да плащат значими вноски в Брюксел, и че няма да приемат върховенството на европейското законодателство. Същевременно им бе внушено, че ще могат да запазят пълен достъп до европейския пазар, да сключват свои собствени търговски споразумения с различни страни по света и ще запазят границата между тяхната Северна Ирландия и Ейре без граничен и митнически контрол. Популистите внушиха, че както се казва в една тяхна поговорка, британците ще могат хем да си изядат тортата, хем да си я имат! В резултат на това, вече две години Великобритания се тресе и никой не знае как ще завърши кризата. Дали след допира с реалния свят Тереза Мей, или някой неин наследник няма да даде заден ход, както направи Ципрас? Или от гордост британският народ няма да изпие отровната чаша докрай? След като Държавната избирателна комисия обяви, че референдумът не е валиден, лидерът на опозиционната ВМРО ДПМНЕ гордо заяви: „Тук живеят македонци, нашият език е македонски, нашите предци са македонци, такива ще бъдат и идните поколения“. Още с приемането на Македония в ООН през 1993 година светът прие съществуването на независима Македония. Доколкото името ѝ не бе признато от някои държави, а заменено с описание на нейната близка история: „Бившата югославска република“, никой сериозно не можеше да възрази на правото на нейните граждани да се наричат македонци и да наричат езика си македонски. Същинският проблем идва от заклинанието: „нашите предци са били македонци“. Някои от призоваващите за бойкот на референдума философстваха, че „Северна Македония“ е географско, а не етническо понятие. Основният проблем на македонците е, че много от тях отказват да приемат очевидното. Че преди 100 години \"Македония\" е било географско, а не етническо понятие! В страната е имало македонЦИ (българи), македонЕС (гърци), македонЛАР (турци) и т.н. Няма нищо обиждащо новосформиран народ да приеме географското име на страната в която живее. Америка и Австралия са съществували като географски понятия далеч преди да са се появили американци и австралийци. Канадците са също в някаква степен „американци“, или както те предпочитат да се изразяват „северноамериканци“, но никой не отрича съществуването им като народ!  Колкото повече македонци твърдят, че Македония се казва така, защото е земята на македонците, толкова повече светът ще им отрича правото да се наричат македонци и ще настоява за някаква „додавка“!  Миналото е единственото нещо в нашата вселена, което поне на база на това, което знаем за нея, не може да бъде променено! Не и с референдум, а още по-малко с проваляне на референдум!  В деня след референдума някой написа на страницата си във Фейсбук: \"Информираха ли българския премиер, че \"общата ни история\" с българите свърши снощи?\" В действителност \"общата история\" е приключила преди десетилетия, но това не може да промени по-далечното минало! Сигурно много македонци вярват в приказката, че през вековете (според едни от античността, според други от средновековието, според трети от 19 век) имало етническа група, която се наричала „македонци“. Македония се наричала земята в която те формирали мнозинство. Те си говорели македонски език, който бил различен от българския. Македонската държавата била формирана през 1944 година като еманация на тази етно-историческа традиция....  Тази приказка бе темелът на който бе легитимирано Връщането на Македония в рамките на възкресената Югославия след Втората световна война. Тя бе механизмът, който промени идентичността на мнозинството от хората там.  Парадоксално, но днес тези, които най-страстно отричат, че по време на Югославия е бил подменен идентитетът на техните предци, настояват най-страстно, че приемането на „додоавка“ към името, ще промени идентитета на техните деца. Ако референдумът за независимостта на Македония бе проведен година-две преди разпада на Югославия да стане видим и въпросът беше „Оставаме в Югославия“, или „Напускаме Югославия“, вероятно повечето македонци щяха да гласуват с „Оставаме“. Но съдбата на комунистическата федерация не зависеше от волята на македонците, така както фискалната политика на ЕС не зависи от волята на гърците и както свободното право на придвижване и заселване в рамките на ЕС не зависи от британците. Разбира се Гърция имаше право да напусне Еврозоната с катастрофални последствия. Пред Великобритания стои опцията за „твърд“ Брекзит, чивто цена няма как да не е прекалено висока! Македония също може да избере да живее в изолация, но последствията ще са непредвидими. Крайно време е нейният елит да осъзнае, че Югославия е мъртва и че доктрината за съществувал през вековете македонски народ трябва да бъде заменена с  А всички ние, които вярваме в демокрацията трябва да осъзнаем, че референдумите често не са средство да се „попита народа“. Референдумите могат да се окажат оръжие за самоубийство!", "date": "2018.10.02", "title": "Референдумът – самоубийството на демокрацията"}
{"url": "https://www.faktor.bg/bg/articles/the-guardian-ruskite-metodi-v-makedoniya-izglezhdat-mnogo-poznati", "text": "На пръв поглед отказът на гласоподавателите в Македония да подкрепят промяна в името на страната им изглежда като въпрос от чисто местен интерес. Но резултатът от референдума може да се разгледа като значителна победа за държавния глава на Руската федерация Владимир Путин, тъй като провалът му създава пречки за евроатлантическата интеграция на Македония, коментират в редакцията на британския вестник The Guardian, като същевременно допълват, че фиаското с гласуването вероятно е „друг смущаващ пример за способността и желанието на Русия да влияе на демократичния процес в западните страни“, цитира \"Фокус\" Преди референдума западните официални лица предупредиха, че Москва се опитва да ограничи участието на гражданите в референдума, за да обезсили резултата му, в случай, че повече от 90% от гласувалите подкрепят промяната на името. Избирателната активност обаче бе около 36%, което е по-малко от необходимите 50%, за да бъде решението внесено за обсъждане в парламента. Зоран Заев, премиерът на Македония, обеща да продължи напред, но ще се изправи срещу твърдата опозиция на националистите. Планът на Русия изглежда прост: увеличаване на нестабилността и разделението. Ако референдумът беше успешен, щеше да се разреши спора с Гърция, който блокира пътя на Македония за членство в Европейския съюз и НАТО. Както и в други страни от Западните Балкани – като Сърбия, Косово и Черна гора, Москва е решена да предотврати по-нататъшното разширяване на западното влияние. За научилите урока си от президентските избори в САЩ през 2016 г. руските методи в Македония изглеждат много познати. Кампаниите за дезинформация и „фалшиви новини\", кибератаките и хакерството, фалшивите профили в социалните медии „Фейсбук“ и „Туитър“ и задкулисните дотации, вероятно са били използвани, за да се осуети успеха на референдума за името. Русия отрича намеса. Но още миналия месец западните дипломати предупредиха, че само във „Фейсбук“ се появяват 40 нови публикации на ден, които насърчават бойкота на референдума. „Ще позволите ли албанците да ви променят името?\", е най-честият въпрос, който се съдържаше в тях - очевиден опит да се предизвика напрежение между етническото албанско малцинство и доминиращото македонското мнозинство.", "date": "2018.10.02", "title": "The Guardian: Руските методи в Македония изглеждат много познати"}
{"url": "https://www.faktor.bg/bg/articles/feribot-prevozvasht-335-dushi-plamna-v-baltiysko-more-sled-eksploziya", "text": "Ферибот, превозващ 335 души, пламна в Балтийско море след експлозия в машинното отделение, предава Reuters, като се позовава на информация от военните на Литва. Плавателният съд е изпратил сигнал за бедствие, след което литовските военни са изпратили хеликоптер към ферибота. Още два са били приведени в режим на готовност, в случай на необходимост от използването им.  Съгласно разпространената информация, фериботът е пътувал към литовския пристанищен град Клайпеда от Кил, Германия.", "date": "2018.10.02", "title": "Ферибот, превозващ 335 души, пламна в Балтийско море след експлозия"}
{"url": "https://www.faktor.bg/bg/articles/zaharieva-za-unitsef", "text": "Имаме отлично сътрудничество с УНИЦЕФ, което трябва да продължи не само в рамките на България, но и в регионален и глобален мащаб. Това заяви министър Екатерина ЗахариеваЕкатерина Захариева о време на първата си среща с новия представител на УНИЦЕФ за България д-р Джейн Муита. „Закрилата и насърчаването на правата на детето е приоритет за България, залегнал във всички политики и действия на страната ни в областта на правата на човека'', увери тя. Министър Захариева информира своя гост, че правителството работи активно в сферата на законодателството, засягащо реформата в областта на детското правосъдие. Тя подчерта, че за приемането на съответните закони е необходимо и повишаване на информираността на обществото относно защитата правата на децата. Посочи, че България вече има опит в подготовката на съдии, прокурори и полицаи за работа с деца. Д-р Муита от своя страна посочи, че вече знае много за страната ни благодарение на съвместните инициативи и изказа признателност за оказваната подкрепа от България на други страни. „Поставихте България на картата на света по отношение на правата на децата. Поздравявам Ви за положените усилия не само в рамите на Вашата страна, а и в глобален мащаб“, допълни д-р Муита, отчитайки и постигнатия успех на Българското председателство на Съвета на Европейския съюз. Тя определи като много ползотворно и споделянето на нашия опит в областта на защитата на правата на децата с Армения и Грузия. Представителят на УНИЦЕФ разясни целите на Новата програма за сътрудничество с България (2018-2022 г.), като се предвижда тя да се концентрира в редица направления: ранно детско развитие, предоставяне на нови услуги за семействата на деца в риск, борба с ранното отпадане на деца от училище, реформата в детско правосъдие, превенция на насилието над деца и мониторингова дейност по отношение правата на децата. Тази и следващата година УНИЦЕФ ще се концентрира в противодействието на насилието в училище. Ще бъде проведена и разяснителна кампания, която ще има за цел подпомагане на различаването на видовете насилие.", "date": "2018.10.02", "title": "Министър Захариева: Сътрудничеството ни с  УНИЦЕФ е отлично"}
{"url": "https://www.faktor.bg/bg/articles/anketa-vyarvate-li-che-initsiativniyat-komitet-oglaven-ot-rumen-radev-mozhe-da-postigne-edinenie-na-natsiyata", "text": "Вярвате ли, че инициативният комитет, оглавен от Румен Радев, може да постигне единение на нацията? Да Не Нямам мнение", "date": "2018.10.02", "title": "Анкета: Вярвате ли, че инициативният комитет, оглавен от Румен Радев, може да постигне единение на нацията?"}
{"url": "https://www.faktor.bg/bg/articles/novini/svyat/boshirov-chipiga-stanal-geroy-na-rusiya-za-sekretna-operatsiya-v-krim", "text": "Анатолий Чипига, исвестен и като Руслан Боширов, единия от отровителите на бившия офицер от ГРУ Сергей Скрипал, е получил званието \"Герой на Русия\" за Крим, разказал пред \"Новая газета\" офицер, който е служил заедно с него. \"Боширов, който даде интервю и се представи за турист, не е Боширов, а Анатолий Чепига\", заявил и офицер, който в началото на 2000-те е служил заедно с него в 282 отряд на спецназа. \"На плочата в училището са изсечени имената на випускниците, които са получили званието \"Герой\", там е и името на Чипига. Със секретен указ на президента, той заедно с още един офицер получиха званието именно за Крим. Честно казано, дори не мога да предположа какво точно е правил\", казал той пред изданието. Източникът на \"Новая газета\" назовал три клучови операции на спецназа в Крим: превземането на сградата на правителството в Крим, на летището и разоръжаването на бригада на морската пехота на украинската армия. И трите опирации са проведени без кръвопролитие и затова Чипига получава \"Герой на Русия\". Според друга версия през февруари 2014 година Анатолий Чепига участва в евакуацията на проруския президент Виктор Янукович от Украйна в Москва.  Според автора на разследването, преди това Чипига три пъти е бил изпращан на операции в Чечня. Телевизия \"Дождь\", през 2014 година в Кремъл за същата операция е награден и бившият бодигард на Владимир Путин Алексей Дюмин, който по-късно е назначен за губернатор на Тулска област, а също така и \"музиканти\" от \"Консерваторията\", които по-късно ставата основата на ЧВК Вагнер.", "date": "2018.10.02", "title": "Чипига станал \"Герой на Русия\" за бягството на Янукович от Украйна"}
{"url": "https://www.faktor.bg/bg/articles/zhena-zagina-sled-intsident-s-politseyska-kola-chetirima-sa-raneni", "text": "Една жена почина, а четирима души са ранени след пътен инцидент с полицейски автомобил. Сигналът е постъпил вчера в полицията в Плевен, съобщава Нова телевизия.  Полицейската кола е ударила четирима души, които са се намирали на пътното платно след претърпян преди това друг инцидентинцидент. Пострадалите, сред които са и полицейски служители, са откарани в болница. На път към медицинското заведение е починала една жена. На водача е взета кръв за лабораторно изследване. На мястото на произшествието се извършва оглед в присъствието на следовател от окръжната прокуратура.", "date": "2018.10.02", "title": "Жена загина след инцидент с полицейска кола, четирима са ранени"}
{"url": "https://www.faktor.bg/bg/articles/ponizhenieto-na-temperaturata-v-doma-s-1-gradus-e-ravno-na-okolo-6-ikonomiya-na-energiya", "text": "Полезни съвети от експерти на „Топлофикация – София“ ЕАД във връзка с предстоящия отоплителен сезон с цел подпомагане на спестяването на топлинна енергия и оптимизиране на сметките за отопление и топла вода без лишаване от топлинния комфорт в жилището или офиса, публикува \"Фокус\". „Преди общото пускане на отоплението в София трябва да отворите на максимална степен вентилите на радиаторите си, за да не се налага допълнително обезвъздушаване на отоплителните тела след общото пускане на отоплението. Проверете дисплеите на електронните уреди за дялово разпределение, монтирани върху радиаторите. Ако има угаснал дисплей, незабавно се свържете с Вашия топлинен счетоводител. Приключете всички ремонти, засягащи вътрешната отоплителна инсталация в сградата или в отделните жилища като смяна на радиатори, тръби, кранове и др. Ако вследствие на летните ремонти вътрешната инсталация е била източена, следва да бъде запълнена отново, за да може бързо и безпроблемно да се включи отоплението в сградата, когато настъпи време за това“, съветват експертите.Те обръщат  внимание, че счупените или незатварящи се прозорци водят до загуби на топлинна енергия и е добре повредите да бъдат отстранени. Експертите посочват някои прости правила, чието спазване може да стопи част от сметката за парно, без да стоите на студено с цел икономия.  1. Термостатичният вентил има отделни степени и когато го завъртите на определена степен, вие му „давате команда ” каква температура трябва да бъде постигната в помещението. Достигне ли се желаната температура, вентилът автоматично притваря достъпа на топлина до радиатора.  2. Не „забравяйте” вентила максимално отворен през целия сезон, защото тогава той няма да може автоматично да затвори достъпа на топлина в радиатора, независимо че в помещението вече е достатъчно топло. Най-икономично е да оставите вентила на средна позиция. 3. Не се стремете да поддържате през целия сезон еднаква температура в цялото жилище, защото тогава не пестите енергия.  4. Не си мислете, че ако оставите включен само един радиатор и отворите широко вратите, ще отоплявате останалите помещения и ще си намалите от сметката. Работещият радиатор постоянно ще консумира големи количества енергия, за да поддържа зададената чрез термостатичния вентил температура в широкото пространство. 5. Температурата в спалните през нощта може да бъде по-ниска, без да се наруши комфорта на спящите. 6. Ако сутрин всички излизат от дома, не е добре напълно да затворите вентилите на радиаторите. Вечерта ще е нужна много повече енергия, за да стоплите изстиналите помещения. Най-добре е вентилите да се оставят на 2 степен. 7. Когато се налага по-дълго време да отсъствате от жилището, не затваряйте вентила докрай. Оставете го на делението звездичка *. Така в помещението ще се поддържа минимална температура без да се стигне до замръзване.  8. Ако искате да се проветри помещението, вентилът се завърта на знак звездичка * и прозорците се отварят широко за 5 минути. 9. Термостатичният вентил не трябва да се оставя дълго време под прякото действие на студения въздух, защото тогава той се отваря автоматично на максимална степен и консумацията на енергия от радиатора е много голяма.  10. Завесите, декоративните решетки и масивните мебели пред радиаторите пречат на топлообмена в помещението Тогава част от топлината отива към стената и навън, а това води до увеличение консумацията на топлинна енергия. 11. Жилището не бива да се претопля. Европейски експерти са изчислили, че понижението на температурата в дома с 1 градус е равно на около 6% икономия на енергия. 12. За да се постигнат значителни икономии на топлинна енергия, трябва цялата сграда да се топлоизолира.", "date": "2018.10.02", "title": "Как да стопим част от сметката за парно"}
{"url": "https://www.faktor.bg/bg/articles/adv-markovski-nikoga-ne-se-pravete-na-geroi-sreshtu-nasochen-pistolet", "text": "Както вече е известно, продавачка от Варна обезвреди нападател с пистолет. Опитът за въоръжен грабеж беше осуетен от жената зад щанда в магазина и двама клиенти. Екшънът беше заснет от охранителните камери. Крадецът е задържан, но малко по-късно освободен. Това разгневи собственика на магазина. Според прокуратурата оръжието на крадеца не е било огнестрелно, а газово. 18-годишният младеж от Лясковец е с чисто съдебно минало. Именно затова той е бил пуснат на свобода. Според собственика на магазина Димитър Петров прокуратурата и полицията не работят заедно и няма връзка между тях. \"В момента служителката ми не е работа, още не се чувства добре. Възмущавам се, че го пуснаха. Имаме престъпление, престъпник, записи от охранителни камери и оръжие, а още не му е повдигнато обвинение\", заяви Петров в сутрешния блок на Нова телевизия.  „Хората трябва да знаят, че никога не трябва да се правят на герои, всичките газови оръжия приличат на бойни пистолети, трябва да знаете, че всеки един момент това оръжие може да ви убие. Ако ви нападнат, не се съпротивлявайте. Не звучи геройски, но всеки иска да се прибере у дома жив\", коментира от своя страна Марин Марковски. \"Комбинацията от дизайнерски наркотици с алкохол водят до ужас в главата и правят човека бойна машина”, каза още той.  По думите му, когато човек е нападнат, той не трябва да се съпротивлява. \"Младежът и да е виновен, е част от нас. Трябва да се мисли и за него. Редно е да седи у тях и да учи. Ако го вкарат в Бойчиновци, ще стане по-голям престъпник. Разбира се, трябвало да се задържи в ареста поне 72 часа, за да се осъзнае, но това колегите го решават\", каза още Марковски. \"Този човек е на свобода, защото законът е калпав. От друга страна, не може да бъде смачкан един млад човек. Ако той бъде ударен тежко, ако отиде в затвора, той ще стане лош. Присъдата е, за да превъзпита, а не за да отмъсти за злото”, каза още Марковски.", "date": "2018.10.02", "title": "Адв. Марковски за въоръжения грабеж: Дизайнерските наркотици плюс алкохол правят човека бойна машина"}
{"url": "https://www.faktor.bg/bg/articles/otkriha-mina-kray-patya-ruse-silistra", "text": "Полицаи откриха мина край пътя Русе-Силистра късно снощи. Взривното устройство е открито на една от отбивките между граничния пункт „Дунав мост” и индустриалната зона „Тегра\". Устройството е намерено в близост до кошче за боклук след подаден сигнал. Мястото се охранява от полицейски патрул. В непосредствена близост до мястото се редят камиони, които изчакват да преминат българо-румънската граница. По непотвърдена информация става въпрос за пехотна мина. Засега не е ясно как е попаднала там. Тепърва ще се предприемат мерки за нейното обезвреждане и премахване.", "date": "2018.10.02", "title": "Откриха мина край пътя Русе-Силистра"}
{"url": "https://www.faktor.bg/bg/articles/obshtestvo/nyama-da-globyavat-shofyorite-s-validni-hartieni-vinetki-sled-yanuari-2019-g", "text": "Всички, които имат валидни хартиени винетки след януари 2019  г., когато влизат в сила електронните винетки, няма да бъдат глобявани. Това обяви пред БТВ Радослав Николов, съветник в Министерството на регионалното развитие по въпросите за новата тол система.  По принцип шофьорите, чиито винетки важат и през следващата година, трябва да ги презаверят. Ако не го направят обаче, няма да получават глоби, просто регистрацията им в системата ще става на пътя. С въвеждането на електронни винетки от следващата година цените няма да се променят, каза още Николов. Ще има и нов вид винетка – за уикенда, но все още не е решено каква ще е нейната цена и за какъв период ще важи. От 16 август 2019 г. влиза в сила тол таксуването за тежкотоварните автомобили. От новата система се очакват допълнителни приходи, с които да се ремонтират пътищата.", "date": "2018.10.02", "title": "Няма да глобяват шофьорите с валидни хартиени винетки след януари 2019 г."}
{"url": "https://www.faktor.bg/bg/articles/obshtestvo/ministar-zhelyazkov-poiska-6-mesechna-garantsiya-sled-remontite-ot-avtoservizite", "text": "\"В напреднала фаза е обсъждането на вариант за закупуване на специализирани автомобили, с които да се полага изпити за шофьорска правоспособност\". Това каза министърът на транспорта Росен Желязков по време на конференция на тема „Да работим заедно, за да направим пътищата си по-сигурни – подобрен модел за управление на пътната безопасност и добри практики“ в НДК.  По думите му, става въпрос за автомобили, които са оборудвани с технически средства, които да дават пълна, ясна и точна информация за поведението на курсиста и за поведението на изпитващия. „Предстои да се уточни техният необходим брой и необходимият финансов ресурс. Обсъжда се вариантът да бъде възстановено обучението и изпитите на полигон“, обясни още Желязков. По думите му ще бъде създадено звено за наблюдение на практическите изпити за придобиване на шофьорска правоспособност.  За техническата изправност на превозните средства се предвижа е автосервизите да дават минимум 6 месеца гаранция за извършените от тях ремонти. „В публичния регистър на сервизите ще бъде набирана и поддържана цялата база данни по отношение на характеристиките на сервиза, служителите и тяхната квалификация. Това ще дава възможност за създаване на история на ремонтите на автомобилите“, заяви Росен Желязков и добави, че с тези мерки ще се подобри пътната безопасност.", "date": "2018.10.02", "title": "Министър Желязков поиска 6-месечна гаранция след ремонтите от автосервизите"}
{"url": "https://www.faktor.bg/bg/articles/obshtestvo/zakon-i-red/ne-stignaha-zali-v-spetssada-za-deloto-ktb", "text": "Днес ще се проведе поредното заседание по делото за фалита на Корпоративна търговска банка (КТБ). Това обаче ще стане не в сградата на Специализирания наказателен съд, а в зала \"Тържествена\" на Софийския районен съд. Причината е недостиг на зали в спецсъда. Проблемът на няколко пъти беше дискутиран във Висшия съдебен съвет и стана повод за срещи между изпълнителната и съдебната власт. Правителството вече обеща нова сграда на спецсъдии и прокурори. Висшият съдебен съвет се ангажира с пари за обзавеждане. Прокурорската колегия увеличи щата на спецобвинителите, а липсата на подобно решение от страна на съдийската стана повод за критики и предупреждения - от висши прокурори, че ако кадровият проблем на съдиите не бъде решен, ще блокира спецправосъдие, информира БНР. Дeлoто зa изтoчвaнeтo нa KTБ е с рекорден брой участници, макар и да има един голям отсъстващ - задочно подсъдимият и в процедура по екстрадиция от Сърбия банкер Цветан Василев. По настояване на защитниците на общо 18-те подсъдими, от няколко месеца, и по неофициални прогнози и през цялата 2019 година, в най-голямата зала на спецсъда се чете резюме от обвинителния акт - в размер на над 5 000 страници. Когато има заседание по делото, залата е блокирана от 9.00 до 18.00 часа, поради което други дела се отлагат. Затова днес, а е възможно и през следващите месеци, оставащите неясно колко, но все още хиляди страници, да се четат в най-тържествената зала на СРС. По настояване на шефа му Александър Ангелов тя ще се преотстъпва само, ако бъде поискана от спецсъдебния състав по делото \"КТБ\", поне седмица преди съдебното заседание.", "date": "2018.10.02", "title": "Не стигнаха зали в спецсъда за делото \"КТБ\""}
{"url": "https://www.faktor.bg/bg/articles/novini/balgariya/erdogan-turtsiya-shte-zasili-rabotata-si-s-rusiya-v-siriya", "text": "Турция ще подсили наблюдателните си пунктове в Северозападна Сирия и ще засили работата си с Русия срещу радикални групи, заяви днес турският президент Реджеп Тайип Ердоган, цитиран от Ройтерс.       Ердоган, който днес говори пред членове на неговата управляваща Партия на справедливостта и развитието (ПСР) в парламента, заяви също, че Турция ще организира среща на върха за Сирия заедно с Русия, Германия и Франция през октомври или ноември. Турският президент добави, че Турция ще продължи да опитва да търси решение (по сирийския въпрос) със сирийския народ, а не с подкрепяното от Русия сирийско правителство.", "date": "2018.10.02", "title": "Ердоган: Турция ще засили работата си с Русия в Сирия"}
{"url": "https://www.faktor.bg/bg/articles/v-enchev-kato-mislitel-ne-znam-dali-ima-ruska-namesa-v-makedoniya-no-e-ochevidno-che-ima-zapadna-namesa", "text": "Бъдещето на Македония след референдума - тази тема коментираха в \"12+3\" на БНР журналистите Велизар Енчев и Зорница Илиева. \"Изненадани от резултата са само тези, които не познават обстановката и настроенията сред редовите граждани\", каза З.Илиева. Думи като патриотизъм, чест и достойнство в Македония имат значение. Хората си ги отстояват точно по македонски.  Опозицията от ВМРО-ДПМНЕ проведе мълчалива кампания и излязоха с емоционалният призив на Мицковски да се гласува със сърцето \"хвана дикиш\", въпреки подвеждащия въпрос за членството в ЕС и НАТО, добави Илиева. Велизар Енчев отбеляза, че почти не се чуват коментари от гледна точка на националния ни интерес. А той по неговите е много странно понятие, както знаем.  \"Голяма грешка беше от страна на албанския премиер да призове албанците в Македония да гласуват за договора от Преспа. Външната намеса беше груба, както и на канцлера Меркел и на американския военен министър Матис. Не е само гласуване на инат. Не знам дали има руска намеса, но е очевидно, че има западна намеса. Всеки здравомислещ, който познава българската история, а също и балканската, си дава сметка, че този договор беше крайно неизгоден за нас, българите. Едно е сигурно, Енчев е последният човек, който може да каже нещо разумно по темата и е абсолютно необяснимо защо е поканен. Съдете сами:   \"Борисов под влияние на Каркачанов прие първо да подпише един неизгоден за България договор с Македония, с който признахме и македонския език, и македонската история. Останахме пасивни наблюдатели на договора от Преспа. Провалът на референдума е изцяло в полза на България. Трябва да се ревизира договорът с Македония\", смята Енчев.  З.Илиева отбеляза, че резултатите от референдума се тълкуват \"като дявола евангелието\" от различните страни.  \"Рефрендумът е нелегитимен - не даде морална подкрепа на Заев да се легитимира като силния човек в Македония. Сега гласовете, които не му стигат за ратификация на договора, няма откъде да дойдат. Мицковски пък има проблеми в собствената си партия. Упрекват го, че не е обявил бойкот. Само че той не можеше да призове открито за бойкот. В социалната мрежа кампанията беше много активна.\"   В.Енчев добави, че \"македонските социалдемократи, бившите югославски комунисти, са крайно антибългарски настроени. Добре, че го е забелязал. Трябва да гледаме на Македония като на един народ. Трябва да се включим сега в преговори за новото име. И да имаме предвид, че първо се преговаря, а после се подписва. Ние първо подписваме, а после преговаряме.\" \"С този договор България не успя да си защити интересите. Ние не трябва да бъдем за Македония само минало, но и бъдеще,\" каза З.Илиева. Тя допълни, че \"гласът на народа беше против управлението на Заев и настояването му за този Преспански договор. 36 процента са гласували. Тези, които не са гласували, също са изразили мнение. Мълчанието също е позиция.\" \"В крайна сметка се отива на избори, но всички промени станаха под гръцки натиск. Трябва да влезем в контакт с гръцката дипломация, след като пропадна името Сверна Македония. Трябва да бъдам активни участници в този диалог\", каза Енчев. И двамата бяха единодушни, че България трябва да има по-голяма роля. Сега влиянието на Гърция е преобладаващо, България е елиминирана, смята З.Илиева.", "date": "2018.10.02", "title": "Велизар Енчев като мислител: Не знам дали има руска намеса в Македония, но е очевидно, че има западна намеса"}
{"url": "https://www.faktor.bg/bg/articles/andrey-novakov-be-opredelen-za-edin-ot-pregovaryashtite-po-byudzhet-2019-na-es", "text": "За четвърта поредна година евродепутатът Андрей Новаков (ГЕРБ/ЕНП) бе определен за преговарящ по бюджета на Европейския съюз (ЕС), като част от 28-членния преговорен екип на Европейския парламент (ЕП). Това се случи по време на подготвителна среща на Комисията по бюджети на ЕП, проведена в Страсбург, информираха от пресцентъра на ГЕРБ. „Моите цели в рамките на преговорите са: 580 млн. евро за младежка заетост; 566 млн. евро повече за транспортна инфраструктура, иновации, за малки и средни предприятия, за студентска мобилност; 127 млн. евро повече за Европол и за агенциите, които охраняват външните ни граници“, заяви евродепутатът след приключилата среща. По-рано тази година Европейската комисия (ЕК) предложи проект на бюджет на ЕС в размер на 165.5 млрд. евро. Позицията на ЕП е в подкрепа на 166.3 млрд. евро. В периода до 19-ти ноември, във формат на помирителни срещи между Съвета и ЕП, двете институции трябва да се договорят за финалния размер на бюджета и реалните плащания през 2019 г. ЕК, представена от Гюнтер Йотингер, еврокомисар за бюджет и човешки ресурси, ще бъде в ролята на неутрален посредник между двете институции по време на продължаващите средно по 18 часа преговори. Резултатите и финалното споразумение най-вероятно ще бъдат ясни рано сутринта на 17-и ноември.", "date": "2018.10.02", "title": "Андрей Новаков бе определен за един от преговарящите по Бюджет 2019 на ЕС"}
{"url": "https://www.faktor.bg/bg/articles/novini/svyat/nato-rusiya-narushi-dogovora-za-yadrenite-orazhiya-sas-sreden-obseg", "text": "Генералният секретар на НАТО Йенс Столтенберг упрекна днес Русия в нарушение на договора за ядрените оръжия със среден обсег.     Загрижени сме от неизпълнението на международните задължения на Русия. Договорът е застрашен от руските действия. След години отричане наскоро Москва призна за съществуването на нова ракетна система. Русия не е дала ясни отговори за тази система. Всички в НАТО са на мнение, че Русия нарушава договора, заяви генералният секретар, цитиран от БТА.      Той съобщи на пресконференция, че този месец алиансът ще осъществи мащабно учение в Норвегия, на което кани наблюдатели от всички страни, включително от Русия. Ще бъдат изпробвани възможностите за бързо разполагане на сили на пакта. В учението ще се включат 45 000 участници от 31 държави, 150 самолета, 60 кораба, 10 000 единици сухопътна техника. Сценарият разиграва общ отговор на военно нападение срещу държава от НАТО.      В отговор на въпрос Столтенберг поясни, че досега съюзниците не са обсъждали задействането на чл. 5 от Вашингтонския договор по повод отравянето в Солсбъри на разузнавача Сергей Скрипал. Той уточни, че е съгласуван съвместен политически отговор с прогонването на руски представители от страни от алианса.      Столтенберг съобщи, че на предстоящата тази седмица двудневна среща на военните министри от НАТО ще бъде обсъждано отново постигането на разходи от два процента от БВП за отбрана до 2024 година. Той отново настоя, че в последните две години разходите на всички съюзници без САЩ са се увеличили с 41 милиарда долара. По неговите думи през 2014 г., когато бе приета целта за два процента, едва три държави от алианса са покривали подобно изискване. Столтенберг очаква скоро осем страни от пакта да постигнат тази цел.      По повод предстоящото си посещение в Сърбия генералният секретар призова Белград и Косово да проявят спокойствие и сдържаност при решаването на проблемите. Столтенберг заяви, че преговорите по приемането на Македония в алианса може да приключат в следващите месеци и страната да се присъедини към алианса в началото на 2019 г., но само ако се утвърди и приложи споразумението от Преспа. Столтенберг добави, че в Черна гора, приета наскоро в пакта, инвестициите са се удвоили.", "date": "2018.10.02", "title": "НАТО: Русия наруши договора за ядрените оръжия със среден обсег"}
{"url": "https://www.faktor.bg/bg/articles/kremal-podgryava-rusnatsite-zapochva-ucheniya-za-da-gi-testva-gotovi-li-sa-vanshna-agresiya", "text": "Руското министерство на извънредните ситуации обяви началото на тридневни учения за гражданска отбрана из цялата страната, за да бъде тествана готовността на населението в случай на външна агресия, пише руското англоезично издание The Moscow Times, цитиран от \"Фокус\". Като част от учението, министерството възложи на екипи на гражданската отбрана осигуряването на функционалността на икономиката и социалните услуги в случай на „ескалация на геополитическата ситуация\". „На всички командири е заповядано да предприемат подробни мерки за гарантиране на готовността на силите за реакция\", заяви министърът на извънредните ситуации Йевгени Зиничев в изявление.", "date": "2018.10.02", "title": "Кремъл подгрява руснаците - започват учения, за да ги тества готови ли са за \"външна агресия\""}
{"url": "https://www.faktor.bg/bg/articles/premierat-na-italiya-nyama-da-se-otkazhem-ot-evroto", "text": "Премиерът на Италия Джузепе Конте заяви, че страната му няма да се откаже от общата европейска валута. \"Ние не можем да се откажем от еврото\", подчерта той и отхвърли \"други мнения\", изразени по този въпрос, като заяви, че те нямат нищо общо с политиките на неговото правителство. Правителството в Рим уважава институциите на Европейския съюз, подчерта Конте и е готова да проведе диалог с Брюксел по въпроса за целта за бюджетен дефицит в размер на 2,4% за фискалната 2019 г. Вицепремиерът Луиджи ди Майо заяви по-рано днес, че правителството отказва да промени бюджетния си план, в който е заложен дефицит от 2,4 процента въпреки критиките на ЕС, но потвърди членството на Италия в еврозоната.", "date": "2018.10.02", "title": "Премиерът на Италия: Няма да се откажем от еврото!"}
{"url": "https://www.faktor.bg/bg/articles/norvegiya-shte-prerazgleda-sluchai-na-otneti-ot-roditelite-detsa-sled-pornografski-skandal", "text": "Норвегия ще преразгледа серия от спорни решения за закрила на деца, в които е замесен виден експерт, осъден за свалянето на стотици хиляди порнографски изображения, предаде Би Би Си. От години психиатърът е играл ключова роля в препоръките за отнемане на деца от родителите им и предаването им на социалните служби. Съд в Осло го е осъдил на почти две години затвор през април. Решението за преразглеждането на случаите последва обществен дебат, предизвикан от разследване на Би Би Си. Норвежката агенция за закрила на децата \"Барневернет\" бе подложена на критики от родители и професионалисти, според които тя често отнема децата без адекватна обосновка. Петдесет и шест годишният психиатър, чието име не се споменава, защото също има деца, призна, че е свалил почти 200 хил. снимки и над 12 хил. видеа, показващи сексуални злоупотреби с деца. Той призна, че е гледал порнографските материали през последните 20 години. През това време психиатърът е бил назначен в престижната 14-членна експертна комисия за децата, която надзирава препоръките за грижи за децата в Норвегия. През юни Би Ти Ви показа няколко български семейства, живеещи в Норвегия, които се оплакаха, че децата им били отнети от местната социална служба. Причините, които потърпевшите изложиха, варират в различните случаи - от оплакване на съседи, че децата плачат силно и продължително, до конфликт между бивши съпрузи. Общото е, че по данни на семействата службата \"Барневернет\" отнема децата от семействата им и често не дава възможност на родителите да ги виждат дълго време. Според показаните в репортажа българи имало \"брутални случаи на отнети от родителите им деца\", а една от жените обясни, че е напуснала страната, тъй като живеела в страх, че може за нещо напълно невинно да загуби децата си.", "date": "2018.10.02", "title": "Норвегия ще преразгледа случаи на отнети от родителите деца след порнографски скандал"}
{"url": "https://www.faktor.bg/bg/articles/prisadiha-nobel-a-po-fizika-za-inovativni-izobreteniya-v-oblastta-na-lazernata-fizika", "text": "Нобеловата награда по физика бе отличена за иновативни изобретения в областта на лазерната физика.  Престижните отличия бяха връчени на учените Артър Ашкин, Джерард Мур и Дона Стрикланд.  На уеб сайта на наградата се отбелязва, че Ашкин е измислил оптични пинсети, които ви позволяват да изучавате атомите и молекулите. С тях можете да изследвате вируси, бактерии и други живи клетки, без да ги унищожавате. Мур и Стрикланд получиха наградата за изобретения от тях метод за генериране на ултра-къси оптични импулси с висока интензивност, които намират широко приложение в промишлеността и медицината. С  помощта на най-острите лазерни лъчи всяка година се извършват  милиони очни операции. Нобеловата седмица бе открита в Стокхолм (Швеция) на 1 октомври. През седмицата ще бъдат обявени имената на носителите на престижната награда в различни научни области, както и наградата за мир и литература. Нобелова награда за медицина бе присъдена на изследователи в областта на раковата терапия. Победителите бяха учените Джеймс Елисън и Тасуки Хондзо.", "date": "2018.10.02", "title": "Присъдиха \"Нобел\"-а  по физика за иновативни изобретения в областта на лазерната физика"}
{"url": "https://www.faktor.bg/bg/articles/tova-e-iztrebitelyat-koyto-ni-predlaga-shvetsiya", "text": "Посланикът на Швеция в България Луиз Бергхолм заедно с Йоаким Юел, представител на шведската държава, представиха пред журналисти офертата на Швеция за придобиване на изтребител за ВВС, предаде Novini.bg. Вчера в Министерството на отбраната стана ясно, че три държави са отговорили на офертата за доставка на нови военни изтребители. Една от тях е именно Швеция. Юел съобщи, че Швеция може да достави в рамките на 2 години изтребител на България. Той съобщи, че веднага след като бъде подписан договорът с българската страна, може да стартира изработката. Преди да бъде изцяло предоставен на ВВС, ще бъдат обучени и пилоти, съобщи Йоаким Юел. \"Можем да предоставим абсолютно всичко, което българската държава иска\", заяви представителят на шведската фирма, Йоанес Хелм. Юел подчерта, че голяма част от въоръжението на един Грипен е произведено в САЩ и гарантира, че България може да бъде напълно спокойна за сигурността и качеството на един такъв изтребител. Той съобщи, че преди страната му да подаде документи за участие в търга на Министерството на отбраната, САЩ са дали пълно съгласие Швеция да бъде доставчик на части за Грипен.", "date": "2018.10.02", "title": "Това е изтребителят, който ни предлага Швеция"}
{"url": "https://www.faktor.bg/bg/articles/novini/balgariya/-toplofikatsiya-sofiya-ead-ima-palna-gotovnost-da-zapochne-noviya-otoplitelen-sezon", "text": "\"Топлофикация София\" ЕАД има пълна готовност да започне новия отоплителен сезон. Според нормативната уредба общото включване на отоплението в София може да започне след три последователни дни със средноденонощна температура по-ниска от плюс 12 градуса и прогноза от НИМХ за трайно застудяване. Дружеството следи промените на времето и ще реагира съобразно климатичните условия и в съответствие с нормативните изисквания. Това съобщиха от столичното топлофикационно дружество.   Парното може да бъде пуснато и преди настъпването на трайно застудяване при желание от страна на всички клиенти в етажната собственост. За целта е необходимо да представят в най-близкия Център за обслужване на клиентите заявление и подписано решение от Общото събрание на етажната собственост за по-ранно включване на отоплението. Прилагането на тази процедура е изцяло в полза на потребителите и чрез нея се избягва възможността за предварително пускане на без съгласието на всички съседи, допълниха от дружеството.   Детските градини, училищата и здравните заведения също могат да поискат предварително включване на отоплението. За това е достатъчно директорът да изпрати писмено заявление в обслужващия топлорайон или в централно управление. Към днешна дата от тази възможност са се възползвали 10 сгради в столицата. Сред тях са посолства, детски градини и офис сгради.   Преди пускането на отоплението е важно клиентите да приключат всички ремонти по вътрешните инсталации и да запълнят източените такива. Отоплението няма да бъде включено в сградите, в които вътрешната отоплителна инсталация не е запълнена.   От \"Топлофикация - София\" напомнят на клиентите да отворят на максимална степен вентилите на радиаторите си, за да не се налага след това допълнително обезвъздушаване на отоплителните тела. Важно е да бъдат проверени и дисплеите на електронните уреди за дялово разпределение, монтирани върху радиаторите. Ако има изгаснал дисплей, абонатите трябва да се свържат с топлинния счетоводител.   Максималното ограничаване на достъпа до абонатната станция ще ограничи възможните манипулации и кражби на топлинна енергия. Това ще гарантира качественото и надеждно топлоснабдяване на всички имоти и коректното отчитане на консумираната топлинна енергия, допълниха от \"Топлофикация - София\".", "date": "2018.10.02", "title": "\"Топлофикация София\" ЕАД има готовност да започне новия отоплителен сезон"}
{"url": "https://www.faktor.bg/bg/articles/sem-otlozhi-start-na-televiziyata-na-bsp-zaradi-dalg-kam-nap", "text": "Липсващ документ от Националната агенция по приходите отложи решението на Съвета за електронни медии за старт на телевизията на БСП. Това стана ясно на заседание на медийния регулатор.  Тяхна проверка показала, че юридическото лице \"Българска свободна телевизия\" има публични задължения, но не е ясно какъв е техният размер. Сега социалистите разполагат със седмица, за да представят удостоверение за размера на дължимото, предаде БНР. На 27 септември лично лидерът на БСП Корнелия Нинова внесе в СЕМ документи за регистрация на партийната медия. Предвижда се от 31 декември да започне излъчването 24-часова програма по сателит и кабел.", "date": "2018.10.02", "title": "СЕМ отложи старта на телевизията на БСП заради дълг към НАП"}
{"url": "https://www.faktor.bg/bg/articles/50-ot-sabranite-chrez-videokameri-globi-za-patni-narusheniya-i-previshenie-na-skorostta-shte-otivat-v-obshtinite", "text": "50% от събраните чрез видеокамери глоби за пътни нарушения и превишение на скоростта ще отиват в общините. Този ангажимент пое пред кметовете на 13-та годишна среща на местните власти, организирана от НСОРБ, зам.-министърът на вътрешните работи Красимир Ципов. Отчисленията за общините ще започнат, след като Народното събрание приеме промените в закона за местните власти и този за движението по пътищата, което трябвало да стане до пролетта на 2019 г., обясни Ципов, цитиран от \"24 часа\".  Условия общините да получават отчисления от пътните глоби, наложени с електронен фиш, било да имат монтирани камери на своя територия. Ципов не уточни дали става въпрос за камери за сигурност или ще се иска специално наличието на камери за засичане на скорост. Глобите ще продължат да се налагат от МВР и да се събират от НАП, обясни зам.-министърът. Отчисленията най-вероятно ще стават през фонд „Пътна безопасност“, в който постъпват пари от налаганите пътни глоби. Общините пък ще дават заявки за парите, които ще са им нужни за усъвършенстване на видеонаблюдението. Всички общини трябва да свържат своите видеокамери с Информационната автоматизирана система за сигурност на МВР, както това вече направи преди европредседателството София, обясни Ципов на събраните в Албена кметове. В районите с видеонаблюдение в столицата престъпността е спаднала с 30-40%, похвали се зам.-министърът. След камерите в София започва интегриране на видеонаблюдението на Бургас, Пловдив, Русе и Кюстендил с центъра на МВР. Видеокамерите, които са свързани с центъра на МВР, ще позволят на общините да налагат глоби дори за движение на неекологични автомобили в централните градски части, каза пък шефът на дирекция „Комуникационни и информационни системи“ на вътрешното министерство Младен Петров. МВР ще добави в системата възможност за разпознаване на регистрационната табела и моментално засичане в масивите на КАТ за возило с какъв евростандарт на двигателя става въпрос и дали има право да се движи в определени градски зони, обясни той.  ", "date": "2018.10.02", "title": "50% от събраните чрез видеокамери глоби за пътни нарушения и превишение на скоростта отиват в общините"}
{"url": "https://www.faktor.bg/bg/articles/novini/balgariya/dimitar-ganev-edinenie-prezidentat-zvuchi-po-opozitsionno-i-ot-ninova", "text": "В последната година президентът Румен Радев и управляващите достигнаха все по-ниска точка на отношения. На моменти държавният глава звучеше дори по-опозиционно от Корнелия Нинова. Неминуемо тези позиции на президента го нареждаха по-скоро като крило и страна в политическия живот, отколкото като равноотдалечена от партийните интереси фигура. Така коментира въпрос на \"24 часа\" защо президентът подема инициатива за единение на нацията политологът Димитър Ганев.  Призивът на Румен Радев за национално единение идва да отговори именно на този дефицит на образа на обединител на държавния глава. Нещо повече – с подкрепата си за инициативата на група общественици за “единение” Радев продължава да държи в “шах” останалите играчи по терена дали действително се готви негов политически проект, или не, посочва Ганев. Според него, политическата логика и историческите примери недвусмислено сочат, че от нов политически проект под лидерството на президента той само ще загуби. Радев има още много време до края на мандата, за да се впусне в партийно строителство. Това не му пречи да държи темата на “полусъединител” години, ако трябва. Колкото до единението, надали някой смята, че това е нещо, което може да навреди. Напротив! Президентът и изпълнителната власт са длъжни да поддържат работен контакт. Истинската опасност ще дойде, ако не се синхронизират във външната си политика, защото там Радев има правомощия. Това може да ни доведе до ситуация, в която чужди държави да използват конфликтите и противоречията между институциите, за да прокарват своите интереси, и крайният резултат да бъде лош не само за президента или управляващите, но и за интересите на страната.", "date": "2018.10.02", "title": "Димитър Ганев: Единение? Президентът звучи по-опозиционно и от Нинова"}
{"url": "https://www.faktor.bg/bg/articles/novini/balgariya/deputatite-veche-shte-se-izkazvat-ot-myasto-v-novata-plenarna-zala", "text": "Ремонтът на столичния бул. \"Княз Ал. Дондуков\" е забавил обновяването на Парламента. Това е една от причините законотворците все още да са в старата сграда, а не в обновена работна среда в сградата на бившия Партиен дом. Николай Бациев от дирекция \"Управление на собствеността\" разходи представители на медиите из новите кулоари на властта. Бъдещата пленарна зала също ще е съвсем нова. На депутатските банки ще има зарядни за таблет и телефон. Те са по-широки и позволяват работа с лаптоп. Има система за евакуация. Предвидено е място за ВИП гости. Осигурени са две отделни зони за медиите. Предстои монтаж на климатични системи и пожароизвестяваща система. Запазени са старите архитектурни елементи, поясни Бациев. Депутатите ще седят на сини столове. Цветът е избран заради синьото на знаме на ЕС. Атракция представлява стъкленият купол над тях. Имахме много работа, подчерта Бациев. Съоръжението е сложно за изпълнение. Около 500 квадрата е стъклопакета. Подобен стъклен купол има в Бундестага. Стъклопакетът ще осигури постоянна слънчева светлина за народните избраници. Обмисля се депутатите да правят изказване от място, за да не се губи време да излизат на трибуната. Това обаче ще наложи промяна в правилника на НС.  Строителството ще приключи в средата на 2019. Предстоят още процедури за оборудването в новата пленарна зала.", "date": "2018.10.02", "title": "Депутатите вече ще се изказват от място в новата пленарна зала"}
{"url": "https://www.faktor.bg/bg/articles/atina-partii-v-makedoniya-sa-finansirani-ot-turtsiya-za-da-se-vazdarzhat-ot-kampaniyata-za-referenduma", "text": "В интервю за Гръцката държавна компания за радио и телевизия, цитирано от македонската информационна агенция „Макфакс“ първият дипломат на Атина Никос Коцияс заяви, че референдумът, който правителството в Скопие организира, не е нито условие, нито законово изискване за прилагане на договора за името.  Коментирайки резултатите от неделното гласуване, Коцияс подчерта, че и президентът Георги Иванов, и премиерът Зоран Заев са избрани с по-малък брой гласове от тези, които преброени „за“ промяна на името на Македония, цитира \"Фокус\".  „В споразумението се казва, че референдумът е избор на правителството в Скопие, но не е нито условие, нито предпоставка, нито правно искане за прилагане на споразумението, това е от голямо значение. Сега отиваме на политическата част. На пръв поглед, когато някой види процента на гласувалите и ако не познава балканската политика, политика на Скопие и тяхната реалност, той би казал, че е малък. И това е логично. Но ако знае колко гласа са тези 37-38 процента и какво се е случило на предишните избори, тогава той ще разбере някои неща\", коментира първият дипломат на Атина.  Ръководителят на гръцката дипломация обърна внимание и на факта, че избирателните списъци в Македония не са актуализирани, и че ако са гласували всички, които в действителност имат право на глас, мнозинството от 50+1% ще е по-малко от 600 000 избиратели.  Съгласно думите му, някои по-малки партии в Македония са били финансирани от Турция, за да се въздържат от кампанията за референдума. В този контекст той отбеляза, че Турция е готова да попречи на Гърция да развие своето влияние на Балканите и стабилизиращата си роля в региона. В същото време той подчерта, че Македония може да се срине, ако загуби стабилност и отново изпадне в изолация, и това би било най-лошият сценарий не само за самата страна, но и за Балканите като цяло. На въпрос кога споразумението за името ще бъде ратифицирано в гръцкия парламент, Коцияс отбеляза, че това ще се случи седмица-две след промяна на Конституцията на Македония.", "date": "2018.10.02", "title": "Атина: Партии в Македония са финансирани от Турция, за да се въздържат от кампанията за референдума"}
{"url": "https://www.faktor.bg/bg/articles/borisov-kakvo-sme-napravili-sreshtu-prezidentskata-institutsiya-edinstvenite-koito-ni-napadat-sa-te", "text": "Ние не създаваме напрежение и по никакъв начин не искаме да го създаваме. Това каза пред журналисти министър-председателят Бойко Борисов, който посети новоремонтирания Зимен дворец, предаде на Агенция „Фокус“. „Президентът отиде, присъства на волейбола във Варна, аз не отидох на нито една среща. Отиде на гимнастиката, аз не отидох на нито една среща. Какво искате повече да кажа? Какво сме направили ние срещу президентската институция? Единствените, които ни нападат, са те. Аз по никакъв начин никога не съм ги нападал. Пак днес ми задавате този въпрос, за да го има него в новините, а не спортната зала, която от 35 години не е пипана и където щяха да потънат 50 млн., а ние я направихме за 5 млн.“, коментира премиерът.", "date": "2018.10.02", "title": "Борисов: Какво сме направили срещу президентската институция? Единствените, които  ни нападат, са те"}
{"url": "https://www.faktor.bg/bg/articles/novini/balgariya/22-godini-sled-ubiystvoto-lukanov-zabraven-ot-bsp-i-protezhetata-si", "text": "22 години след знаковото убийство на бившия премиер и водач на перестройката в България Андрей Луканов, пред гроба му днес застанаха едва 9 души, от които само двама са извън семейството. За това съобщи близкият му съратник Кольо Парамов, който публикува и снимка на страницата си във фейсбук.  Луканов е тотално забравен и негласно заклеймен от партията БСП, която създаде, но днес не споменава дори името му. Пред гроба му на 2 октомври ги нямаше и обичайните тъжители – Велислава Дърева и Виза Недялкова. Луканов е забравен и от „верните” си протежетата Румен Петков, Тома Томов, Андрей Райчев, Кънчо Стойчев и др. Убийството на бившия премиер все още се води неразкрито, въпреки, че следите ясно сочат към кръгове в партията БСП и Москва.", "date": "2018.10.02", "title": "22 години след убийството - Луканов забравен от БСП и протежетата си"}
{"url": "https://www.faktor.bg/bg/articles/novini/balgariya/georgi-harizanov-rumen-radev-shte-vadi-grazhdanski-listi-na-izborite-i-sramno-shte-katapultira", "text": "“Какво цели президентът” е въпрос, на който отдавна е трудно да се отговори. Поредният инициативен комитет от изхабени и компрометирани хора не би бил новина, ако Румен Радев не го беше легитимирал с изявлението си, заяви пред \"24 часа\" политическият анализатор Георги Харизанов.  \"Не бих се учудил от “гражданска” листа за евроизборите, за която да стане ясно, че се ползва с подкрепата на Радев. Не бих се учудил и на “гражданско” движение по същата схема. Явно някой е излъгал Радев, че у него има страхотни политически заложби и заряд, които не зависят от сега действащите партии, посочи още Харизанов.  Сега остава и този някой да вземе един калкулатор и да види къде би се намирал Радев, ако не бяха гласовете на БСП и ДПС на балотажа на президентските избори. Някой кара президента да се качи на самолет, от който ще трябва срамно да катапултира. А единение няма как да има, след като при всяка своя изява Радев обижда и настройва срещу себе си милиони избиратели на демократично избрани партии, категоричен е анализаторът. Харизанов коментира още, че сблъсък между партиите не трябва да има по големите икономически теми. \"Всяка партия влиза в политиката с обещанието да направи така, че хората да живеят по-добре. А това зависи от един прост баланс какви са доходите им и какви - разходите. В този смисъл задачата е проста: увеличаване на доходите на хората и намаляване на разходите им. Такъв разход са неефективният монопол на здравната каса, междупоколенческата схема на Понци, известна като пенсионен модел, или непрестанно нарастващата администрация. Консенсус трябва да има по това тези разходи да бъдат съкратени. Спор не може да има по европейската интеграция, по изпълнението на стандартите на НАТО и по външнополитическата ориентация\", смята анализаторът.", "date": "2018.10.02", "title": "Георги Харизанов: Румен Радев ще вади граждански листи на изборите и срамно ще катапултира"}
{"url": "https://www.faktor.bg/bg/articles/ninova-na-krilete-na-populizma-pensioneri-garantiram-vi-che-shte-imate-zakon-preizchisleni-pensii-i-premahvane-na-tavana", "text": "Лидерът на БСП отправи солидно обещание към пенсионерите навръх Международния ден на възрастните хора. \"Близо милион и половина пенсионери живеят на прага на бедността. Знаем, от какво имате нужда - от Закон за възрастните хора, преизчисляване на всички пенсии, увеличаване на вдовишката добавка и отпадане на тавана на пенсиите. Преизчисляването на пенсиите и Законът за възрастните хора вече са внесени от БСП в Народното събрание, но те са отхвърлени от мнозинството., каза тя цитирана от Каналв 3.    Гарантирам, ви че ще имате закон, преизчислени пенсии, други вдовишки надбавки и премахване на тавана на пенсиите, защото не е вярно, че това не е възможно, не е вярно и че няма средства\", заяви Корнелия Нинова, която участва в честване на Международния ден на възрастните хора. Тя допълни, че средства има, както е имало и през 2008 г., когато са преизчислени всички пенсии. \"Воля и желание са необходими, както и всички ние да прогледнем за това поколение, което живее на прага на бедността и мизерства, а ни даде живота си. Всички институции да дадат пример що е солидарност и справедливост. Нито е солидарно, нито е справедливо, заплатите на всички народни представители и представители на държавните институции да се увеличават автоматично с ръста на средните заплати, а пенсиите да бъдат забравени. С това, което правим, губим не само майките и бащите си, а нанасяме сериозен удар по това - да имаме солидарно и справедливо общество\", каза още Нинова и припомни, че не са върнати 1,5 милиарда лева, които Симеон Дянков е взел от НЗОК и е вкарал в бюджета. Тя обяви, че от днес БСП започва работа по мотивите за вота на недоверие срещу правителството. Както бе решено на пленума на партията в събота той ще е за готвената здравна реформа. \"От днес започваме да работим по мотивите за вота на недоверие срещу правителството, като на група ще обсъдим всички подробности по вота. За да тръгнем да събираме подписи, трябва да предоставим нашите аргументи за мотиви за такъв вот. Мотиви има достатъчно и хората го знаят, но здравеопазването е може би системата в най-тежко положение”, каза лидерът на левицата. Нинова за пореден път се противопостави на идеята за нова задължителна здравна застраховка, която гражданите трябва да плащат. \"От хората ще се изисква да внасят допълнително пари под формата на здравна застраховка, а ще получат същата услуга с ниско качество и няма да имат достъп до болници. Досега доплащането се предоставяше под масата, а сега това става узаконено престъпление. В здравеопазването има достатъчно пари, просто се източват, крадат и няма контрол\", каза Нинова и изтъкна, че всички аргументи на БСП ще бъдат изложени в мотивите за вота на недоверие. По думите на Нинова БСП има критики освен към предложенията за здравна реформа, и към цялостното състояние на системата. \"Има множеството закрити общински болници- в големи райони хората в страната нямат достъп до здравеопазване и пътуват по 80 километра за раждане, което е абсурдно\", каза още Нинова. Според нея не може и всяка болница да си прави търгове, от което се качват цените на лекарствата. Нашето предложение е държавата в лицето на МЗ да направи централен търг за всички болници , като така ще се намалят цените, защото се поръчва по-голямо количество, каза Нинова. От БСП предлагат и ресурса от здравната каса да се ползва от държавните и от общинските болници , частните, ако искат да са търговски дружества и да развиват търговска дейност, да си създадат частни фондове. Вотът е срещу правителството и цялостната им политика в областта на здравеопазването, каза Корнелия Нинова в отговор на въпрос дали този вот е насочен само към министър Ананиев, който е от шест месеца на поста. \"Но господин Ананиев беше и зам.-министър на финансите, интересно е, че неговият екип тогава прибра парите от Здравната каса, а сега очакваме като здравен министър да поиска от финансовия да ги върне\", допълни Нинова.", "date": "2018.10.02", "title": "Нинова хвърка на крилете на популизма: Пенсионери, гарантирам със закон преизчислени пенсии и премахване на тавана"}
{"url": "https://www.faktor.bg/bg/articles/ukrayna-rusiya-gotvi-da-slozhi-yadreno-orazhie-v-krim", "text": "Русия може да разположи в Крим ядрено оръжие и инфраструктура за него. Това обяви министърът на външните работи на Украйна Павло Климкин, цитиран от \"Интерфакс\". По думите му, от територията на Кримския полуостров също така се осъществявали доставките на оръжие за Сирия от страна на Русия. \"Сега Крим се превърна в една голяма руска военна база. Имаме обосновани подозрения, че там може да има ядрени оръжия или поне инфраструктура за ядрено оръжие\", изтъкна Климкин. Първият дипломат на Украйна отбелязал, че подчиненото му министерство планира да подготви проект за резолюция на Общото събрание на ООН по повод милитаризацията на Крим. Руският военен експерт Константин Сивков коментира изявленията на Павло Климкин, като ги нарече \"налудно изявление\" и \"глупости\". Крим беше анексиран от Русия през 2014 г.", "date": "2018.10.02", "title": "Украйна: Русия готви да сложи ядрено оръжие в Крим"}
{"url": "https://www.faktor.bg/bg/articles/novini/balgariya/borisov-darzha-iztrebitelite-da-sa-novi-za-da-ne-stavat-pilvtite-ni-pushechno-meso-a-da-mogat-da-se-sboryat-vav-vazduha", "text": "Аз държа да са нови, за да може, когато му свалят найлона от седалките, да знаят, че ще карат нещо сигурно, добро и няма да са пушечно месо, а ще могат да се сборят във въздуха.  Това каза пред журналисти министър-председателят Бойко Борисов, който посети новоремонтирания Зимен дворец, предаде  Агенция „Фокус“. „Не гледам оферти, не участвам. Това, което знам, го гледах снощи по новините. Единственото, за което съм дал указания, е да се направи публично, отворено, пред медиите, за да могат хората да знаят за пълната прозрачност на този конкурс, защото това са милиарди. От това, което видях, най-добрите самолети, които поне сме чували ние, са участвали – F-16, F-18, „Грипен“, „Eurofiighter“ и не знам още други какви. Ние държим самолетите да бъдат нови, не само да могат да охраняват небето на България, но и в този размирен свят недай Боже, ако стане война, да могат да се бият с другите изтребители“, коментира Борисов.  Според него, когато видиш с какво разполагат останалите държави, потенциално с които може да възникне конфликт в региона, трябва да се избере такъв изтребител, който като излети, да има реални шансове за бой, а не само да обикаля във въздуха и да прави „Еър полисинг“. „Оттам нататък съм помолил Каракачанов да покани и летците от Граф Игнатиево също да участват, да гледат. В края на краищата първо те са най-добрите експерти, защото летят на тези самолети, знаят с какво ще се бият или ако стане война, какво ще правят, и не на последно място, те ще летят на тях. Аз държа да са нови, за да може, когато му свалят найлона от седалките, да знаят, че ще карат нещо сигурно, добро и няма да са пушечно месо, а ще могат да се сборят във въздуха“, каза още Бойко Борисов.", "date": "2018.10.02", "title": "Борисов: Държа изтребителите да са нови,  за да не стават пилотите ни пушечно месо, а да могат да се сборят във въздуха"}
{"url": "https://www.faktor.bg/bg/articles/novini/balgariya/georgi-parvanov-sega-ne-e-momentat-za-vot-na-nedoverie", "text": "\"Опозицията е в правото си да иска вот на недоверие. Това е начин да се предизвика дебат, но сега не е моментът. \" Това коментира пред БНТ експрезидентът Георги Първанов. По думите му министър Кирил Ананиев познава много добре проблемите в здравоопазването и ако някой може да направи реформата това е той. \"Ако опозицията трябва да прави тази реформа ще ѝ бъде много трудно\", заяви Първанов. Той смята, че по-добрата реакция на опозицията е да остави опонента да свърши черната работа и след това да се радва на резултатите. Георги Първанов коментира и отношенията между институциите като заяви, че напрежение ще има, но трябва да има съгласие по значимите за страната теми. \"Президентът трябва да създава атмосфера да се взема най-разумното решение на страната\", категоричен е Първанов. По отношение на проваления референдум в Македония той призова страната да вземе пример от България, вместо да си мерят силите от избори на избори. \"Консенсус е необходим за да може Македония да върви напред. След като видяхме, че името не се приема, е грешно да го вкарват в парламента и да се изостря още повече напрежението\", смята експрезидентът. Според него се очертава заплаха от нови избори в Македония и една перспектива на постоянна нестабилност.", "date": "2018.10.02", "title": "Георги Първанов: Сега не е моментът за вот на недоверие"}
{"url": "https://www.faktor.bg/bg/articles/miliarderat-richard-bransan-na-kosam-ot-smartta-v-alpite", "text": "Британският милиардер Ричард Брансън е бил на косъм от смъртта, докато изкачвал връх Монблан, съобщи в. \"Дейли Мейл\", цитира в. \"Телеграф\". 68-годишният Брансън бил със сина си Сам, племенника си Ноа и група катерачи, когато парчета скали \"с размерите на малки коли\" почнали да падат върху главите им. \"Семейството ми явно е родено под щастлива звезда щом успяхме да стигнем живи до върха\", сподели милиардерът. Той разказа пред медиите, че след като изкачили Монблан, се наложило хеликоптер да ги свали обратно, тъй като не искали отново да рискуват по опасния маршрут. \"Бяхме на милиметри от смъртта, докато скалите падаха около нас. Никога не съм бил толкова близо до това да загубя сина си\", разкри собственикът на \"Върджин\" относно неприятния инцидент. Брансън, синът му Сам и племенникът му Ноа изкачиха връх Монблан като част от 33-дневното предизвикателство на компанията \"Върджин\". То включва 2000 км пътешествие из Западна Европа. Общо 13 души трябваше да катерят планини и върхове, да карат велосипеди на дълги разстояния и дори да плават с кану и каяк.Пътешествието започна в италианския регион Сардиния и приключи с изкачването на Монблан.", "date": "2018.10.02", "title": "Милиардерът Ричард Брансън на косъм от смъртта в Алпите"}
{"url": "https://www.faktor.bg/bg/articles/moskva-otkrito-podkrepi-george-ivanov-i-se-obyavi-sreshtu-dogovora-ot-prespa", "text": "Резултатите от преговорите между Скопие и Атина за преименуването на Република Македония трябва да бъдат обсъдени в Съвета за сигурност на ООН. Това се казва в коментар на руското външно министерство по повод на референдума в Македония, който се проведе на 30 септември, предаде ТАСС, цитиран от БГНЕС.   „Нашата принципна позиция остава непроменена: дългосрочно решение може да бъде намерено само от самите страни, без намеса отвън; то трябва да бъде в рамките на закона и да има широка обществена подкрепа. Договорът от Преспа явно не съответства на тези критерии. Той противоречи на международното право и на македонската конституция, което многократно е подчертавал македонският президент Георги Иванов, включително и от трибуната на Общото събрание на ООН“, заявяват от руското МВнР. Русия в качеството си на постоянен член на Съвета за сигурност на ООН „внимателно следи развитието на ситуацията“. „Изхождаме от това, че в съответствие с член 3 на резолюция 845 на Съвета за сигурност на ООН резултатите от преговорите между Скопие и Атина ще бъдат разгледани в Съвета за сигурност на ООН“, подчертават от външнополитическото ведомство. Коментирайки резултатите от състоялия се в неделя референдум, от МВнР отбелязват: „Избирателната активност от 36,8% не позволява да се признае плебисцитът за състоял се (за това са необходими 50%) и недвусмислено показва, че македонските избиратели са предпочели да бойкотират грубо наложените отвън на Скопие и Атина решения: водещите политици от страните-членки на НАТО и ЕС непосредствено участваха в разгърналата се пропагандистка кампания, без стеснения се намесваха във вътрешните работи на тази балканска държава“ „Въпреки че две трети от населението на Македония не подкрепи Договора от Преспа, резултатите от гласуването бяха незабавно приветствани от ръководството на ЕС и НАТО, а също така от Вашингтон. Налице е стремеж да се осигури ускорено привличане на Скопие в НАТО, въпреки мнението на македонския народ“, се подчертава в изявлението на руското външно министерство.", "date": "2018.10.02", "title": "Москва се активира след референдума в Македония, намесва Съвета за сигурност на ООН"}
{"url": "https://www.faktor.bg/bg/articles/novini/balgariya/borisov-vsichki-iskat-pari-no-ne-gi-davam-az-zashtoto-sa-na-darzhavata", "text": "Премиерът Бойко Борисов откри ремонтирания \"Зимен дворец\" в София. Заедно със спортния министър Красен Кралев коментираха, че правителството на БСП и ДПС с премиер Пламен Орешарски е готвело ремонт за 50 млн. лева. Те допълниха, че ремонтът на Двореца е излязъл само 5 млн. лева. Борисов попита реторично какво е щяло да се случи с останалата сума, която са предвиждали.  Той коментира и парите за майките с деца с увреждания. Борисов отново заяви, че е обещал 150 млн. лева повече, докато Мая Манолова му е поискала дори 105 млн. \"Най-лесно е да се казва \"Бойко да даде парите\". Не са мои, на държавата са! Какво съм направил на президентската институция? Ние не създаваме напрежение с Румен Радев, а то идва от \"Дондуков\" 2\", каза още Борисов. Той коментира и референдума в Македония и коментира, че политиците в съседната ни страна трябва да преценят по какъв път да продължат.", "date": "2018.10.02", "title": "Борисов: Парите са на държавата, не ги давам аз"}
{"url": "https://www.faktor.bg/bg/articles/novini/svyat/upravlyavashtata-koalitsiya-v-germaniya-postigna-kompromis-po-imigratsionnata-reforma", "text": "Управляващата коалиция в Германия постигна компромис по имиграционната реформа.  Чрез нея правителството се надява да направи страната по-привлекателна за висококвалифицирани работници от цял свят. За споразумението съобщи тази сутрин Андреа Налес, лидер на социалдемократите - по-малкия партньор в коалицията с консерваторите на канцлера Меркел.  Предвижда се признаването на квалификациите на чужденци да се ускори, а властите ще осигуряват предварително обучение по немски език.", "date": "2018.10.02", "title": "Управляващата коалиция в Германия постигна компромис по имиграционната реформа"}
{"url": "https://www.faktor.bg/bg/articles/mladen-marinov-s-edni-ot-nay-loshite-pokazateli-v-es-sme-po-broy-zaginali-na-patya", "text": "Пътнотранспортните произшествия и последиците от тях са сред най-актуалните проблеми не само у нас, не само в Европа, а и в глобален мащаб. Това каза министърът на вътрешните работи Младен Маринов. Вътрешният министър откри тематична конференция на тема „Да работим заедно, за да направим пътищата си по-сигурни – подобрен модел за управление на пътната безопасност и добри практики“. Тя е организирана от МВР и Европейската харта за пътна безопасност, ръководена от ЕК и се провежда под егидата на Българското председателство на Съвета на ЕС. „По данни на Световната здравна организация всяка година около 1,2 млн. души загиват при пътни произшествия в света, а цената за справяне с последиците достига милиарди долари. Актуалните тенденции сочат, че ако не се приемат спешни мерки, до 2030 година смъртните случаи, свързани с инциденти на пътя ще са петата основна причина за смъртност в света“, отбеляза министър Маринов. Според него важно е да се отбележи, че ЕС и отделните държави-членки вече от години работят активно за повишаване на безопасността по пътищата, както и за намаляване произшествията и последиците от тях. В резултат на тази политика между 2000 г. и 2017 г. в Европа е постигнато намаление с 56% на смъртните случаи на пътя. Вътрешният министър подчерта обаче, че страната ни все още е далеч от заложените цели в стратегията на ЕС за пътна безопасност, обхващаща периода 2010 г. – 2020 г. „Може би най-тревожният факт е, че пътният травматизъм остава водеща причина за смъртност и тежки наранявания сред децата на възраст до 14 години“, отбеляза Младен Маринов. Статистиката сочи и друг тревожен факт – България е сред държавите-членки с най-лоши показатели по брой на загинали и ранени при катастрофи. „Макар през миналата година да е налице намаление на броя на загиналите, в сравнение с предходните две години, все още сме далеч от прогнозния брой. Даваме си сметка обаче, че статистическите данни не дават в пълен обем реалната картина. Зад цифрите се крият стотици човешки трагедии и загуби. Няма семейство, което да не е пряко или косвено засегнато от войната по пътищата. Пътният травматизъм сред децата остава сериозен проблем. Само от началото на година у нас са загинали 24 деца – един цял училищен клас“, допълни още вътрешният министър. В заключение той подчерта, че на всички тези проблеми няма бързи и универсални решения и призова те да не бъдат използвани като политическо оръжие. Според Младен Маринов само в общата работа между институциите, неправителствените организации и гражданския сектор тези негативни тенденции могат да бъдат променени. „Безопасността на движението по пътищата е ключов приоритет за правителството, но не бива да забравяме, че тя е право и отговорност на всеки гражданин“, призова той.", "date": "2018.10.02", "title": "Младен Маринов: С едни от най-лошите показатели в ЕС сме по брой загинали на пътя"}
{"url": "https://www.faktor.bg/bg/articles/zaev-i-tsipras-sa-na-kosam-ot-nobelovata-nagrada-za-mir", "text": "Македонският премиер Зоран Заев и неговият гръцки колега Алексис Ципрас са сред най-сериозните кандидати за Нобеловата награда за мир за 2018 година. Това съобщи Виктор Нумелин, специалният редактор за Нобеловите награди пред шведската агенция ТТ. Трудно е да се каже кой е кандидат и кой не. Публична тайна е, че техните имена се споменават за тази награда. Всяка година има много предложения и дебати за наградата. Тази година говорим много за Корейския полуостров, за миграцията, за отношенията между Македония и Гърция и преговорите между тях\", каза още Нумелин, цитиран КАНАЛ 3. Според него голяма част от членовете на комисията смятат, че \"е идеално двамата премиери да получат Нобеловата награда за мир\". Той обаче признава, че \"слабата избирателна активност на референдума в Македония усложнява нещата, но нищо не е изключено\".", "date": "2018.10.02", "title": "Заев и Ципрас са на косъм от Нобеловата награда за мир"}
{"url": "https://www.faktor.bg/bg/articles/severna-koreya-ima-mezhdu-20-i-60-yadreni-bombi", "text": "Северна Корея разполага с между 20 и 60 ядрени бомби, заяви днес южнокорейският министър на националното обединение Чхо Мьон-кьон, цитиран от Асошиейтед прес. Агенцията отбелязва, че това е първият път, когато високопоставен представител на Юга говори публично за мащабите на тайния оръжеен арсенал на Севера. Чхо отговори с тези данни на въпрос от депутат в парламента. Информацията идва от разузнавателните служби, уточни той. Южнокорейското министерство на националното обединение заяви по-късно, че коментарът му не означава, че Сеул ще приеме Пхенян като ядрена сила, и обеща дипломатическите усилия на Юга за ядрено разоръжаване на Корейския полуостров да продължат.", "date": "2018.10.02", "title": "Тайният оръжеен арсенал на Северна Корея: между 20 и 60 ядрени бомби"}
{"url": "https://www.faktor.bg/bg/articles/tereza-mey-obeshta-revolyutsiya-v-imigratsionnata-politika", "text": "Революция в имиграционната политика след излизането на Великобритания от Европейския съюз (Брекзит) обеща премиерът на Обединеното кралство Тереза Мей, предаде Скайнюз. \"Като напуснем блока през февурари 2019 г., ние ще променим радикално начина на приемане на работници и служители от други държави. Новата система веднъж завинаги ще сложи край на свободното движение на европейските граждани в нашата страна\", заяви стопанката на Даунинг стрийт 10 в комюнике, цитирано от БТА. \"Това ще бъде система, базирана на квалификациите на работниците, а не на произхода им. Тази система ще бъде обърната към целия свят и ще привлича хора с такива професионални умения, каквито са ни необходими\", допълни британският премиер. По нейните думи новата система ще позволи да се съкрати броят на нискоквалифицираните имигранти и ще помогне на Великобритания да намали имиграцията до устойчиви нива. Тереза Мей ще опише подробно новата система в реч, която ще произнесе утре на конгреса на Консервативната партия в Бирмингам.", "date": "2018.10.02", "title": "Тереза Мей ще пуска само квалифицирани мигранти"}
{"url": "https://www.faktor.bg/bg/articles/novini/svyat/donald-tramp-predstavete-si-kakvo-shte-stane-ako-pieh-alkohol", "text": "\"Можете ли да си представите какво би станало, ако пиех алкохол? Щях да съм истинска каша\". Това заяви шеговито американският президент Доналд Тръмп на брифинг пред Белия дом, предаде Си Ен Ен. Американският президент направи този коментар по повод обвинения към номиниран член на Върховния съд, за когото се появи информация, че на младини е пиел алкохол и е нападнал сексуално жена. Тръмп го защити, заявявайки, че през последните години репутацията му е безупречна. „Аз не пия алкохол. Открито мога да кажа, че през живота си не съм пил бира. Това е едно от малкото ми положителни качества“, заяви президентът. Преди година Тръмп разкри за тежкия живот на своя брат Фред, който умира на едва 43 години. Брат му е страдал от алкохолизъм и други зависимости. „Брат ми Фред беше най-добре изглеждащия мъж, страхотен характер, много по-добър от мен. Но имаше проблем. Имаше проблем с алкохола и ми казваше никога да не пия. Научих много от него“, заяви преди време американският президент Доналд Тръмп.", "date": "2018.10.02", "title": "Доналд Тръмп: Представете си какво ще стане, ако пиех алкохол?"}
{"url": "https://www.faktor.bg/bg/articles/oblachno-no-po-toplo", "text": "Днес преди обяд над Източна България облачността ще е все още значителна, на места с превалявания, които до обяд ще спрат. Над останалата част от страната ще е предимно слънчево, сутринта на места в низините с ниска облачност или мъгла, съобщи „Фокус“. Атмосферното налягане ще се повишава и вечерта вече ще е малко по-високо от средното за месеца. След обяд от запад облачност, предимно висока отново ще се увеличи. Ще духа слаб западен вятър, вечерта в Дунавската равнина ще се усили. Ще се затопли и преобладаващите максимални температури ще са между 20° и 25°. По Черноморието преди обяд облачността ще е значителна и ще духа до умерен запад-северозападен вятър. На отделни места главно в северните райони ще има превалявания от дъжд. Около и след обяд облачността ще намалее, вятърът ще утихне и ще се установи предимно слънчево време. Максимални температури между 20° и 23°. Температурата на морската вода е 19-21°. Вълнението на морето сутринта ще е 3 бала, след обяд ще отслабне до 1-2 бала. Над планините облачността ще е променлива, почти без валежи. Ще духа слаб до умерен запад-югозападен вятър. Максималната температура на височина 1200 метра ще е около 16°, на 2000 метра – около 9°.", "date": "2018.10.02", "title": "Облачно, но времето се затопля"}
{"url": "https://www.faktor.bg/bg/articles/novini/svyat/otkriha-telata-na-34-studenti-po-teologiya-pod-srutena-tsarkva-v-indoneziya", "text": "Спасители откриха телата на 34 студенти по теология под срутена църква на остров Сулавеси при силното земетресение от петък в Индонезия.  Предполага се, че откритите тела са на част от 86-те ученици от религиозен лагер, които бяха обявени за изчезнали след труса. По данни на властите най-малко 844 души са загинали при земетресението, последвано от цунами. Очаква се броят им да нарасне, защото спасителните екипи все още не са успели да достигнат някои от пострадалите райони. Междувременно ново земетресение с магнитуд 6,2 по Рихтер беше регистрирано близо до южния индонезийски остров Флорес, съобщи геофизичният институт на САЩ. Няма сведения за жертви и щети, не е издадено предупреждение за цунами.", "date": "2018.10.02", "title": "Откриха телата на 34 студенти по теология под срутена църква в Индонезия"}
{"url": "https://www.faktor.bg/bg/articles/sblasatsi-v-barselona-saboriha-ograzhdaniyata-pred-regionalniya-parlament", "text": "Сблъсъци между демонстранти и полицията избухнаха снощи край сградата на регионалния парламент в Барселона. Стотици протестиращи сепаратисти събориха огражданията пред входа на сградата. Там приключи шествието по случай първата годишнина от референдума за отделяне на Каталуния от Испания. Той беше обявен за незаконен от Мадрид.  Близо 180 000 души се включиха в многолюдния протест. Каталунската полиция използва палки, за да разпръсни тълпата. Някои радикални активисти хвърляха камъни по полицаите и се опитаха да издигнат барикади с преобърнати кофи за боклук. Полицията използва сила и за разгонването на демонстранти край главното полицейско управление в Барселона. Участниците в акцията се опитаха да обкръжат сградата и замеряха полицаите с консервни кутии.", "date": "2018.10.02", "title": "Сблъсъци в Барселона, събориха огражданията пред регионалния парламент"}
{"url": "https://www.faktor.bg/bg/articles/novini/svyat/bratat-na-fethullah-gyulen-beshe-osaden-na-10-godini-i-6-mesetsa-zatvor-ot-sad-v-izmir", "text": "Братът на ислямския проповедник Фетхуллах Гюлен, чиято организация според турските власти стои зад опита за преврат от 2016 г., беше осъден на затвор за членство във въоръжена терористична група, съобщи Анадолската агенция, като се позовава на съдебни източници, предаде ДПА. Кутбетин Гюлен, който е в ареста от октомври 2016 г., ще изтърпи присъда от 10 години и шест месеца, реши съд в Измир. Във видеозапис Кутбетин Гюлен отхвърли всички обвинения и призова да бъде освободен. Фетхуллах Гюлен, който живее в изгнание в американския щат Пенсилвания, отрича всякакви връзки с опита за преврат.", "date": "2018.10.02", "title": "Братът на Фетхуллах Гюлен беше осъден на 10 години и 6 месеца затвор от съд в Измир"}
{"url": "https://www.faktor.bg/bg/articles/maya-manolova-az-sam-institutsiya", "text": "Аз съм институция, не мога да проявявам слабост. Длъжна съм да давам кураж на майките на деца с увреждания. Жените се борят, седят още на палатков лагер, участваха във всички работни групи, заяви пред Нова тв омбудсманът Мая Манолова.  \"Вчера на знаковата дата 1 октомври, не беше вкаран за гласуване нито един закон. Освен малко повече пари, всички останало е същото\", каза още тя.  \"Престъпно е да се каже, че има реформа в Закона за хората с увреждания. Реформата означава хората с увреждания да реализират правата си. С плюс 15 лева нищо не се решава\", категорична бе Манолова. „Като гражданин стоя зад тях. Бяха поети конкретни ангажименти. Не стига, че не беше вкаран нито един от тези закони, а и проектът по основния за хората с увреждания на практика беше изпразнен от съдържание. В него нищо не се променя\", убедена е тя. По думите й реформата означава хората с увреждания да могат да реализират правата си. „На тях им беше обещано, че ще бъде приет Законът за личната помощ, който да осигури асистенти, за да могат майките на деца с увреждания да работят. Да има дневни центрове, специализирани училища. В момента тези хора са извън системата. Ако се разболеят, те не са здравноосигурени и не могат да се лекуват”, поясни Манолова. Тя коментира и поредното поскъпване на природния газ, което от своя страна доведе до по-високи цени на парното и топлата вода. „КЕВР продължава да работи в условията на пълна липса на прозрачност защо и как взима решения, които засягат джоба на българските граждани. Регулаторът не отговори на моите въпроси защо това е процентът за увеличение на природния газ”, заяви омбудсманът.", "date": "2018.10.02", "title": "Мая Манолова се вживя в ролята си: Аз съм институция"}
{"url": "https://www.faktor.bg/bg/articles/krasimir-karakachanov-ne-iskam-da-vrashtam-stranata-kam-videnov-a-zakon-za-borba-sas-spekulata-kakto-e-v-italiya", "text": "\"Не съм искал да връщам държавата към Жан-Виденово време, както каза Муравей Радев, а да предпазим потребителя. Не искаме мутрите да купуват за 30 ст. черешите, а после да ги продават за 10 лв. Искаме закон за борба със спекулата, както в Италия\". Това заяви пред БТВ вицепремиерът Красимир Каракачанов. Той уточни, че става въпрос за цените на основни продукти като хляб, сирене и масло. \"Търговските вериги ли да пазим, които прибират печалбата на потребителите в чужбина? Това не е популизъм и не го правим заради изборите догодина. Почти всяка година има избори. Хубаво е да има вот на недоверие, за да стегнем редиците\", коментира вота на недоверие на БСП лидерът на ВМРО. \"Кирил Ананиев е компетентен човек. Темата здравеопазване не ми е много понятна, но аргументите са му понятни. Кабинетът няма да падне\", допълни Каракачанов. \"Референдумът в Македония показа, че повечето хора са склонни на компромис за името на страната си. Разбрали са, че 30 години се опитват да фалшифицират нашата и гръцката история. Дори доведоха пакистанец, за да го представят за потомък на Александър Македонски. Македонците попаднаха в собствения си капан на малоумна псевдо идентичност. Ако не подкрепим промените в Македония, ще стане страшно на Балканите. Няма да се изненадам, ако албанците започнат да си правят референдуми и да превземат общини. Това вече означава сепаратизъм\", каза още вицепремиерът.", "date": "2018.10.02", "title": "Красимир Каракачанов: Не искам да връщам страната към Виденов, а закон за борба със спекулата!"}
{"url": "https://www.faktor.bg/bg/articles/zoran-zaev-zapochva-pregovori-s-opozitsiyata", "text": "Ден след като станаха ясни резултатите от референдума в Македония, премиерът Зоран Заев започва преговори с опозицията. Очаква се политическата криза в страната да се задълбочи.  Въпреки че огромното мнозинство гласували в допитването подкрепиха европейската ориентация на страната, ниската избирателна активност направи референдума невалиден. Над 91% гласуваха \"за\" промяната на името на страната, а 5,6% - \"против\". До урните отидоха малко над 36% от гласоподавателите. Това е третата най-ниска избирателна активност в историята на Македония и е далеч от нужните 50%, за да се счита допитването за валидно.  Интерпретацията на резултатите не беше еднозначна. Зоран Заев обяви референдума за успешен, тъй като рекорден брой са гласували „за” смяна на името. Такъв вот не е получавала нито една от македонските партии на парламентарни избори, откакто е създадена държавата. От друга страна, опозицията ВМРО-ДПМНЕ обяви, че народът е казал „не” на договора с Гърция. Специалният пратеник на ООН Матю Нимиц, който беше посредник в преговорите между Атина и Скопие за решаване на спора за името, заяви че резултатите от референдума в Македония за договора, сключен с Гърция, трябва да бъдат обсъдени отново в парламента на страната, предава електронното издание на гръцкия вестник Kathimerini. Нимиц говори пред гръцкото радио „ANT1“, заявявайки, че политическият елит на Македония трябва да вземе предвид консултативния референдум и да го обсъди в парламента и отбелязвайки че правителството има „няколко много важни решения за вземане“. Според Нимиц договорът от Преспа е най-добрият път напред за региона и двете страни, добавяйки, че тези, които му се противопоставят, не изглежда да имат алтернативно решение. „Моята реакция е, че трябва да отправим специално внимание на хората, които гласуваха и го направиха със „За“. Деветдесет процента от гласоподавателите избраха „За““, заяви той. Запитан дали е очаквал този резултат, специалният пратеник на ООН заяви, че вярвал, че има подкрепа за споразумението, но не е правил предположения за резултата.", "date": "2018.10.02", "title": "Матю Нимиц: Тези, които се противопоставят на договора от Преспа, нямат алтернативно решение"}
