{"url": "https://faktor.bg/bg/articles/turtsiya-veche-e-poluchila-alternativni-predlozheniya-za-zamyana-na-f-35", "text": "Турция вече има готови алтернативи за замяна на американските изтребители от пето поколение F-35 и „предложенията пристигат“, заяви президентът на страната Реджеп Таийп Ердоган, цитиран от Reuters, цитирана от \"Фокус\".  Анкара и Вашингтон се сблъскаха за закупуването от Турция на руски зенитни-ракетни системи С-400, за които САЩ твърдят, че не са съвместими със системите на НАТО и представляват заплаха за изтребителите F-35 на Lockheed Martin Corp. Вашингтон отстрани Турция от съвместната програма за самолетите, след като тя прие руските системи през юли. Анкара, купувач и производител на самолетите, заяви, че може да потърси другаде. Най-вероятната алтернатива на американските изтребители са руските Су-35.", "date": "2019.10.16", "title": "Турция вече е получила алтернативни предложения за замяна на F-35"}
{"url": "https://faktor.bg/bg/articles/dnes-shte-bade-toplo-s-maksimalni-temperaturi-mezhdu-22-i-27", "text": "Днес ще бъде топло с максимални температури между 22° и 27°. Отново ще бъде слънчево и почти тихо. Преди обяд на много места в Източна България ще има ниска облачност или мъгла. Ще остане топло с максимални температури между 22° и 27°, в София - около 25°. Над Черноморието преди обяд ще има ниска слоеста облачност или мъгла. След обяд ще бъде слънчево. Ще духа слаб вятър от изток-югоизток. Максималните температури ще бъдат между 19° и 21°. Температурата на морската вода е 19-20°. Вълнението на морето ще бъде 1-2 бала. В планините ще бъде слънчево. Ще духа слаб вятър от юг-югозапад. Максималната температура на височина 1200 метра ще е около 20°, на 2000 метра - около 12°. Атмосферното налягане е близко до средното за месеца, през деня ще се задържи почти без промяна.", "date": "2019.10.16", "title": "Днес ще бъде топло с максимални температури между 22° и 27°"}
{"url": "https://faktor.bg/bg/articles/prezidentat-erdogan-zayavi-che-turtsiya-nikoga-nyama-da-obyavi-primirie-v-severna-siriya", "text": "Турският президент Реджеп Тайип Ердоган заяви, че отхвърля призивите на американския президент Доналд Тръмп да обяви примирие и да спре турското военно настъпление в Североизточна Сирия, а също, че не го тревожат американските санкции заради офанзивата, предадоха Асошиейтед прес и Ройтерс, като се позоваха на турската телевизия НТВ. Казват ни \"Обявете примирие\". Никога не бихме могли да обявим примирие, заяви турският лидер пред придружаващите го журналисти в самолета на връщане от посещение в Азербайджан. Ердоган каза, че преговорите с Вашингтон и Москва за сирийските градове Кобане и Манбидж продължават и отбеляза, че не смята за нещо лошо навлизането на сирийските правителствени войски в град Манбидж, стига районът да бъде прочистен от терористи. \"Не можем да обявим примирие, докато не прочистим този район\", допълни той.", "date": "2019.10.16", "title": "Президентът Ердоган заяви, че Турция никога няма да обяви примирие в Северна Сирия"}
{"url": "https://faktor.bg/bg/articles/putin-e-pokanil-turskiya-si-kolega-redzhep-taiyp-erdogan", "text": "Президентът на Русия Владимир Путин е поканил турския си колега Реджеп Таийп Ердоган да посети Русия с работна визита и поканата е била приета, съобщиха от пресслужбата на Кремъл, предава ТАСС, цитиран от \"Фокус\". „Владимир Путин покани Таийп Ердоган да посети Русия с работна визита в близките дни. Поканата е приета“, се отбелязва в съобщението. Освен това в него се казва, че лидерите на двете страни са се изказали за продължаване на процеса по политическо разрешаване на конфликта в Сирия и са изразили намерението си да способстват за свикването на Конституционен комитет под егидата на ООН в края на октомври в Женева. Също така президентите са потвърдили ангажираността си в крайна сметка да обезпечат териториалната цялост на Сирия, съобщават от Кремъл.", "date": "2019.10.16", "title": "Ердоган ще гостува на Путин в Кремъл"}
{"url": "https://faktor.bg/bg/articles/vaprosat-za-irlandskata-granitsa-e-blizo-do-urezhdane-ochertava-se-sdelka-za-brekzit", "text": "Протестите доведоха до принудително затваряне на прочутата базилика Саграда Фамилия докато призивите за отделяне на Каталуния от Испания бяха подновени с нова сила Стотици хиляди протестиращи се събраха в Барселона за обща стачка, парализирайки града, пише The Wall Street Journal, цитиран от Агенция \"Фокус\". Протестите доведоха до принудително затваряне на прочутата базилика Саграда Фамилия на фона на подновените призиви за отделяне на Каталуния от Испания. Последната вълна на вълнения, предизвикана от тежките присъди на сепаратистки лидери по-рано тази седмица, направи дългогодишния въпрос за независимостта на Каталуния отново централен за политическия дебат в Испания, на фона на предстоящите поредни извънредни парламентарни избори на 10 ноември. Масови демонстрации, започващи от различни части на Каталуния, се събраха в регионалната столица Барселона, блокирайки големи булеварди на фона на голямо полицейско присъствие. Досега са отменени 57 полета на барселонското летище “Ел Прат” Пред най-известния символ на града, Саграда Фамилия, стотици протестиращи, носещи каталунски знамена се събраха, за да призоват за освобождаване на осъдените политически лидери, скандирайки \"Нашата присъда е независимост!\" . В отговор на протеста управата на базиликата заяви, че ще затвори за деня. В петък бе отбелязан петият и най-голям ден на протест, след като Върховният съд на Испания в понеделник осъди девет каталунски сепаратистки политици на между 9 и 13 години затвор заради тяхната роля в обявения за незаконен референдум за независимост през 2017 г. Засега днешните протести са мирни, но предишните дни бяха белязани от актове на насилие и вандализъм. В Барселона протестиращите и полицията се сблъскаха трета поредна вечер в четвъртък. Властите твърдят, че поне 350 души са ранени и над 80 са задържани от понеделник насам. Каталуния, регион от 7,5 милиона души, е най-богатият в Испания и отдавна е обхванат от сепаратистки настроения. Той има свой собствен език и значителна степен на самостоятелност по отношение на здравеопазването и образованието и също така контролира собствените си полицейски сили. Обновените призиви за независимост подлагат на изпитание подхода към кризата на действащия премиер Педро Санчес, който подкрепи диалога със сепаратистите от областта. Регионалният лидер на Каталуния Ким Тора призова за втори референдум за независимостта на Каталуния. В интервю за The Wall Street Journal в петък той заяви, че очаква повече отстъпки от Мадрид. „Смятам, че Испания трябва да чуе този протест за справедливост и свобода и трябва да направи политическо предложение“, каза той. „Абсолютно необходимо е новото испанско правителство, което дойде на власт след изборите, да осъзнае, че без да чуе гласа на Каталуния, Испания не може да бъде управлявана.“ Бившият каталунски лидер Карлес Пучдемон прекара един ден в белгийски арест, след като се предаде в четвъртък заради европейска заповед за ареста му, издадена от испанските власти. Той бе освободен в петък, в очакване на решение на белгийските власти на 29 октомври дали да бъде екстрадиран. Миналата година белгийски съд отказа подобно искане за екстрадиция от испанските власти. Пучдемон избяга в Белгия след непризнатия референдум през 2017 г. ", "date": "2019.10.16", "title": "Въпросът за ирландската граница е близо до уреждане, очертава се сделка за Брекзит"}
{"url": "https://faktor.bg/bg/articles/kristalina-georgieva-shte-se-bori-za-ravni-prava-za-zhenite-na-rabotnoto-myasto", "text": "\"Никога не се съгласявайте да бъдете по-ниско платени от колегите си мъже, никога!\", призова жените новият управляващ директор на Международния валутен фонд (МВФ) Кристалина Георгиева, демонстрирайки твърдата си решимост да се бори за равноправие на жените и мъжете на работното място, предаде Франс прес. В първия ден от есенните срещи на МВФ и Световната банка вчера Георгиева се обяви в подкрепа на квотите, които ще дадат на жените по-голям достъп до ръководни постове. \"Квотите не са идеално решение, но са едно прагматично решение\", отбеляза тя, подчертавайки, че \"без квоти ще е нужно много, много време\", докато се постигне равен достъп до най-висшите постове в компаниите. На въпроса на една млада жена каква е рецептата за успех в света на бизнеса и на работното място, ръководителката на МВФ отговори: \"Трябва да бъдете компетентна и да проявявате повече самоувереност, а също да се представяте в най-добрата си светлина.\" Позовавайки се на огласен вчера доклад на Фонда, посветен на незаплатения труд, Георгиева подчерта необходимостта да бъде решен проблемът с труда, за който не се плаща възнаграждение, като грижите за деца и възрастни хора и домакинските задължения, извършван най-често от жени. \"Жените полагат средно по два часа повече незаплатен труд на ден от мъжете\", отбеляза Георгиева. Авторите на доклада посочват, че макар неравенството между половете при неплатения труд в последните десетилетия да е намаляло, то все още е съществено. Дори в страните с най-голяма равнопоставеност в света като Норвегия жените полагат поне 20 процента повече незаплатен труд от мъжете, най-вече домакинска работа. Често жените са принудени да носят бремето на домакинските задължения, а времето, посветено на незаплатен труд, отразява принудите, наложени от културните норми, липсата на обществени услуги и инфраструктура или политиките за отпуските по семейни причини, се отбелязва в доклада. Дори когато жените извършват заплатен труд, \"професионалното декласиране е нещо обичайно, тъй като жените избират работа с по-ниско равнище на компетентност или на непълен работен ден, за да съвместяват платената работа с грижите\" за семейството.", "date": "2019.10.16", "title": "Кристалина Георгиева ще се бори за равни права за жените на работното място"}
{"url": "https://faktor.bg/bg/articles/parlamentat-izliza-v-predizborna-vakantsiya", "text": "Парламентът официално излиза в предизборна ваканция от днес до 25 октомври включително. През това време ще заседават само постоянните парламентарни комисии, а на депутатите ще се признават единствено транспортните разходи, свързани с участията им в тях. Първото редовно заседание на Народното събрание след местния вот ще се проведе на 31 октомври.", "date": "2019.10.16", "title": "Парламентът излиза в предизборна ваканция"}
{"url": "https://faktor.bg/bg/articles/galap-balgarinat-predpochita-da-prostira-na-balkona-rakiyata-da-e-domashna-i-svoya-i-da-si-pravi-zimnina", "text": "Българинът остава близо до традицията и над две трети от пълнолетните българи са буквално на ръка разстояние от всичко, свързано със земя и природа. Това показва сондаж на \"Галъп интернешънъл\", който иска да покаже щрихи от съвременния портрет на българина - трийсет години след началото на прозападните, пропазарни и продемократични промени в страната ни. Около и над две трети от пълнолетните българи са буквално на ръка разстояние от всичко, свързано със земя и природа. Предпочитат ракията да е домашна и своя, имат приятели и/или близки, които отглеждат домашни животни за храна или овощни дръвчета. Често използват домашна зимнина, коментират социолозите. Над 70 на сто отговарят, че някога са приготвяли или често ползват т.нар. зимнина, включително туршия, лютеница, компоти и т.н. Изглежда, че модерният начин на живот в големите градове, характеризиращ се с възможността да се сдобиеш с всичко необходимо на една ръка разстояние в кварталния супермаркет, не е заличил традиционното за българите приготвяне на продукти за зимата. В определени случаи употребата на домашно приготвени продукти дори е силно предпочитана, пред тези, произведени под държавна регулация. 66 на сто от запитаните например споделят, че предпочитат, ако пият ракия, тя да е домашна, а не купена. Една четвърт от запитаните не споделят това предпочитание. Останалите се колебаят. Над 60 на сто от българите твърдят, че или отглеждат плодове и зеленчуци и домашни животни за лична консумация, или имат близки и познати, които го правят. За 77 на сто процента от запитаните българи сушенето на дрехите на балкона остава основен възможен или предпочитан метод, въпреки спорния ефект върху естетиката на фасадите и градския пейзаж. Впечатление прави и фактът, че за повече от две трети от участниците в национално представителното изследване събуването на обувките вкъщи е от голямо значение - 71 на сто отговарят, че когато имат гости, биха предпочели те да влязат вкъщи едва след като се събуят. Една четвърт от запитаните са тези, които не биха предпочели гостите да са без обувки, а 4 процента не могат да отговорят. Оказва се, че традиционализмът на подобни битови привички е широко присъщ. Разбира се, посочените тук примери, следва да се анализират и с усмивка, но те са ясен индикатор, че има навици, които трудно се променят - дори и при влиянието на масови медии и външни културни образци, коментират от \"Галъп\". Освен всичко, подобни навици идват и от средата, в която голяма част от българите са принудени да живеят. Традицията обаче е \"победена\" по отношение на ремонтите. 55 на сто от участвалите в проучването заявяват, че твърдението \"предпочитам сам да се справям с домашните ремонти\" не се отнася за тях. 41 на сто обаче все още предпочитат да разчитат на себе си, а не на професионалисти, що се отнася до домашните ремонти. По тази тема се открива значителна разлика между отговорите на мъжете и жените, но по другите индикатори не се наблюдава такава сериозна разлика в зависимост от пола. По-младите хората в по-големите населени места, съответно с по-високи доходи и пр., са и онези, които са по-далеч от традиционните навици и вкусове. Има известни разлики в отговорите, характерни за различните поколения, но дори и сред най-младите дяловете на тези, които разчитат на зимнина, простират дрехите на балкона или подканват своите гости да се събуят на прага, се доближават до една втора от всички запитани младежи. Разлики има и в начина, по който жителите на малките населени места и областните градове и столицата отговарят. Но отново дяловете на положителните отговори по отношение на традиционни за бита ни дейности като приготвяне на зимнина и консумация на домашна ракия и туршия например са около и над половината независимо от населеното място, макар и значително по-високи в по-малките населени места, уточняват анализаторите. По отношение на столицата, мнозинството от жителите са изоставили отглеждането на животни и растения и извършването на ремонтите самостоятелно, но не и приготвянето на зимнина, употребата на домашна ракия или простирането на дрехите на терасата. Представените данни са част от ежемесечната изследователска програма на \"Галъп интернешънъл\". Изследването е проведено в периода между 4 и 10 септември сред 802 души и е представително за населението на България на възраст над 18 години.", "date": "2019.10.16", "title": "\"Галъп\": Българинът предпочита да простира на балкона, ракията да е домашна и своя и гостите да се събуват"}
{"url": "https://faktor.bg/bg/articles/dps-vliza-s-izmama-chrez-vmro-i-bsp-v-upravlenieto-na-obshtinite-zlatograd-i-nedelino", "text": "Ако не ми звучеше много бомбастично, щях да започна тези „бележки” с думите „нещо страшно става в Родопите”... Но понеже не съм по бомбастичните изрази, ще споделя каквото имам като наблюдение, вие пък преценявайте и решавайте дали има нещо такова в изброените ситуации. Изборно време е и още преди да бъдат оповестени регистрираните листи от Общинската избирателна комисия в Златоград, мои приятели започнаха да ми звънят и да ме питат при срещи вярно ли е, че ДПС тук се коалирало с ВМРО.  Приемах това за зла шега и отговарях, че няма такова нещо, откъде-накъде и пр. После листите излезнаха и в т. нар. „местна коалиция” виждам  А вътре, гледам невярващо, цялото местно ДПС, барабар с лидера му Ерол Реджеб Чинар, редовен по всички конгреси на догановата корпорация от трийсет години насам и върл опонент мой по всичко българско в този град от също толкова време. Първа „вемереовка” в листата, т. е. водещата в нея, е сегашната председателка на ОбС-Златоград, явяваща се с една и съща компания кандидати на всички избори, но все от различни партии. Тази година явно е дошло времето на ВМРО, но същата е известна с тактиката да печели гласове „от къща на къща, от телефон на телефон, с подаръци халати за баня и стотачки”.   Пиша на смолянския представител на Организацията Христо Камишев и го питам каква е тази листа, знае ли на кой е дал пълномощно да се кичат с четирите исторически букви – не знае, „как така депесе, не може да бъде”, но си направи пас и повече не се обади. – „Как така депесе? - пита – Остави ме малко да проверя и ще се чуем...” Не се чухме, изчезна...  Но тъй като имам и друг депутат приятел от ВМРО – Юлиан Ангелов, пиша и на него, пращам му и писмения си диалог със смолянския представител, един вид – да знае, че депесе излиза от името на ВМРО в Златоград. Не се обади и нищо не последва... Всъщност, ето го и въпросния „диалог” с Камишев от Смолян, изпратен на депутатите ни: „Юлиане, изпращам ти диалога ми с Камишев отпреди малко, поне да си наясно:  Аз: Христо, каква е тая депесарска листа в Златоград, с марка ВМРО? Дотам ли стигнахме?  Камишев: Там е направена коалиция. Така са си решили, нямам представа кой е депесар...   Аз: Ама как така даваш пълномощни за хора, които не познаваш? Цялото депесе на общината е там, всички тъпаци и кариеристи, с които от 30 години се боря за всяка българска стъпка в тоя град! Камишев: Конкретно за кои?  Аз: Как за кои? Прочети поне листата им! Депесарския шеф начело - Ерол Реджеп Чинар! И съпартийците му Антон Ушев, Александър Ефимов, водачка на листата Кръстева и компанията й, нищо общо не са имали никога с ВМРО! Лесно ти е така отдалеч да даваш пълномощни, но въпросите тук остават за мен! Йорданка Романова, Альоша Илийков - редовно са заедно на всички избори, все от различни партии, печелят гласове само и единствено чрез отработена схема за плащане, за които и до полицията съм сигнализирал, сега ще демагогстват от името на ВМРО! Та ти казвам - цялата депесарска сюрия на Златоград е вътре, приемам го това като подигравка към ВМРО, но не знам с какво това е заслужено!” (Край на цитата).  Отговор от Камишев нямаше, нямаше отговор, нито пък нещо предприето и от депутатите Сиди и Ангелов. Това, разбира се, не означава коалиция на ВМРО с ДПС, просто е показателно докъде може да стигне кариеризмът и лакомията за власт и пари на местните депесари – след като не можеш да намериш хора за листа на партията си, тъй като в Златоград корпорацията доганова никак не е на почит, да се запишеш в листата не на някой друг, а на най-омразната си организация, отрицание на всичко, което ти самият изповядваш! И така да излъжеш отново, за кой ли път, хората, от чието име искаш да управляваш града.  Може да е вярно и другото, а именно – онази „публична тайна” в целия Златоград, че един лалугер от бившия текстилен завод, който купува пълномощни от различни партии и записва хора във всяка от тях, регистрира ги в общинската комисия и така вкарва свои безлични пионки в местната власт, зависими и страхливи, да изпълняват там неговата воля за едно или друго решение...   Имам приятел в съседния на Златоград гр. Неделино – Светлозар Любомиров, учител по литература, авторитет в градчето, който никога не е крил левите си, включително силно русофилски убеждения, на няколко пъти е общински съветник от БСП, дори от Партията веднъж лично червения депутат Дора Янкова му дава пари в брой, за да се издаде негова книга за историята на училището в градчето.  Дотук – нищо нередно, повече от нормално, бих казал, често се срещаме на по бира, разговаряме за книги, включително и по въпроса, че и в техния град, както и в Златоград, не може да пробие „депесето”, хората не могат да се „пречупят” чак дотам, че да вкарат съветник в общинските си управи. Въпреки „канските” усилия на тази партия, с различни шмекерии и много пари, аман-заман да влезе в тукашното управление. Затова, като не може по легалния, изборния начин, депесето успява по „другия, втория начин”, а значи – чрез измама.  И така на предишните местни избори, от Кърджали им пращат като „независим” кандидат за кмет на Неделино - Боян Кехайов, обучен в тамошната полиция кадър, шеф на Окръжната дирекция на вътрешните работи, който печели мандата от изборите. А че е наистина „независим” (в кавички) става ясно много бързо, когато обществените поръчки тук се печелят все по-често от депесарски фирми от Кърджалийско, а на местните празници гостуващите величия са предимно от върхушката на ДПС, включително „министри от квотата на ДПС” в кабинета на Борисов, когато се леят хвалебствени речи за великия кмет Кехайов на поразия. Празниците са по правило страшна „думба-лумба”, по 3-4 дни, гостуващи чалги, естради, балкански гости отвсякъде, така че – страшно скъпи и по мнението на местните хора, „всичкия тоя масраф се плаща от депесето”... За всичко това моя приятел Любомиров казва, че кметът в Неделино по принцип не повтаря мандат, още повече когато е станало ясно, че сегашния кмет Кехайов преметнал народа и се оказал „независим депесар”. А според местния живописен израз, казва той: „Мъжко дупе един път се...такова”... Ами защото същият този мой приятел, наскоро публикува във ФБ-профила си собствения си портрет, с изборен номер и текст: „За Светлозар Любомиров – водач на листата на ДПС в Неделино”. Така „ошашавен”, невярващ все още на очите си, пиша, като му задавам въпрос в стил, „ама как така, какво ти стана, откъде турци в Неделино” и пр. Отговор не последва, затова пък въпроса ми на минутата бе изтрит, а на стената му във ФБ – пропаганда и агитация за сегашния „независим” кмет Боян Кехайов, портрети та се къса... По мнението на неделинци, с които се поразговорих,  човека са го мотивирали яко и са се разбрали кметът да е скрит, „независим” депесар, а той пък – съвсем открит, макар и комунист, така че да опита да им събере съветници, с които депесето да управлява Неделино. Нещо, разбира се, недоказуемо, но в обръщение из коментарите на народа. Така се оказва, че предизборната ситуация в двете съседни общини – Златоград и Неделино, е сходна: и на двете места етническата бизнескорпорация на сарайския прилеп навлиза чрез измама, политическа и икономическа корупция, както се казва – „превзема се крепостта отвътре”, залагайки на човешката алчност и аморален кариеризъм по места, на което хората казват политическа проституция. Целта, естествено, е разширяване на корупционното бизнес и политическо пространство в места, където досега не сме имали влияние и дори присъствие, чрез всички възможни, уникални по бруталност, способи и начини.  Дали ще се успее, ще стане ясно след седмица. Отсега обаче може да се каже, че „надежда йок”, перспективи за нормалност и нещо различно – още по-малко!", "date": "2019.10.16", "title": "ДПС влиза с измама – чрез ВМРО и БСП в управлението на общините Златоград и Неделино"}
{"url": "https://faktor.bg/bg/articles/shalom-pozdravi-borisov-za-reaktsiyata-sreshtu-rasistkite-obidi-na-stadiona", "text": "Организацията на евреите в България „Шалом“ остро осъжда расистките обиди и подвиквания от сектора на българските привърженици по време на квалификационния мач за Европейското първенство 2020 между отборите на България и Англия, пише до премиера Борисов доц. д-р Александър Оскар, председател на организацията на евреите в България „Шалом“. Нацистките поздрави и речта на омразата нямат място на нито един стадион. Подобно поведение на публиката е срамно петно както за играчите на терена, така и за името на отбора, които го приемат безкритично, пише още в писмото. \"Българската еврейска общност е особено чувствителна към всяка проява на расистки, хомофобски и неофашистки или неонацистки настроения в българското общество. Нашата организация многократно сигнализира Българския футболен съюз, органите на реда и прокуратурата за участието на представители на българските футболни агитки в редица събития, несвързани със спорта – предупреждение за растящия и задълбочаващ се проблем с радикализацията сред ултранационалистически, крайно десни групи\", гласи посланието. Приветстваме решението да поискате незабавната оставка на президента на БФС Борислав Михайлов и категорично заявеното нежелание да бъдат толерирани ксенофобски и расистки прояви в българския спорт. Призоваваме за разработване на стратегия за борба с расизма, ксенофобията и хомофобията в спорта, както и мерки за активното въвличане и поемане на ясно определени отговорности в този процес от страна на спортните клубове и клубовете на техните привърженици, пише още в писмото.", "date": "2019.10.16", "title": "„Шалом“ поздрави Борисов за реакцията срещу расистките обиди на стадиона"}
{"url": "https://faktor.bg/bg/articles/protestirashti-meditsi-blokiraha-dvizhenieto-v-tsentara-na-sofiya", "text": "Медицински сестри, подкрепени от лекари специализанти, отново излязоха днес на протест пред Министерството на здравеопазването. Докато течеше среща между здравния министър Кирил Ананиев и техни представители, останалата част от протестиращите блокираха движението пред сградата на МЗ на бул. \"Мария Луиза\" и в двете посоки с жива верига. Три часа след началото на срещата между сестрите и министъра стана ясно, че протестиращите отказват да напуснат институцията, докато не се стигне до консенсус между двете страни. Информацията е от една от медицинските сестри в сградата, цитирана от БТВ. От пресцентъра на Министерството на здравеопазването твърдят, че все още срещата и разговорите текат. Протестът на сестрите е за по-добри условия на труд и по-високи възнаграждения. Подкрепящите ги лекари специализанти са недоволни от нова наредба, според която специализантите на държавна поръчка ще са длъжни да работят 3 години в лечебно заведение, избрано от МЗ. Ако откажат, ще трябва да връщат държавната субсидия. Среща между специализантите и здравния министър ще има в началото на ноември.", "date": "2019.10.16", "title": "Три часа протестиращи медици отказваха да напуснат Министерството на здравеопазването"}
{"url": "https://faktor.bg/bg/articles/obshtestvo-zakon-i-red-evropol-arestuva-trima-balgari-i-frantsuzin-za-trafik-na-hora", "text": "Трима български и един френски гражданин са задържани в международна операция на Европол, съобщиха от МВР. В хода й са установени 167 жертви на трафик на хора с цел трудова експлоатация. Иззети са вещи и предмети, които са от значение за делото, разпитани са множество свидетели по случая. На територията на страната ни бяха проверени над 200 лица, с рисков профил по отношение трафик на хора, и над 10 фирми, занимаващи се с набиране на селскостопански работници. На територията на ЕС са проверени 478 селскостопански обекта, 7372 души и 179 превозни средства. Установени 37 заподозрени лица и 302 потенциални жертви. Идентифицирани са 44 заподозрени в трафик на хора за трудова експлоатация, седем от които са арестувани. Установени са 39 възможни нови случая на трудова експлоатация.  В петдневната международна операция участваха над 400 служители от седем държави членки.", "date": "2019.10.16", "title": "Европол арестува трима българи и французин за трафик на хора"}
{"url": "https://faktor.bg/bg/articles/prokuraturata-reshava-dali-da-povdigne-obvineniya-na-petimata-zadarzhanite-ot-bfs", "text": "Очаква се днес прокуратурата да реши - дали да повдигне обвинения на някой от задържаните петима души при вчерашната акция на ГДБОП в централата на Българския футболен съюз в Бояна. До късно снощи задържаните бяха разпитвани от разследващите за корупция, уговаряне на мачове и манипулация на спортни събития. По информация на БНТ сред разпитваните е бил и председателят на съдийската комисия Йордан Сталев. Акцията започна час след като стана ясно, че Борислав Михайлов се оттегля от президентския пост във футболния съюз. Оставката му стана факт след искане от страна на премиера Бойко Борисов и разпореждане правителството да преустанови всякакви отношения със съюза, докато той се оглавява от Михайлов. До напрежението се стигна след кошмарната загуба на националите с 6 на 0 от Англия и международен скандал заради расистки прояви на стадиона. Заради тях УЕФА започна наказателна процедура срещу България. А медиите на острова определиха случилото се в София като отвратително. Последвайте страниците ни във Facebook и Instagram:    Facebook  Instagram", "date": "2019.10.16", "title": "Прокуратурата решава - дали да повдигне обвинения на петимата задържани от БФС"}
{"url": "https://faktor.bg/bg/articles/zadarzhaha-petima-fenove-zaradi-rasistkiya-skandal-na-macha-balgariya-angliya", "text": "Задържаха петима фенове заради расисткия скандал на мача България – Англия. Те са отведени за разпит в 1-во РПУ в София.  В сряда СДВР започна спецоперация по издирването на всички, показали обидни жестове по време на играта, предаде БГНЕС.  По информация на БНР стана ясно, че има хора и от провинцията, които ще бъдат издирени и закарани в полицейските управления. Припомняме, че дисциплинарната комисия на УЕФА официално повдигна обвинение срещу България за четири нарушения на правилника по време на двубоя с Англия в София. Срещата на Националния стадион \"Васил Левски\", която англичаните спечелиха с 6:0, на два пъти бе прекъсната от главния рефер Иван Бебек заради расистки инциденти по трибуните, насочени срещу играчите на гостите. От УЕФА обявиха, че са повдигнали обвинение срещу Българския футболен съюз за расистко поведение, хвърляне на обекти, нарушение на реда по време на изпълнението на националните химни и оказване на повторения по таблото на стадиона. Тъй като това не е първото обвинение срещу България за расизъм и заради големия международен отзвук, се очаква наказанието от УЕФА да бъде доста сурово. От УЕФА са повдигнали и две обвинения срещу Английската футболна асоциация - за нарушение на реда по време на изпълнението на химни и неосигуряването на достатъчно стюарди в сектора за гости. От УЕФА уточняват, че все още не е определена датата, на която ще разглеждат случая. Селекционерът на България Красимир Балъков официално поднесе извиненията си на футболистите на английския национален отбор след расистките прояви по трибуните. На следващия ден след мача премиерът Бойко Борисов поиска оставката на президента на БФС Борислав Михайлов, а два часа, след като Михайлов обяви, че подава оставка, ГДБОП влезе в базата в “Бояна”. За разпит бе задържан шефът на съдийската комисия на Българския футболен съюз Йордан Сталев, както и още четирима души. Официално бе обявено, че акцията на антимафиотите е срещу група, която е правила далавери с нарядите на съдии. От Шумен коментарът на премиера бе, че операцията на ГДБОП в Българския футболен съюз е планирана отдавна. Премиерът беше категоричен, че акцията е подготвена преди няколко дни и няма общо нито с расисткия скандал по време на мача Англия – България, нито с решението на президента на БФС Борислав Михайлов да оваканти поста си.", "date": "2019.10.16", "title": "Задържаха петима фенове заради расисткия скандал на \"България – Англия\""}
{"url": "https://faktor.bg/bg/articles/balgariya-predlozhi-dvoyno-po-dobra-oferta-na-folksvagen", "text": "Турската офанзива в Сирия е все по-сериозна пречка за намерението на Volkswagen да изгради автомобилен завод в страната. Военните действия, разпоредени от президента Ердоган, не само вземат човешки жертви, но и вредят на международния имидж на страната му, като дори я грозят икономически санкции. За голям инвеститор като VW случващото се е твърде голям репутационен риск. Не мога да си представя, че при тези условия Volkswagen би направил инвестиция за милиарди в Турция, каза премиерът на германската провинция Долна Саксония Щефан Вайл, който е част от надзорния съвет на концерна. Ръководителите на VW на практика замразиха инвестицията, като отложиха подписването на договора за неопределено време. Възможно е Турция да не получи тази инвестиция или тя да бъде отложена с години, посочи пред Expert.bg бившият министър на икономиката Николай Василев, който има сериозен опит в бизнеса и преговорите с инвеститори. Обратът в позицията на VW спрямо Турция възражда шансовете на България, която до последно бе в надпреварата за завода и бе считана за \"резервен вариант\". За да осигури договора за новия завод, София предлага да удвои субсидиите, съобщава германският вестник Frankfurter Allgemeine Zeitung. \"Намерихме начин да предложим на Volkswagen Group 250 до 260 млн. евро, вместо 135 млн. евро\", заяви бившият държавен глава Росен Пленелиев пред F.A.Z. В момента Плевнелиев е председател на Автомобилен клъстер България и лобира активно в полза на страната си. Офертата вече е изпратена на Volkswagen, като се чака отговор от германския концерн. Ако се добави инфраструктурата, като връзката с железопътната линия, до магистралата и метрото, София предлага общо 800 млн. евро, за да избере VW България, вместо Турция. Плевнелиев уверява, че помощта е договорена с Европейската комисия. Турция обаче не била спазила правилата, пише expert.bg.  Българските власти са готови да предоставят максимално разрешената държавна помощ на германския концерн. Премиерът Борисов обеща бъде \"най-лоялният партньор на най-големия автомобилен гигант в света\". Той изтъкна добрите условия за германските инвеститори и много ниските данъци у нас. България предлага терена на бившия завод \"Кремиковци\", който се намира в голяма индустриална зона в околностите на София. Мястото е собственост на българската Първа инвестиционна банка и австрийската компания за недвижими имоти Soravia. Засега VW отложи отново крайното официално решение къде ще бъде локализиран новият завод на компанията. Следващото заседание на надзорния съвет, когато може да бъде взето финалното решение, е планирано за средата на ноември.", "date": "2019.10.16", "title": "България предложи двойно по-добра оферта на Фолксваген"}
{"url": "https://faktor.bg/bg/articles/sled-svetovnata-banka-i-mvf-povishi-prognozata-si-za-ikonomicheskiya-rastezh-v-balgariya", "text": "След като преди ден Световната банка подобри прогнозата си за икономиката на България, днес това прави в своя традиционен есенен доклад Международният валутен фонд. Според него през 2019 г. икономиката на страната ще нарасне реално с 3.7% при пролетна прогноза за 3.3%, а през 2020 г. - с 3.2% при предишна прогноза за 3.3%. Фондът очаква животът в България да поскъпне с 2.5% през тази и с по-малко - с 2.3% през следващата година. За безработицата се очаква да продължи да спада до 4.9% през тази година и до 4.8% през следващата. По данни на Националния статистически институт през второто тримесечие безработни са били 4.2% от българите. За глобалния икономически растеж фондът дава прогноза от 3% през тази година, което е най-ниското му ниво от години на разгара на кризата - 2008-2009 г. Ръстът се очаква да отбележи пик от 3.4% през 2020 г., което е с 0.2 процентни пункта ревизия надолу спрямо прогнозата от април. Влошената оценка отразява ситуацията във възникващи и развиващи се икономики в Европа, Близкия изток и Латинска Америка, които имат макроикономически проблеми. Търговските бариери и повишеното геополитическо напрежение, включително свързаното с Брекзит, ще продължат да нарушават веригите на доставки и да подкопават доверието, инвестициите и икономическия ръст, посочва още фондът. Той отбелязва, че тези напрежения в комбинация с национални проблеми може да се отразят негативно на възникващите икономики и прогнозирания за тях растеж, както и на еврозоната. Сбъдването на тези рискове може да доведе до нова финансова нестабилност, породена след години на ниски лихви. Институцията предупреждава, че рисковете, идващи от климатичните промени, в момента вече играят видима роля и тя ще се засилва драматично в бъдеще, ако незабавно не се приложат мерки. За икономиката на САЩ фондът подобрява очакванията си до 1.9% ръст през тази година. Също подобрени са очакванията за Китай, който е в търговска война със САЩ. Там прогнозата е за 6.3% икономически ръст. (\"Дневник\")", "date": "2019.10.16", "title": "След Световната банка и МВФ повиши прогнозата си за икономически растеж в България"}
{"url": "https://faktor.bg/bg/articles/advokat-zapovedta-za-napuskane-na-stranata-polfriyman-e-absurdna-i-veche-e-iztekla", "text": "Джок Полфрийман трябва да работи за да изплати кръвнината си. Заповедта му за напускане на страната е  абсурдна и вече е изтекла, но документите му са взети. Полфрийман заяви още на първото заседание, че моли за прошка”, каза в ефира на „Здравей, България” адвокатът на Полфрийман - Калин Ангелов. Той отрече да е имало тържество по повод освобождаването на австралиеца. Приятел на убития Андрей Монов каза, че се надява решението на съда да бъде ревизирано и убиецът да излежи остатъка от присъдата си. „Вероятно Полфрийман ще се опита да напусне страната. Радвам се, че са му отнети документите. Нормално беше да каже нещо, да се покае. Не виждам разкаяние в поведението му”, смята Димитър Кръстев, който би трябвало да разкаже първо кого е защитил австралиецът срещу тълпа нападатели във фаталната нощ. Една подробност, която \"търсачите на справедливост\" винаги удобно пропускат.", "date": "2019.10.16", "title": "Адвокaт: Заповедта за напускане на страната на Полфрийман е абсурдна и вече е изтекла, но документите му са взети"}
{"url": "https://faktor.bg/bg/articles/deset-ot-14-te-chlenove-na-sadiyskata-kolegiya-na-vss-opredeliha-kato-nedopustimo-obrashtenieto-na-lozan-panov", "text": "Десет от 14-те членове на съдийската колегия на Висшия съдебен съвет определиха като \"недопустимо\" обръщението на председателя на Върховния касационен съд Лозан Панов към съдебния състав, който трябва да се произнесе по искането на главния прокурор Сотир Цацаров да бъде възобновено делото за предсрочното освобождаване на Джок Полфрийман. Сред тях е и Боян Магдалинчев, който още вчера остро разкритикува Панов. Преди ден Лозан Панов призова съдебния състав да се произнесе бързо по казуса заради продължаващото задържане на Джок Полфрийман в дома за чужденци в Бусманци. Ден по-късно австралиецът беше пуснат от там, предаде БНР. Призивът към тримата върховни съдии и в позицията на Панов се твърди, че казусът е елементарен от правна гледна точка. В това съдебните кадровици виждат безпрецедентна и откровена намеса в работата на съдебния състав и недопустим опит за влияние. Според тях призиви и внушения преди висящ пред съда спор нарушава независимостта на съда и говорят за сериозен дефицит у автора на усещането му за прекрачване на границата на законността и етичните норми. „Ние считаме, че не бива да се мълчи, когато съдии са поставени на колене пред председателя на ВКС“, пишат десетимата членове на ВСС и настояват, но без да уточняват как, Лозан Панов да поеме своята отговорност", "date": "2019.10.16", "title": "Десет от съдийската колегия на ВСС скочиха като ужилени срещу обръщението на Лозан Панов"}
{"url": "https://faktor.bg/bg/articles/bum-na-avtoremonti-zaradi-nekachestveni-goriva", "text": "Бум на ремонтите на автомобили заради некачествено гориво отчитат от сервизите. Близо 190 000 литра некачествени горива в бензиностанции у нас са забранени за продажба от началото на годината. Според автомонтьори все по-често шофьорите идват при тях заради проблеми в колата след зареждане с некачествени бензин или дизел. \"Има оплаквания, свързани с горивната и с изпускателната уредба. Когато горивото не е качествено, то няма пълно изгаряне и се наслагват отлагания по изпусквателната система. Страдат DPF филтрите, които се запълват лесно, но монтажът им струва скъпо\", каза пред Нова телевизия Румен Дунев от Съюза на автосервизите. Той допълни, че колкото по-некачествено е горивото, толкова по-голяма е амортизацията на двигателя. По думите му оплакванията на хората са, че двигателят не работи равномерно. \"Клиентите се оплакват, че двигателят гасне, прекъсва, липсва мощност. След диагностика се вижда, че в много от случаите причината е в лошите горива\", каза още Дунев. Според него влагата поврежда отделните елементи на автомобилите ни. \"В резервоара на бензиностанциите от разликата в горивото топло-студено, се получава конденз, който попада в горивото и се получава разреждане с вода. Това обаче е естествен процес\", заяви Румен Дунев. Той допълни, че всеки водач може да слага стабилизатор на горивото, за да може превантивно да се предпазва от проблеми. Експертите не изключват обаче иззетите незаконни горива да отиват в туби и бидони и да се препродават с 1/3 по-евтино.", "date": "2019.10.16", "title": "Бум на авторемонти заради забранени за продажба некачествени горива"}
{"url": "https://faktor.bg/bg/articles/boris-kasabov-ostavkata-na-bobi-mihaylov-be-ochakvana-ne-sam-gledal-tolkova-bezpomoshten-i-zhalak-natsionalen-otbor", "text": "\"Оставката на Борислав Михайлов е очаквана. Резултатите ги няма, а изстъпленията на стадиона ускориха нещата. Сега се размишлява дали има намеса на държавата, защото всички знаем, че това е забранено\".  Това каза в сутрешния блок на БТВ спортният журналист Борис Касабов, който коментира оставката на Борислав Михайлов и расисткия скандал по време на мача България - Англия, завършил 0:6. Журналистът подчерта, че премиерът не е взел оставката на Михайлов, а я е поискал. \"Расисткият скандал беше предизвестен още от първия мач в Лондон. Англичаните имат голям проблем с расизма. Само за последния месец има над 20 сигнала за расизъм по техните терени. Явно те видяха една вратичка и решиха да прехвърлят топката в нашата половина - да ни изкарат нас расистите. Преекспонираха темата, опитаха да прехвърлят отговорността, тук им се вързахме и още преди седмица се говореше, че такова нещо ще стане на стадиона. Вчера четох английската преса. Заглавията бяха Животните 0 - Лъвовете 6. Не могат да ни наричат така. Тези 15 човека не са публиката на България. За съжаление сега ще има апокалипсис за българския футбол. Ще ни накажат жестоко за скандалите. Ние сме малка държава, на терена не играем нищо и ще си го отнесем. По този начин УЕФА и ФИФА ще покажат, че водят борба с расизма\", категоричен бе журналистът. \"Оставката на Боби Михайлов беше очаквана. Аз не съм гледал толкова безпомощен и жалък национален отбор. В понеделник нямахме един жълт картон. Резултатите показват дали управлението на Борислав Михайлов е успешно, но със сигурност не е само той виновен. При нас всичко е сбъркано тотално. Всичко в българския футбол е покрито с мъгла и той е оставен да се движи на автопилот. Ще видим какво ще случи с оставката. Най-вероятно ще бъде приета на Изпълкома, но ще трябва да се свика Конгрес на БФС, което ще отнеме още 2-3 месеца. Това означава, че сегашното ръководство ще остане начело на БФС в следващите няколко месеца\", разкри Касабов.", "date": "2019.10.16", "title": "Борис Касабов с кошмарна прогноза: Може още три месеца да изкараме със старото ръководство на БФС"}
{"url": "https://faktor.bg/bg/articles/novini-balgariya-stoichkov-se-razplaka-govoreyki-za-rasistkiya-skandal", "text": "Легендата на българския футбол Христо Стоичков не остана безучастен след разразилия се расистки скандал в мача на представителния ни тим срещу Англия. В момента страната ни е нападана от европейските медии заради прояви на расизъм по време на европейската квалификация с “Трите лъва”. Камата не скри сълзите си, докато говореше по наболялата тема за телевизия \"Tudnusa\", съобщи Sportal.bg. Водеща: Би ли казал, че това те огорчава, че те натъжава? Стоичков: Да, разбира се! Какво да направя?! Водеща: Какво е решението? Стоичков: Да не се допускат до стадиона или по-тежко. Като в Англия от години. Пет години, без да стъпват на стадиони нито на национален отбор, нито на мачове в страната. Хората не заслужават да страдат. Мислиш ли, че се чувствам добре?! ", "date": "2019.10.16", "title": "Стоичков се разплака, говорейки за расисткия скандал"}
{"url": "https://faktor.bg/bg/articles/sport-uefa-nakaza-latsio-zaradi-rasizam", "text": "УЕФА наказа Лацио с глоба от 20 хиляди евро и нареди частично затваряне на стадиона на римския отбор заради прояви на расизъм от част от публиката на \"орлите\". Санкцията е в резултат от поведението на част от запалянковците на италианския клуб по време на двубоя от група \"Е\" на Лига Европа между Лацио и Рен, който е игран на 3 октомври. Група привърженици са отправили нацистки поздрави от северния сектор, който ще бъде затворен частично в срещата на Лацио със Селтик от втория по сила европейски клубен турнир на 7 ноември. Стадионът на Лацио може да бъде затворен изцяло за мач от европейските клубни турнири при евентуални следващи прояви на расизъм от страна на публиката.", "date": "2019.10.16", "title": "УЕФА наказа Лацио заради расизъм"}
