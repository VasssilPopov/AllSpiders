{"url": "https://www.faktor.bg/bg/articles/novini/svyat/iran-e-gotov-na-pregovori-s-evropa-kitay-i-rusiya", "text": "Останалите пет държави по ядреното споразумение с Иран ще продължат да изпълняват ангажиментите си. Техеран също е готов да преговаря с партньорите си, след като снощи американският президент Доналд Тръмп оттегли подписа на Съединените щати под документа. Иранският върховен лидер даде да се разбере, че Иран няма да остане в споразумението без „солидни гаранции” от страна на Европа. „Снощи чухте, че президентът на Америка направи някои глупави и повърхностни коментари. Той изрече може би над 10 лъжи в изказването си”, каза Аятолах Хаменей.  Китай и Русия категорично осъдиха решението на Вашингтон. Традиционният американски съюзник – Великобритания, не подкрепя президента Тръмп. „Смятаме, че има други начини да работи по поведението на Иран по отношение на ядрената програма, балистичните ракети и ролята му в региона”, каза британският премиер Тереза Мей.  Международната агенция за атомна енергия заяви след решението на Тръмп, че Иран изпълнява своите задължения по споразумението.", "date": "2018.05.09", "title": "Иран е готов на преговори с Европа, Китай и Русия"}
{"url": "https://www.faktor.bg/bg/articles/novini/svyat/belgiyskite-sluzhbi-v-tsentralnata-dzhamiya-v-bryuksel-se-propovyadva-dzhihad", "text": "В Централната джамия в Брюксел се проповядва джихад и антисемитизъм, сочи доклад на белгийските служби, цитиран от местни медии. Отбелязва се, че проповедите на арабски призовават за въоръжени действия, насърчават изказвания срещу евреите и посегателства над хомосексуалисти. В доклада от 40 страници се допълва, че помагалата за образованието на белгийските имами са заимствани от ръководства за дейността на терористичната мрежа Ал Каида. През март белгийските власти разтрогнаха договора със Саудитска Арабия за стопанисването на джамията, сключен във втората половина на миналия век. Действителното прекратяване на този договор е с отсрочка от една година. В края на миналата година белгийското правителство прогони имама на джамията, саудитски гражданин, определен като \"изключително радикализиран, консервативен и опасен\" за обществото и за националната сигурност. Цитираният доклад на службите е изготвен покрай парламентарното разследване на атентатите в Брюксел от март 2016 г., за които отговорност поеха терористите от \"Ислямска държава\". Миналата година Федералният парламент на Белгия настоя за преразглеждане на отношенията с Рияд. В документа се призовава за \"задълбочен размисъл\" по дипломатическите, търговските и другите връзки със Саудитска Арабия.", "date": "2018.05.09", "title": "Белгийските служби: ​В Централната джамия в Брюксел се проповядва джихад"}
{"url": "https://www.faktor.bg/bg/articles/novini/svyat/evropa-e-razcharovana-ot-otteglyaneto-na-sasht-ot-sporazumenieto-s-iran", "text": "Напрежението в света расте заради оттеглянето на Доналд Тръмп от ядреното споразумение с Иран. Русия е дълбоко разочарована от решението на Вашингтон, което според Москва представлява грубо погазване на международното право. Европейският съюз потвърди, че остава в споразумението, докато Техеран изпълнява ангажиментите си. Темата ще бъде основна и на Срещата на върха в София след седмица. Безпредцедентно за отношенията Европа-Съединените щати – историческите партньори от двете страни на Атлантика застанаха на противоположни позиции. И не само – европейските страни може да се окажат под удара на американските санкции за страни с търговски отношения с Иран. Има ли Европа резервен план вероятно ще се разбере в София след семица. В специално изявление снощи Доналд Тръмп нарече ядреното споразумение с Иран \"дефектно по произход\" . „Европейските страни са били уведомени преди дни и техни представители предприеха действия. Часове преди изявлението на американски президент в Брюксел бе привикан заместник външния министър на Иран. Европейските представители се опиттаха да убедят Техеран да продължи да спазва ангажиментите си въпреки решението на Вашингтон. Това е и условето на Брюксел да остане в споразумението”, заяви американският президент Доналд Тръмп. „Ядрената сделка с Иран е съдбоносна за сигурността на региона, на Европа и на целия свят. Докато Иран продължава да изпълнява ангажиментите си, както и досега, Европейският съюз ще продължи също да изпълнява изцяло своите в рамките на ядрената сделка”, обясни Федерика Могерини, върховен представител на ЕС за външна политика и сигурност. В съвместна декларация Франция, Германия и Великобритания изразиха съжаление от решението на Доналд Тръпм потвърдиха, че остават в споразумението. Те изказаха и притеснения за иранската балистична програма, както и иранските действия на сирийска територия. От иранска страна обявиха, че при определени условия ще спазват сегашното споразумение. „Европейската комисия каза още в понеделник, че е готова с резервен план, но остава наеясно какъв е той. Важни европейски индустрии са в търговски отношения с Иран, които очакват да разберат какви стъпки ще се предприемат”, коментира Хасан Рухани, президент на Иран. Най вероятно повече ще разбере на Срещата на върха в София. Въпреки, че срещата е за Западните Балкани, председателят на Европейския съвет Доналд Туск обяви, че вкарва в дневния ред на съвет темата Иран.", "date": "2018.05.09", "title": "Европа е разчарована от оттеглянето на САЩ от споразумението с Иран"}
{"url": "https://www.faktor.bg/bg/articles/pravyat-tombola-za-pogrebenieto-na-stivan-hoking", "text": "Семейството на покойния британски физик Стивън Хокинг организира томбола с 1000 билета за благодарствената служба в негова памет в Уестминстърското абатство, съобщават световните медии.   Прахът на Хокинг ще бъде положен в земята на лондонското абатство между гробовете на Исак Нютон и Чарлз Дарвин на 15 юни. Фондация \"Хокинг\" ще избере 1000 от участниците в томболата на случаен принцип. Те ще получат билет за поклонението. След службата абатството ще бъде отворено през целия ден за граждани, които искат да отдадат почит на Хокинг пред гроба му. Стивън Хокинг печели световно признание с книгата си \"Кратка история на времето\". Тя описва по достъпен начин загадките на космоса, времето и черните дупки. Макар че на 21-годишна възраст ученият е поразен от амиотрофична латерална склероза, а лекарите му дават само две години живот, това не го спира да изследва тайните на Вселената.  Физикът почина през март на 76-годишна възраст в дома си в Кембридж.   Кандидатстването за билетите е на сайта: stephenhawkinginterment.com, a срокът е до 15 май.", "date": "2018.05.09", "title": "Правят томбола за присъствие на погребението на Стивън Хокинг"}
{"url": "https://www.faktor.bg/bg/articles/novini/svyat/polsha-obyavi-finansiraneto-na-severen-potok-2-za-nezakonno", "text": "\"Полската служба за защита на конкуренция и потребителите предяви обвинение срещу \"Газпром\" и пет други международни организации за финансиране на газопровода \"Северен поток-2\", съобщи директорът на полския регулатор Марек Нехчал, цитиран от РИА-Новости и БГНЕС. \"Шест компании нелегално създадоха консорциум за финансиране на строежа на \"Северен поток \"2\", каза Нехчал. Той счита, че изграждането на газопровода е незаконно, тъй като не е получило съгласието на регулатора. Според Нехчал при изграждането на \"Северен поток-2\" има признаци на \"нарушение на антимонополното законодателство\". Според него агенцията разполага с \"документи, които позволяват да се повдигнат обвинения\". „Газпром“ и пет други заинтересовани компании вече са получили решението на службата и имат 21 дни, за да дадат обяснения. Проект \"Северен поток-2\" включва изграждането на две линии с общ капацитет до 55 милиарда кубически метра газ годишно от руското крайбрежие на Балтийско море до Германия. Планирано е строителството да завърши в края на 2019 г. Единственият акционер в \"Северен поток-2\" е \"Газпром\". Европейските партньори - \"Shell\", \"OMV\", \"Engie\", \"Uniper\" и \"Wintershal\" от своя страна обещаха да финансират \"Северен поток-2\" общо с 50%, т.е. по 950 милиона евро всяка. \"Газпром\" ще осигури другата половина на средствата - 4,75 милиарда евро. Общата стойност на проекта се оценява на 9,5 милиарда евро.", "date": "2018.05.09", "title": "Полша обяви финансирането на \"Северен поток-2\" за незаконно"}
{"url": "https://www.faktor.bg/bg/articles/nad-200-shivachki-okupiraha-sgradata-na-noi-v-plovdiv", "text": "Нов бунт на шивачките от Раковски и Кричим доведе над 230 служители на фалиралата австрийска компания „Тренд Фешън Текстил“ пред сградата на НОИ в Пловдив. Хората са на улицата -  без работа и без заплати,  Шивачките се оплакаха, че втори месец нямат връзка с австрийския си работодател и не могат да получат документите си, за да започнат нова работа. Не могат и да се регистрират в Бюрото по труда. Служителите имат да получават по две възнаграждения. По случая беше сезиран и омбудсманът Мая Манолова. „Имаме две заплати да получаваме плюс обезщетение, отпуски и това всичко ще си го търсим. То си е наше. Ние сме работили за тези пари, така че няма как да ги оставим”,обясни пред Нова телевизия Желязка Тошкова. „Трудно е. Разчитам на съхруга ми. Имам две деца и е трудно - имам голяма ученичка, дете в градина. Трудно е. В това положение, в което ни поставиха, е много трудно”, оплака се Цветелина Николова. „Аз ви предлагам процедурата за прекратяване на правоотношенето заради неплатени суми от работодателя. Така си запазвате правото за максимално дълго обезщетение от бюрото по труда”, коментира омбудсманът Мая Манолова. „Съставен е акт, който се превърна в наказателно постановление, което е изпратено за връчване на дружеството на максимално възможната глоба, предвидена в Кодкеса на труда за такъв вид нарушение от 15 000 лева”, коментира инж. Атанас Чернаев, директор на Испекцията по труда в Пловдив.", "date": "2018.05.09", "title": "Над 200 шивачки окупираха сградата на НОИ в Пловдив"}
{"url": "https://www.faktor.bg/bg/articles/poroshenko-misiyata-na-bezsmartniyat-polk-e-hibridna-voyna-koyato-moskva-vodi-s-razlichni-metodi", "text": "Президентът на Украйна Петро Порошенко смята, че украинският войник е имал приоритетна роля при победата над нацизма във Втората световна война. Държавният глава направи това заявление по време на мероприятията по случай Деня на победата в Киев и бе излъчено от телевизионния канал „112 Украина“, предава РИА Новости, цитирана от Агенция \"Фокус\".  „По мое дълбоко убеждение, над нацизма надделя преди всичко украинският войник“, заяви Порошенко. „Без милионите войници-украинци на бойните полета на Втората световна война, тя, най-вероятно, не би завършила или би продължила по-дълго“.  Държавният глава призова да не се забравят подвизите на украинския народ и подчерта, че по време на войната, в продължение на 35 месеца са се водили активни бойни действия на територията на Украйна. Президентът отбеляза също, че по време на войната милиони украинци са загинали от куршуми, глад и климатичните условия, а нацистите са разрушавали паметници и са осквернявали светите места.  По-рано, припомня РИА Новости, Порошенко се изказа рязко против акцията „Безсмъртен полк“, която се провежда ежегодно в памет на участниците във войната. Украинският държавен глава заяви, че мисията на шествието е „участие в хибридна война, която Москва води с различни методи“. Руската Държавна Дума го осъди за тези изявления.  През 2015 година Върховната рада на Украйна промени официалното наименование на Деня на победата, изключвайки от него споменаването на Великата Отечествена война. Вместо „Деня на Победата във Великата Отечествена война 1941 – 1945 година, празникът започна да се нарича „Денят на победата над нацизма във Втората световна война 1939 – 1945 година“.", "date": "2018.05.09", "title": "Порошенко ядоса руската Дума: \"Безсмъртният полк\" е хибридната мисия на Москва"}
{"url": "https://www.faktor.bg/bg/articles/novini/svyat/6-2-po-rihter-i-v-afganistan", "text": "Огнището е на дълбочина 109 километра Силно земетресение с магнитут 6,2 по скалата на Рихтер разтърси Северен Афганистан, информира Европейският сеизмологичен център.  Земетресението е ударило в близост до границата между Афганистан и Таджикистан в планината Хиндукуш на дълбочина 109 километра. Епицентърът е на 290 км югоизточно от Душанбе. Това е второто за деня земетресение в Афганистан. \"Трусовете са се усетили в \"повечето части\" на страната, предразположена към земетресения\", каза Мохамад Омар Мохамади, говорител на Националната служба за справяне с бедствията.  Няма съобщения за щети или жертви в североизточната провинция Бадахшан, където земетресението е било най-силно. Но в източната провинция Кост две деца са били ранени след срутване на покрив на къща, информира \"Франс прес\".", "date": "2018.05.09", "title": "6,2 по Рихтер и в Афганистан"}
{"url": "https://www.faktor.bg/bg/articles/novini/balgariya/tsvetanov-shte-uchastva-vav-foruma-tolerantnostta-v-zapadnite-balkani-klyuch-kam-evropa", "text": "Председателят на Комисията по вътрешна сигурност и обществен ред и председател на ПГ на ГЕРБ Цветан Цветанов ще участва във форума \"Толерантността в Западните Балкани: ключ към Европа\".  Събитието е част от календара на Българското председателство на Съвета на ЕС и ще се проведе на 10 май 2018 г. в Зала 8 на Националния дворец на културата.  Негови организатори са евродепутатите от ГЕРБ/ЕНП Андрей Ковачев и Асим Адемов. Откриването на събитието е насрочено за 10.00 часа, а в него ще участват Цветан Цветанов, министърът на Българското председателство на Съвета на ЕС Лиляна Павлова и евродепутатите Асим Адемов и Андрей Ковачев.", "date": "2018.05.09", "title": "Цветанов ще участва във форума \"Толерантността в Западните Балкани:ключ към Европа\""}
{"url": "https://www.faktor.bg/bg/articles/novini/balgariya/v-lecheva-neobhodim-e-kontrol-na-vanshnoto-finansirane-ot-treti-strani-na-veroizpovedaniyata", "text": "\"Последните дни показват напрежение вътре в Обединените патриоти и то се демонстрира с някакви показни комбинации, за да присъстваш в медиите. Нищо не предвещаваше подобна развръзка на днешния митинг за 9 май. Не виждам защо \"Атака\" и техният лидер реагираха така изнервено\", коментира пред бТВ заместник-председателят на парламентарната група на БСП Весела Лечева скандала с репортер на \"Атака\". \"Марешки прави несръчен опит да получи медийно внимание\", каза още тя по повод предложението на лидера на \"Воля\" да се проведе референдум за излизане от НАТО. \"Необходима е регулация по отношение на външното финансиране от трети страни на вероизповеданията. Трябва в зародиш да бъдат прерязани възможностите за радикелен ислям. Именно с тази цел подкрепихме законопроекта за вероизповеданията, заедно с ГЕРБ и ДПС\", обясни тя. Лечева съобщи, че предстоящата среща с Валери Симеонов е свързана с неговия законопроект за хазарта.", "date": "2018.05.09", "title": "В. Лечева: Необходим е контрол на външното финансиране от трети страни на вероизповеданията"}
{"url": "https://www.faktor.bg/bg/articles/politika/na-vseki-kilometar/eybraham-foksman-kandidat-sam-za-poslanik-na-balgariya-po-sveta", "text": "Вчера в столичния Клуб на архитектите бе открита възпоменателна документална изложба под надслов “Страната на спасените евреи”. Организтори са Израелско-българският институт и Филмова студия “Време”.          Експозицията е съставена от документи и предмети, показващи действията на българските институции, в резултат на които страната ни става единствената, в доминираната от нацистите Европа, запазила всички 50 000 български евреи на своя територия. И нещо повече. Държавните власти не са могли да предотвратят депортацията от Беломорието и Македония, но са имали смелостта да помогнат на хиляди европейски евреи да избегнат нацисткия терор и да стигнат в Палестина. С български транзитни визи и кораби под националния флаг. Въпреки германските специални служби и въпреки слугинажа на някои сънародници, обсебени от националсоциализма.           Изложбата започна с прожекция на интервю с Ейбрахам Фоксман, взето от Силвия Авдала. Е. Фоксман е директор на Лигата против поругаването (Anti-Defamation League) от 1987 г. до 2015 г. Понастоящем той е неин почетен директор.  Организацията е една от водещите в света по въпросите на Холокоста, антисемитизма и защита на човешките права.          Имах възможност да гледам интервюто 3 пъти. Препрочитах сваления текст и неизбежно си задавах въпроса: Кой обича Отечеството ни? Един евреин от Ню-Йорк, преминал през ада на Холокоста, или всички онези, които не ценят добрите дела на предците ни и непрестнно се упражняват в охулване на България – принудително вплетена в кошмара на Втората световна война. Четете. Накрая можете да ръкопляскате или да станете прави в памет на всички, които го заслужават. Словото на Ейбрахам Фоксман:              Не мога да добавя нито дума по същество. А поругателите дано най-после осъзнаят словото на човека, чийто живот е посветен на борбата срещу поругаването. ———————————————————— Бележки:", "date": "2018.05.09", "title": "Ейбрахам Фоксман: Кандидат съм за Посланик на България по света!"}
{"url": "https://www.faktor.bg/bg/articles/bolnata-teodora-se-pribra-uspeshno-u-doma", "text": "Болната Теодора се прибра от Бразилия, от Истанбул незабавно бе транспортирана с линейка, след като полетът от Бразилия мина добре, каза пред Нова тв Ангел Ангелов, генерален консул на България в Истанбул. Съпругът на онкоболната Теодора Маджарова Александър Русинов съобщи, че той и съпругата му вече са на българска земя, близо 27 часа след като са отпътували. \"Близо 27 часа след началото, “голямото пътешествие” приключи успешно в Спешно отделение на Токуда. Вече сме у дома\", пише Александър във фейсбук. Вчера Теди беше транспортирана от Бразилия, където се подлага на алтернативно лечение при ме-диум, с редовен полет до Истанбул. От там специално оборудвана линейка я откара до София по създаден санитарен коридор. Русинов благодари за съдействието на турските власти.", "date": "2018.05.09", "title": "Болната Теодора се прибра успешно у дома"}
{"url": "https://www.faktor.bg/bg/articles/rabotodatelite-veche-shte-mogat-da-pravyat-e-dosieta-na-svoite-sluzhiteli", "text": "Работодателите вече могат да съхраняват документите, свързани с работата на служителите им, в електронен вид, а не непременно на хартия. Това ще е възможно след като днес правителството одобри наредбата за това. Възможността е предвидена в Кодекса на труда още в началото на 2017 г., но липсата на наредба досега затрудняваше прилагането на разпоредбата. Нормативната уредба е пожелателна и не задължава фирмите да съхраняват документите само в електронен вид. Онези, които го правят обаче, ще трябва да се придържат към определени правила. Документите, създавани от работодателя, задължително ще се подписват с квалифициран електронен подпис. Изисква се информационните системи на работодателя да не позволяват случайно или незаконно унищожаване на документи и данни и да не се допуска неправомерен достъп, изменение или разпространение на личните данни на работниците и служителите. За размяна на електронни документи между работодателя и работника ще се изисква изрично съгласие на работника или служителя, като то може да бъде оттеглено по всяко време. Изпращането и получаването на електронните документи ще се извършва чрез услуга за електронна препоръчана поща, предоставяща възможност за доказване на връчването на всяко съобщение. Всички разходи за размяна на електронните документи ще са за сметка на работодателя. Запазва се възможността документите в трудовото досие да се създават на хартия, като се гарантира, че работниците и служителите могат да подават документи на хартиен носител при изградена информационна система на работодателя. Наредбата засяга 214 хил. работодатели и 2.4 млн. работници. Според оценката на въздействие работодателите ще се натоварят с допълнителни разходи за изграждане на нови информационни системи или промяна на съществуващи, така че да отговарят на стандартите за сигурността на информацията, както и за покупка и поддържане на квалифициран електронен подпис. Цената на услугата от регистрираните в Комисията за регулиране на съобщенията доставчици за юридическите лица е средно 60 лева, а на физическо лице - 12 лева. Квалифицираният електронен подпис и сега се ползва от предприятия, които подават документи по Закона за данъка върху добавената стойност и уведомления за трудови договори, така че за тях няма да има допълнителни разходи за тази услуга.", "date": "2018.05.09", "title": "Работодателите вече ще могат да правят е-досиета на своите служители"}
{"url": "https://www.faktor.bg/bg/articles/balgariya-otiva-na-finala-na-evroviziya", "text": "България отива на финала на Евровизия на 12 май. Страната ни беше представена от специално формираната група „Екуинокс“ с песента „Кости“ в първия полуфинал на конкурса. Гласовете на зрителите спечелиха Жана Бергендорф, Владимир Михайлов от „Сленг“, който беше бек вокалист на Кристиян Костов миналата година, вокалният педагог Георги Симеонов, и американците Трей Кембъл и Джони Мануел, подкрепени от бек вокалистката Миа Ди. 10 от 19-те кандидати тази вечер песни отиват на финала. Освен България, се класират още Австрия, Естония, Кипър, Литва, Израел, Чехия, Албания, Финландия и Ирландия.", "date": "2018.05.09", "title": "България отива на финала на Евровизия"}
{"url": "https://www.faktor.bg/bg/articles/equinox-mozhem-da-spechelim-evroviziya", "text": "Това е голямо постижение, но в същото време - и огромна отговорност. Продължаваме да работим здраво и се надяваме да се представим още по-добре на финала. Убеден съм, че имаме сили за първото място“. Това каза за Дарик радио един от членовете на Equinox Владимир Михайлов, минути след като групата се класира за финала на конкурса „Евровизия”. Във вторник вечер в Лисабон „Equinox“ се представи отлично и спечели сърцата на жури и публика в един от най-оспорваните полуфинали в последните издания на музикалната надпревара.   Изпълнението на песента „Bones“ се превърна в едно от най-коментираните в социалните мрежи. Според букмейкърите страната ни има шанс да се бори за първите места на финала в събота. „Бяхме убедени в това, което правим. Искахме да се фокусираме изцяло върху нашата работа, която е доста сложна. Мисля, че изпълнихме тази задача и резултатът е видим. Искаме да благодарим на всички наши приятели, които ни подкрепят и гласуват за нас. Правим всичко за България, за модерния имидж на нашата държава, за едно красиво послание и се радвам, че можем да се обединим около него“, каза още Михайлов. Той бе категоричен, че „Equinox“ ще гони „най-доброто възможно класиране за нашия проект”. „Всичко зависи от оценките на журито и подкрепата на феновете. Ние ще се постараем да си свършим работата по най-добрия възможен начин. Ако успеем да вдъхновим вас да ни подкрепите, значи всичко е наред“, каза още музикантът.", "date": "2018.05.09", "title": "Equinox: Можем да спечелим Евровизия"}
{"url": "https://www.faktor.bg/bg/articles/mingma-sherpa-50-e-veroyatnostta-boyan-petrov-da-e-vse-oshte-zhiv", "text": "50 процента е вероятността Боян Петров да е все още жив, заяви за „Дарик” Мингма Шерпа, който ще се включи в издирването на българския алпинист. Шерпа е първият непалец, успешно изкачил 14 осемхилядници без повторение, което е рекорд в световната история. Заедно с брат си Чанг Дауа Шерпа държат рекорда и за първите братя, изкачили 14-те осемхилядници.  Според Мангма Шерпа след трети лагер има заледен участък и е възможно Боян Петров да е там. „Боян Петров се е изкачвал с моята компания. Тази година обаче реши да я смени. Първоначално планираше да изкачи Чо Ою, но след това го промени с Шиша Пангма. На Шиша Пангма моята компания няма хора в момента. Познавам много добре върха. Катерил съм го както от южната, така и от северната страна. Всъщност трудната част е от лагер 3 до върха. След третия лагер има леден участък. Смятам, че може да е паднал в този район“, посочи Мингма.  „Преди час ми звъннаха от хеликоптерна компания от Катманду и казаха, че утре трябва да отидем с хеликоптер от Катманду до Тибет. Познавам мястото много добре, така че мога да помогна и утре отлитаме. Преди 10 минути изпратих паспорта си за издаване на виза“, допълни той.  На въпрос дали ще помогне в спасителната операция за нашия алпинист, той беше категоричен: „Да, но той не е само ваш. Той ми е като брат. Той е един от най-добрите катерачи и истински джентълмен. Не само в България, но и в света. Така че ние също сме разстроени. Той е известен сред нас и е много мил човек“.  Попитан дали все още има шансове за Боян, Мингма Шерпа заяви :„Мисля, че шансовете му са 50 на 50. Времето вчера беше много снежно. Тази сутрин обаче е добре. Надяваме се да е така и утре“. Продължава и операцията по земя, която от вчера провеждат трима местни шерпи. Режисьорът Поли Генчева, която в пътува с експедицията и в момента е в Катманду, даде актуална информация за нея: \"Тази сутрин получихме съобщение от базов лагер, че тримата шерпи от вчера, както и трима китайски алпинисти са подновили издирването и са достигнали под лагер 1. За съжаление, времето продължава да е лошо, но те продължават нагоре. За момента е забранено изкачването на другите участници в мисията, докато не свърши спасителната операция\".  Боян Петров изчезна на 3 май в опит да покори осемхилядника Шиша Пангма.", "date": "2018.05.09", "title": "Мингма Шерпа: Боян Петров не е само ваш, той е мой брат, джентълмен и един от най-добрите в света"}
{"url": "https://www.faktor.bg/bg/articles/bnt-referendum-ostava-v-programata-nyama-natisk-nad-zhurnalisti", "text": "Ръководството на БНТ не оказва натиск в избора и гостите на \"Референдум\" и другите актуални и публицистични предавания на обществената телевизия. Това отговориха от БНТ, съобщи \"Дневник\", след като внезапното съкращаване на дългогодишния главен продуцент \"Вътрешна продукция\" Роберт Ковачев отново повдигна съмнения за независимостта на медията. Ковачев е съкратен без предизвестие, което по думите му е юридически изрядно и напълно в правомощията на новото ръководство на телевизията, което иска да обнови програмната схема. Внезапната раздяла след 24 години и редица успешни предавания обаче поражда въпроси. Ковачев, който е създател на публицистичното \"Референдум\" и като такъв има права, свързани с формата, заяви, че слуховете за намеса в темите и гостите \"не са били без основание\", а с ръководството има \"етични и професионални различия\". Ето какво отговориха от БНТ: В правомощията на управителния съвет (УС) на Българската национална телевизия е да определи ръководния екип, с който да бъдат изпълнявани ангажиментите от новата програмна и управленска стратегия за развитие на обществената телевизия. Решението за освобождаването на г-н Роберт Ковачев е добре обмислено и е взето след внимателен анализ. Съгласно Закона за радиото и телевизията УС утвърждава списък на ръководните длъжности, в който са и главните продуценти на всички продуцентски центрове. Сключването и прекратяването на трудовите договори с тях се утвърждават с решение на УС. В рамките на 9 месеца от началото на сключените договори за управление на БНТ УС и генералният директор имат правото да извършват промени в ръководния състав. Този срок все още не е изтекъл и са възможни и други кадрови промени. За предаването \"Референдум\", на което г-н Ковачев е един от правоносителите от УС пояс няват: \"Референдум\" е една от емблемите на БНТ и промени в предаването няма да настъпят. В БНТ се следва принципът на редакционната независимост. Няма и не може да има намеса в избора на темите и гостите - както в \"Референдум\", така и в останалите актуални и публицистични предавания на обществената медия. Доказателство за това може да се намери, ако се проследят гостите в последните месеци.", "date": "2018.05.09", "title": "БНТ: \"Референдум\" остава в програмата, няма натиск над журналисти"}
{"url": "https://www.faktor.bg/bg/articles/roman-polanski-dvizhenieto-sreshtu-seksualnoto-nasilie-az-sashto-e-isteriya", "text": "Режисьорът Роман Полански определи движението #Аз също, хвърлящо светлина върху сексуалното насилие от страна на могъщите в Холивуд, като \"колективна истерия\" и \"тотално лицемерие\", предаде Асошиейтед прес.   Полански направи коментар в интервю пред \"Нюзуик Полша\", дадено броени дни преди той да бъде изключен от редовете на американската киноакадемия, след като бе неин член в продължение на почти половин век.   Режисьорът беше изваден от състава ѝ във връзка със секс скандал с малолетна, за който Полански се призна за виновен през 1977 година.   Носителят на Оскар изтъкна пред изданието, че в наши дни всеки бърза да се подпише под инициативата #Аз също предимно от страх да не изостане от другите.  За Полански „разразилата се истерия“ прилича на публичното оплакване на починалите севернокорейски лидери, което е толкова показно, че те кара да се смееш на глас.", "date": "2018.05.09", "title": "Роман Полански: Движението срещу сексуалното насилие „Аз също“ е истерия"}
{"url": "https://www.faktor.bg/bg/articles/ikonomika/biznes/petrolat-skochi-sled-reshenieto-na-tramp-za-yadrenata-sdelka", "text": "Пазарите реагираха веднага след решението на Доналд Тръмп за иранското ядрено споразумение. Цените на петрола се повишиха с над 2%. Като сорт Брент вече се търгува за близо 77 долара за барел, а американският лек петрол - за 70 долара и 50 цента. Това са най-високите нива от 3 години и половина насам. Заради очакваното налагане на нови санкции срещу Техеран, азиатските петролни рафинерии започват вече да търсят алтернативни доставчици. Иран е третият най-голям производител на петрол в ОПЕК.", "date": "2018.05.09", "title": "Петролът скочи след решението на Тръмп за ядрената сделка"}
{"url": "https://www.faktor.bg/bg/articles/italiya-svede-glava-pred-pametta-na-zverskiya-ubitiya-ot-chervenite-brigadi-aldo-moro", "text": "Днес Италия отбелязва една тъжна годишнина, тази от убийството на   отвлеченият бивш италиански премиер Алдо Моро. Това става  на 9 май 1978 г. Президентът Серджо Матарела преди минути поднесе венец на лобното място на Via Caetani в Рим. Там са събрани лидерите на всички политически сили в страната, а също и ръководителите на републиката.     Тялото на Моро е открито преди точно 40 години в изоставена кола на тази улица.  Той е отвлечен на 16 март от ултралевите терористи от  „Червените бригади”  като исканията им са срещу освобождаването му да бъдат пуснати от затвора осъдени терористи. Петте му бодигарда са убити на улица Via Fani в Рим от преоблечени като пилоти членове на  терористичната организация, водена от Марио Морети. Моро е изненадан на път за заседание на Камарата на представителите във връзка с вот на доверие за ново правителство на Джулио Андреоти, което за пръв път в историята би имало подкрепата на комунистическата партия. Точно компромиса на италианските комунисти, които влизат в диалог с християндемократите вбесява \"Червените бригади\" и те предприемат наказателната си акция.  Моро е премиер на Италия от 1963 до 1976 г. Той е един от най-дълго служилите следвоенни премиери, оглавявал правителството повече от шест години. Като водач на християндемокрацията е смятан за интелектуалец и балансиран посредник, особено във вътрешния живот на партията. Когато Моро е отвлечен, правителството незабавно заема твърдата позиция с „Държавата не трябва да се огъва” пред исканията на терористите. Докато е в плен, Моро изпраща писма до ръководството на християндемократическата партия и на папа Павел VI. Тези писма, някои много критични към Андреоти, са пазени в тайна в продължение на повече от десетилетие и са публикувани едва в началото на 90-те години. В тях Моро обвинява лидерите на собствената си партия и предрича: \"Моята кръв ще падне върху вас\". Така и става.   Пише, че сред основните цели на държавата трябва да е спасяването на живота на отделните хора и че правителството следва да се подчини на исканията на похитителите. Повечето от християндемократическите лидери, познаващи Моро, твърдят, че писмата му не изразяват неговите истински желания, тъй като са писани по принуда и следователно отказват всякакви преговори. Това рязко контрастира с исканията на семейството на Моро. В обръщението си към терористите папа Павел VІ иска от тях да освободят Моро „без условия”. Не постигнали целите си, „Червените бригади” ликвидират Моро с цел терор и сплашване на обществеността. В това време те достигат зенита си, като през следващата 1978 г. извършват рекорден брой акции - 2150.", "date": "2018.05.09", "title": "Италия сведе глава пред паметта на убития от \"Червените бригади\" Алдо Моро"}
{"url": "https://www.faktor.bg/bg/articles/balgariya-e-pomolila-kitay-da-izprati-voenni-za-izdirvaneto-na-boyan-petrov", "text": "България е помолила Китай да изпрати военни да търсят изчезналия български алпинист Боян Петров. Това съобщи външната министърка Екатерина Захариева след среща на премиера Бойко Борисов с китайския посланик. Надяваме се военните да имат по-добра техника, която да може да лети над 6000 метра, обясни тя. Споделяме притесненията за Боян Петров. Още при получаване на информацията, че е изчезнал, изпратихме спасителни екипи. Свързах се с Пекин и оттам бе оказана пълна подкрепа, каза посланикът Джай Хайджоу след срещата. Изпратени са 6 професионални спасители, които въпреки лошото време стоят горе, за да могат да тръгнат към Лагер 2. Когато времето позволи ще тръгне и хеликоптерът, заяви Захариева.  Борисов коментира на днешното заседание и случая с онкоболната Теодора. \"Направихме и всичко, каквото е възможно и за тази наша сънародничка да се върне в България. Беше трудно, но дай Боже вече да се лекува така, както казва медицината\", каза премиерът.", "date": "2018.05.09", "title": "България е помолила Китай да изпрати военни за издирването на Боян Петров"}
{"url": "https://www.faktor.bg/bg/articles/prof-angel-dimitrov-oglavyava-komisiyata-za-pregovori-s-makedoniya", "text": "Проф. д-р на историческите науки Ангел Димитров ще бъде председател от българска страна на екипа, който ще участва в мултидисциплинарната комисия на паритетен принцип с Република Македония. По силата на договора за добросъседство, комисията ще обсъжда и решава исторически, образователни и други въпроси. Вицепремиерът Екатерина Захариева каза: „Г-н Димитров е нашият пръв посланик в Скопие (1992 —2001), също така и посланик в Белград. Той е автор на най-задълбочената монография на съвременната политическа история на нашата съседна държава. Зам.-председател на Комисията е доц. Наум Кайчев, който е също е с дипломатически опит. Бил е наш генерален консул в Битоля и Торонто и е член на Македонския научен институт, един от учредителите на Българското сдружение на родовете от Македония“.  От своя страна професор Ангел Димитров подчерта, че съзнава отговорността, която поемат българските представители в смесената комисия.  „Давам си сметка, че с колегите от Република Македония ще имаме тежки разговори. Надяваме се, че техният състав на комисията е подбран така, че да даде шанс за нормално развитие на разговорите. От наша страна ние ще демонстрираме тази добронамереност, която е залегнала в договора за приятелство и добросъседство“, посочи проф. Димитров.", "date": "2018.05.09", "title": "Първият ни посланик в Скопие проф. Ангел Димитров оглавява Комисията за преговори с Македония"}
{"url": "https://www.faktor.bg/bg/articles/oshte-edin-svidetel-na-prokuraturata-po-deloto-ktb-se-oplakal-ot-natisk", "text": "Прокуратурата обвини защитата по делото КТБ, че съзнателно бави процеса с четенето на обвинителния акт. Това става съзнателно, каза ръководителят на спецпрокуратурата Иван Гешев. Тази част от обвинителния акт е на сайта на прокуратурата повече от година. А и масова пракитика по дела е да не се чете диспозитивът. Интерес на прокуратурата е да се гледа делото, каза той. И допълни, че ако днес не беше се стигнало до там да се чете обвинителен акт, то утре можело да има разпит на свидетели. Освен това подсъдимите имат на разположение обвиненията си от години. Явно така ще продължи няколко месеца.  Гешев каза обаче, че продължава натискът върху свидетели. За това в спецпрокуратурата вече има дело срещу един от адвокатите на Цветан Василев за взети и дадени пари, чиято цел била да се \"профилактира\" свидетел. На защитника вече е повдигнато обвинение. Отделна преписка има за заплаха за убийство към двама свидетели. Друга преписка има за вандалски действия. Освен това вчера е депозирана молба от свидетел на прокуратурата, че свидетели от кръга на Цветан Василев му образуват дела от всякакъв тип. Прокурорският свидетел смятал, че така го натискат, за да промени показанията си, обясни Гешев. И каза, че този, който го прави, има интерес да бави делото. По последната молба прокуратурата ще прави проверка дали няма престъпление и от страна на магистрати. Явно този натиск ще продължи, прогнозира Гешев. Възражението на прокураутрата да бъде прочетен обвинителния акт в съдебната зала защитата определи като търсене на публичен ефект. Този тип изказвания са насочени към вниманието на журналистите, каза адвокат Ина Лулчева.", "date": "2018.05.09", "title": "Адвокат на Цветан Василев \"профилактира\" свидетел по делото КТБ, двама са заплашени с убийство"}
{"url": "https://www.faktor.bg/bg/articles/le-figaro-glavniyat-vapros-v-noviya-mandat-na-putin-e-koy-shte-go-nasledi", "text": "Димитър Медведев е бил назначен за премиер, за да се скрие истинския фаворит,  който ще наследи Владимир Путин и да не се изхабява номинацията, пише френският вестник  Le Figaro. \"Въпросът за предаването на властта може да бъде повдигнат едва след парламентарните избори през 2021 г., когато бъдещият наследник може да бъде назначен за премиер\", прогнозира изданието.  Предположението му е, че  наследникът на Путин трябва да се търси сред най-близкото му обкръжение:  министрите и техните заместници, от губернаторите. Като вероятни претенденти френското издание споменава кмета на Москва Сергей Собянин, шефа на неговата администрация Антон Вайно и неговия заместник Сергей Кириенко.  Според вестника, Путин е много загрижен за наследството си.  „Най-лошо за него е да доживее до края на мандата си като куц кон, президент с изразходена сила”, отбелязва Le Figaro.", "date": "2018.05.09", "title": "Le Figaro: Главният въпрос в новия мандат на Путин е кой ще го наследи"}
{"url": "https://www.faktor.bg/bg/articles/tayani-evropeyskite-liderite-da-poglednat-otvad-predstoyashtite-izbori", "text": "Председателят на Европейския парламент Антонио Таяни призова европейските лидери да погледнат отвъд предстоящите избори догодина. В обръщение по случай Деня на Европа той заяви: „Днес Европа е на кръстопът. Можем да се вслушаме в призивите, отправени на висок глас, да се затворим в собствените си граници или да продължим по европейския път. Този път е и пътят на промяната. Европейските лидери трябва да се научат да виждат отвъд следващите избори. Сътрудничеството на основата на солидарността и споделената визия за Европа са единственият ефективен отговор на загрижеността на гражданите за тяхната сигурност, миграцията и безработицата“.  По-късно днес се очаква председателят на ЕК Жан Клод Юнкер да говори пред регионалния парламент на Фландрия.  Началото на проекта е поставено от 6 страни, някои от тях бивши врагове във Втората световна война - Германия, Франция, Италия, Белгия, Холандия и Люксембург. Именно те създават Европейската общност за въглищата и стоманата през 1951 година. Шест години по-късно се появява Европейската икономическа общност, позната като „Общия пазар“, в който отпадат митата между страните, търгуващи помежду си. Първото разширяване на Общността е през 1973-та година, когато към нея се присъединяват Дания, Обединеното кралство и Ирландия. Падането на Берлинската стена отваря пътя към Общността за страните от бившия комунистически лагер, а самият Европейски съюз е създаден с договора от Маастрихт през 1993 година. В момента в него членуват 28 страни с тенденция за оттеглянето на Великобритания, но за сметка на това с отворена врата към Западните Балкани, чиято европейска перспектива бе потвърдена многократно от ключови фигури от всички европейски институции.  Като основни предизвикателства пред Съюза се изтъкват развитието на колективната сигурност, чието начало бе поставено миналата година, последствията от Брекзит, изграждането на единния цифров пазар, борбата срещу онлайн дезинформацията.", "date": "2018.05.09", "title": "Антонио Таяни: Европейските лидерите да погледнат отвъд предстоящите избори"}
{"url": "https://www.faktor.bg/bg/articles/oksfordskiyat-universitet-mahna-portreta-na-tereza-mey", "text": "Ръководството на университета в Оксфорд свали портрета на британския премиер Тереза Мей, съобщи лондонският в. Сън.  Едно от най-реномираните висши учебни заведения в света реши махне името и изображението на сегашния министър-председател на Обединеното кралство от стената с известни възпитаници на Оксфорд след протест. Студенти, преподаватели и служители създадоха и разпространиха подписка в интернет.  \"Присъствието на действащата стопанка на \"Даунинг стрийт\" 10 на стената с известните възпитаници на Оксфорд означава, че университетът изразява своята подкрепа за провежданата от нея политика\", пишеше в искането. Управата на престижния университет удовлетвори желанието на колегите си.  Мей е завършила специалност \"География\" в Оксфорд през 1977 г.", "date": "2018.05.09", "title": "Оксфордският университет махна портрета на Тереза Мей"}
{"url": "https://www.faktor.bg/bg/articles/institut-ivan-hadzhiyski", "text": "Институт „Иван Хаджийски“ излезе с традиционния си месечен анализ за април с акцент по темата „Иран“. Той е със заглавие „По света – разваляне на сделки. У нас – (почти) нищо ново“.  :  Какво следва след излизането на САЩ от иранската сделка? В региона на Близкия Изток и Иран надвисват облаците на възможно противоборство, което да противопостави САЩ, Израел и Саудитска Арабия на Иран.  Амбицията на Тръмп да се отърве от „наследството“ на Обама по отношение на сделката с Иран води със себе си и ново разделение в позициите на Запада, защото ЕС се застъпи за запазване на сделката.  Целият американски натиск същевременно обаче укрепва властта на иранския президент Рухани и циментира придържането му към все по-тесни взаимоотношения с Русия и Турция.  Този нов и странен триъгълник Русия–Турция–Иран става все по-важен в международната ситуация. Засега, той оцелява, но предизвикателствата пред него са огромни – например, ударите в Сирия извадиха на показ разногласията между Турция, която ги подкрепи, и Русия и Иран, които ги осъдиха.  Всяка страна в този триъгълник е рискова. Не бива да се забравя, например, че Иран е единствена страна в света, в която „Смърт на Америка!” се възприема като официален лозунг, произнесен още от основателя на републиката аятолах Хомейни и повторен от днешния върховен ръководител аятолах Хаменей.  Вътрешната нестабилност на Турция също не се надживява. Извънредното положение бе удължено за седми път. Голямата новина за свикване на предсрочни избори, година и половина преди редовните показва, че турският държавен глава явно се притеснява, че с напредването на времето позициите му могат да започнат да отслабват, а напрежението със Запада в крайна сметка да се отрази негативно и във вътрешната му политика.  Засилената конфронтация с Гърция, включително до степен Атина да поиска френски кораби за защита на своите острови в Егейско море, също е фактор на несигурността.  Русия пък е изправена пред нови предизвикателства. Последните санкции разклатиха рублата и руската фондова борса. Новата „американска политика“ на казахстанския президент Нурсултан Назърбаев пък дава плодове: Кахазстан предостави каспийски пристанища на САЩ, които освен търговско могат да имат и военно предназначение. Казахстан знаково не подкрепи руската резолюция срещу ударите в Сирия в Съвета за сигурност на ООН.  Протестите в Армения, които напомниха на „цветна революция“, не крият непосредствена заплаха за руското присъствие, но демонстрират колко лесно би било да се наложат политически промени в периферията на Русия без нейно одобрение. По всяка вероятност Русия проявява сдържаност спрямо разнородните предизвикателства, за да може да осъществи в условията на все пак контролирана конфронтация някои от преките си цели: проекта „Северен поток – 2“, продължението на „Турски поток“, Кримския мост, Световното първенство по футбол.  Не бива да се изключва обаче по-късно руската позиция да се втвърди. Може да се напомни, че преди години Русия дълго не реагираше на Майдана в Киев, за да може спокойно да проведе Олимпийските игри в Сочи, а след закриването им без колебание пристъпи към анексирането на Крим. Глобалната икономическа схватка САЩ – Китай вече започна. САЩ търсят „точков удар” върху развитието на високите технологии в Китай - в подготвения за по-високо облагане американски списък фигурират преди всичко и продукти на информационни и комуникационни технологии, космонавтика, роботика, автоматизация и др. Китайският отговор също беше „точков” и засегна производството на тъкмо онези щати, които гласуваха за Тръмп.  Американската администрация обаче си дава сметка, че стягането на обръча около Китай изисква много по-активна подкрепа от другите фактори в Далечния Изток. Затова Тръмп оставя възможност за заден ход - в скорошните си разговори с японския премиер Шиндзо Абе Тръмп загатна, че е възможно връщане на Щатите в Транстихоокеанското партньорство.  Търговската война между САЩ и ЕС пък вече притеснява европейските лидери. Последователните визити на френския президент Макрон и на германския канцлер Меркел във Вашингтон са фокусирани предимно върху крайно деликатния проблем за американските проектомита върху стоманата и алуминия.  До решение не се стига: САЩ отложиха въвеждането на митата с още един месец. И Франция, и Германия съзнават, че крехкият посткризисен баланс на европейската икономика може сериозно да пострада. И по всичко личи, силната позиция в случая се държи от американците.  Ако през миналата година западноевропейските политици практикуваха едно почти високомерно отношение към Тръмп, то сега Тръмп определено не е изолиран. Разногласията между Берлин и Париж още повече го подчертават.  Те засягат не само траекторията на бъдещата реформа на европейския проект, но и степента на „либералност“ на самия проект. Изборът на Тръмп бе довел до медийни публикации и внушения, че вече Ангела Меркел става лидер на либералните сили. Трудностите на германския политически процес обаче спъват нейните възможности да се прояви пълноценно в подобна роля.  На свой ред президентът Макрон доста откровено претендира за същата роля - за гарант на либерализма, ползвайки контраста между собственото си вдъхновение и немската инертност. Позицията на Меркел се подкопава и от нарастващите консервативни тенденции в Германия, при които представители на нейната партия и на ХСС формират ново течение, т.нар. Съюз на ценностите, призоваващ с нарочен манифест за отказ от прекомерния либерализъм и връщане на центристката десница към нейните християнски и консервативни фундаменти.  Основна в съвременното глобално противостоене (а и у нас) става битката за общественото мнение. Като че ли все повече изчезват нюансите в общественото и медийното осмисляне на събитията. Всичко става черно-бяло.  Докато едни са убедени, че отравянето на Скрипал във Великобритания е провокация, други настояват, че всички английски версии безусловно сочат вината на Путинова Русия. Докато едни иронизират ефективността на операцията на САЩ, Великобритания и Франция срещу Сирия, като изтъкват как цели две трети от изстреляните ракети са били прихванати от демодирани противоракетни системи от съветско време, други подчертават как нито една ракета не е била свалена и ударът е бил хирургически безупречен. Подобни процеси текат и у нас. Всяка от политическите сили в България вече „говори“ на свои публики и това поражда паралелни „разговори“, които нямат много допирни точки. Докато едни приветстват президента Радев за достойно поведение в срещата с руския патриарх Кирил, други заклеймяват Радев за унизително слугинско поведение. Едни вярват, че Иванчева е символ на корупция, други вярват, че това е постановка. За първи път от толкова високо място бе отправено обвинение към президента, че буквално предлага излизане от ЕС и НАТО. Опроверженията на Радев и коментарите му по адрес на Цветанов бяха резки. На този фон сякаш премиерът Борисов опитва да внася нюанси, да застава ту зад една, ту зад друга позиция, и това всъщност очертава сложността и противоречивостта на официалната българска гледна точка. Например, в нарасналото международно напрежение българската позиция изглежда нюансирана, не изцяло „западна“. Ние подкрепяме партньорите си от ЕС и НАТО, но някак „с половин уста“.  БСП продължава своя курс на твърдо и всекидневно противопоставяне на ГЕРБ по основните теми на политическия и парламентарния дневен ред. ДПС не предлага нищо ново, най-вече защото е заета твърде с вътрешните си проблеми, свързани с натиска за обединение с други подобни партии, НПСД и ДОСТ, и с новата обстановка в Турция, провокирана от решението на Ердоган за предсрочни избори. Патриотите са все по-рядко обединени.  Най-сложна е играта на Валери Симеонов. Той прави неща, които му отварят лични пространства, но същевременно не подхождат електорално на партията му. Неговите избиратели не са нито прозападни, едва ли одобряват идеи като тези за сближаване със СДС и т.н. Ето защо Симеонов се опитва да възстанови образа на партията НФСБ, като все повече избягва говоренето в първо лице ед.ч. и изразява „колективната воля“ на своето ръководство. Продължава и противоборството между ГЕРБ и президента Румен Радев. Реактивността на Радев спрямо Цветанов и ГЕРБ досега не носи негативи на президента. Международната активност на Борисов все повече утвърждава Цветанов като движеща сила на политиката на ГЕРБ. Почеркът на Цветанов все повече личи в контекста на усложнените коалиционни отношения. Цветан Цветанов усилено работи да конституира себе си като твърдо западно крило на ГЕРБ. За разлика от нюансите при Борисов, Цветанов еднозначно и при всеки повод се идентифицира с партньорите от ЕС и НАТО.  Това е в синхрон с настъпващия консервативен тренд при управляващите – Цветанов съчетава прозападните настроения именно с традиционалисткия подход на ГЕРБ, който напоследък се характеризира от мнозина като опит за специфична консервативност.  Всичко това променя представите за „народняшки“ (Цветанов) и „европейски“ (Дончев) крила в ГЕРБ и засега маргинализира Томислав Дончев като потенциална алтернатива на позициите и посланията на Цветан Цветанов.  Линията на Цветанов се опитва да изземе и един от основните аргументи на отново коалиращата се стара десница - необходимостта от защита на евроатлантизма и борба с русофилията.  (Епицентър.бг)", "date": "2018.05.09", "title": "Армения показа колко лесно и без одобрението на Русия могат да се правят политически промени в периферията"}
{"url": "https://www.faktor.bg/bg/articles/gardove-na-putin-ne-pusnaha-veteran-do-ruskiya-prezident", "text": "Ветеран от Втората световна война днес се опитал да се доближи до Путин на Червения площад, но гардове на стопанина на Кремъл не го допуснали. Всевиждащият Путин обаче забелязал това и дал знак, че е съгласен възрастният човек, облечен в парадна униформа, да се разходи с него, пишат руски сайтове. Гардовете обаче не забелязали жеста на върховния главнокомандващ, и отново избутали настрани ветерана. Инцидентът станал малко след края на парада в Москва. В края на краищата мъжът успял да се добере до \"заветния\" Путин и дори поднесъл с него цветя. \"Инцидентът е случайност. Ние поднасяме извинение си към ветерана\", заяви говорителят на Кремъл Дмитрий Песков.", "date": "2018.05.09", "title": "Ветеран едва се добра до Путин, говорителят на Кремъл му се извини"}
{"url": "https://www.faktor.bg/bg/articles/arestuvaha-sluzhiteli-na-zdravnata-kasa-v-plovdiv-za-koruptsiya", "text": "Няколко души са арестувани в Пловдив за неправомерно усвояване на средства, научи БЛИЦ от източници на разследването.  Всички те са служители на Здравна каса - Пловдив. Все още не е ясно каква сума са усвоили. По непотвърдена информация на Блиц, арестуваните са действали в схема, която е работела от доста време, а самите те са следени от много време от полицията.  Акцията, която касае извършване на престъпления от длъжностни лица, продължава и в момента. Очаква се по скандалния случай да има още разкрития.", "date": "2018.05.09", "title": "Арестуваха служители на здравната каса в Пловдив за корупция"}
{"url": "https://www.faktor.bg/bg/articles/kim-chen-un-osvobodi-trima-amerikantsi-ot-zatvora", "text": "Сеерна Корея е освободила трима американски затворници, съобщи президентът на Съединените щати Доналд Тръмп в профила си в Туитър. Държавният секретар Майк Помпео \"е във въздуха и се връща от Северна Корея с тримата прекрасни джентълмени, които всички очакват да срещнат с такова нетърпение\", написа Тръмп. \"Също така, добра среща с Ким Чен-ун. Дата & Място насрочени.\" По думите му Помпео, който беше в Северна Корея за втори път в последните 2 месеца, ще се приземи в базата \"Андрюз\" в 2 ч. сутринта местно (9 ч. българско) време и Тръмп ще е там, за да ги срещне. \"Много вълнуващо!\" Ким Хак-сун, Тони Ким и Ким Дон-чул бяха в затвора заради предполагаема \"противодържавна дейност\". Те извършваха и принудителна работа в трудови лагери. Първите двама бяха задържани през пролетта на миналата година, а Ким Дон-чул, пастор на над 60-годишна възраст - през 2015 г. В съобщението си в Туитър Тръмп не уточнява кога и къде ще се проведе срещата, за която според него окончателно са се договорили Помпео и Ким. Разговорите между двамата, които се очакват този месец, са исторически - първа среща между действащ президент на САЩ и лидер на Северна Корея. \"Имаме график за срещата си. Имаме насрочена среща. Мястото е избрано. Времето и датата. Всичко е уредено. И очакваме да имаме голям успех\", каза още Доналд Тръмп, цитиран от \"Гардиън\". Малко преди разговорите с Помпео Ким посети Китай за втори път тази година (това беше първото му известно пътуване в чужбина, откакто пое поста от починалия си баща), за да разговаря с китайския президент Си Цзинпин. Само преди две седмици беше и другата историческа среща - севернокорейският лидер премина границата с Южна Корея за пръв път от войната през 50-те г., за да се срещне с южнокорейския държавен глава.", "date": "2018.05.09", "title": "Тръмп в Туитър: Майк Помпео лети от Северна Корея с трима освободени от затвора американци!"}
{"url": "https://www.faktor.bg/bg/articles/igumen-spiridon-koyto-be-izloven-da-kara-piyan-nikoga-ne-e-imal-knizhka", "text": "Най-младият игумен у нас – Спиридон, който беше изловен навръх Гергьовден да кара пиян с 2,59 промила, никога не е имал книжка.  „Той дори не се е явявал на шофьорски курс“, обясняват разследващи пред „Телеграф“.    21-годишният духовник призна, че е карал стар „Мерцедес“ доста пиян и че се разкайва, но излъга, че има шофьорска книжка.   Делото срещу него ще се гледа по съкратената процедура.   Най-младият игумен у нас се напил навръх Деня на храбростта и Българската армия в Чирпан. Когато го спрял патрул на КАТ, той изглеждал доста пиян, затова го тествали с дрегер.  Признал, че е пил, но отказал кръвна проба.   Потърсен да обясни защо е излъгал, че има книжка, той затворил телефона. Негови познати споделят, че той имал шофьор и са изненадани, че е седнал зад волана.", "date": "2018.05.09", "title": "Спипаният да кара пиян игумен Спиридон излъгал, че има книжка"}
{"url": "https://www.faktor.bg/bg/articles/novini/balgariya/mvnr-balgarite-koito-shte-patuvat-sas-samolet-ot-i-do-italiya-da-se-informirat-predvaritelno", "text": "20 000 пътници са били с отменени полети на 8 май заради стачките в Италия, съобщиха от българското външно министерство след проверка във връзка с отменения полет на авиокомпания \"Райънер\" от Рим, засегнал десетки българи. От МВнР призовават българските граждани, на които предстои да пътуват със самолет до и от Италия, както и в самата страна, да се информират своевременно за актуалната обстановка, апелират от МВнР. Повече от 100 полета между Италия и Обединеното кралство бяха отменени заради стачката на контрольорите на въздушния трафик и наземния персонал. Докато междуконтиненталните полети до и от Италия, както и до италианските острови остават незасегнати от стачните действия, много от пътуванията на къси разстояния са забавени или отменени, съобщават от министерството. \"Райънер\", която превозва най-много пътници до и от италианските летища в сравнение с другите превозвачи, е отменил десетки полети, включително до и от Бергамо (Милано). Италианският национален превозвач AlItalia е отменил общо 230 полета за Европа, между които шест между Лондон и Милано, както и четири между Лондон и Рим, а British Airways – 38 полета. При необходимост от консулско съдействие българските граждани могат да се обърнат към консулската служба в Рим на тел. (+39) 06 360 04367 или към генералното консулство на България в Милано съответно на тел. (+39) 02 849 42941 и 00393337826043 при спешни случаи.", "date": "2018.05.09", "title": "МВнР: Българите, които ще пътуват със самолет от и до Италия, да се информират предварително"}
{"url": "https://www.faktor.bg/bg/articles/novini/svyat/zemetresenie-s-magnitud-6-2-v-tadzhikistan", "text": "Земетресение с магнитуд 6,2 разтърси днес Таджикистан, предаде Ройтерс, като се позова на Геоложкия институт на САЩ. Силният трус е станал на дълбочина от 96 километра. Епицентърът е в южен планински район близо до границата с Афганистан. За момента няма данни за пострадали хора и нанесени материални щети. Земетресението е разлюляло сгради в афганистанската столица Кабул. Трусът е бил усетен и в Пакистан, включително в столицата Исламабад, казаха очевидци, цитирани от Ройтерс.", "date": "2018.05.09", "title": "Земетресение с магнитуд 6,2 в Таджикистан"}
{"url": "https://www.faktor.bg/bg/articles/evrostat-na-trima-balgari-v-trudosposobna-vazrast-se-pada-po-edin-pensioner", "text": "На трима българи в трудоспособна възраст от 15 до 64 години се пада по един пенсионер на възраст над 65 години, показват данни от анализ на Евростат за 2017 г. Това означава, че на около 4.4 милиона българи в трудоспособна възраст се падат съответно 1.4 милиона души на възраст над 65 години или съответно 31.8 на сто, според европейската статистика. Средният показател за ЕС за възрастовата зависимост на европейците на 65 + години към пълнолетното население, е 19.4 на сто. Според данни на българската статистика за 2017 г. процесът на застаряване на населението в страната е бил по-голям сред жените, отколкото сред мъжете - относителният дял на жените на възраст 65 + години е бил 24 на сто, а при мъжете - 17.4 на сто. Тази разлика се обяснява с по-голямата смъртност сред мъжката половина на населението в България, което съответно води и до по-ниска продължителност на живота. През миналата година средната продължителност на живота в страната е била 75.5 години, като при жените тя е била 79 години, а при мъжете - 72 години. В регионален аспект областите с най-висок процент възрастно население са Видин - 29%, Габрово - 28% и Кюстендил - 27%. Най-нисък е делът на възрастното население в столицата София - 17% и Варна - 18%. Почти един на всеки пет души в ЕС от пълнолетното население на ЕС през 2017 г., е бил на възраст 65 или повече години, което представлява население от близо 100 милиона души в тази възрастова категория или 19.4%, показва анализът на Евростат. Делът на хората над 65 години спрямо тези между 15 и 64 години е бил най-висок в Италия - 35%, Гърция - 34%, и Финландия - 33%, следвани от Португалия - 32.5 и Германия - 32.4 процента. По този показател България се нарежда след Германия - 31.8%. В тези шест страни членки на ЕС на трима души от пълнолетното население се е падал по един пенсионер, отчита Евростат. В противоположния край на скалата най-ниски съотношения старост - пълнолетно население са били регистрирани в Люксембург - 20.5% и Ирландия - 20.7%, пред Словакия - 21.5% и Кипър - 22.8%. В тези държави членки е имало около пет души в трудоспособна възраст за всеки възрастен човек. Най-голямо увеличение за 10-годишен период (1997-2017 г.), тоест застаряване на населението за сметка на трудоспособните лица, е регистрирано във Финландия (+11.5%), Малта (+10.7%), Словения (+10%), Литва и Португалия (+9.7%), Италия (+9.6%), Германия и Латвия (и двете +9.4%) и др.", "date": "2018.05.09", "title": "Евростат: На трима българи в трудоспособна възраст се пада по един пенсионер над 65 г."}
{"url": "https://www.faktor.bg/bg/articles/nastaniha-onkobolnata-teodora-v-tokuda-bolnitsa", "text": "Онкоболната Теодора, която замина зад граница заради алтернативно лечение, вече е в България. Тази нощ в Аджибадем Сити Клиник Болница Токуда е постъпила българската гражданка, транспортирана от Сау Паулу, Бразилия. Това съобщиха от пресцентъра на здравното заведение. Благодарение на съвместните усилията на Министерство на външните работи и Министерство на здравеопазването, както и на сътрудничеството на българските и турските власти, пациентката е транспортирана със самолет до Истанбул, откъдето е докарана с реанимобил до лечебното заведение по изрично желание на близките й.  В момента жената е настанена в Клиниката по анестезиология и интензивно лечение и е под грижите на водещите специалисти по Интензивна терапия, Медицинска онкология, Неврохирургия, Образна диагностика и Клинична лаборатория. Обективното й състояние е тежко вследствие на основното й онкологично заболяване, върху което влияние е оказало и продължителното пътуване.  Усилията на медицинските екипи са насочени към стабилизиране на жизнените функции и недопускане на болка и страдание. За пациентката се полагат всички необходими медицински грижи, съответстващи на съвременните стандарти.", "date": "2018.05.09", "title": "Състоянието на Теодора е тежко заради онкологичното заболяване и продължителното пътуване"}
{"url": "https://www.faktor.bg/bg/articles/tsvetanov-se-sreshtna-s-uchastnichkite-v-konkursa-tsaritsa-roza-2018-g-v-kazanlak", "text": "\"Изключително съм радостен, че днес в Народното събрание разговарях с участничките в конкурса \"Царица Роза 2018 г.\" в Казанлък. Конкурсът се провежда за 50-и път и тази година ще открие 115-ия Празник на розата. Младите дами посетиха парламента по покана на депутата от ГЕРБ-Казанлък Борис Кърчев. Те имаха възможността да разговарят и с председателя на Народното събрание Цвета Караянчева\", написа във Фейсбук Цветан Цветанов, председател на ПГ на ГЕРБ.   \"Пред тазгодишните претендентки за 50-тата юбилейна \"Царица Роза\" обясних как функционира парламентът и кои са приоритетните законопроекти за правителството и управляващото мнозинство. С гостите от Казанлък, всичките от които абитуриентки, коментирахме и плановете им за професионална реализация в бъдеще, като на свой ред аз подчертах, че образованието е приоритет номер 1 за правителството на Бойко Борисов. Участничките в \"Царица Роза 2018 г.\" повдигнаха темата за тютюнопушенето, като изразиха мнение, че пълната забрана за пушене на обществени места трябва да остане\", заяви още той.", "date": "2018.05.09", "title": "Цветанов се срещна с участничките в конкурса \"Царица Роза 2018 г.\" в Казанлък"}
{"url": "https://www.faktor.bg/bg/articles/zakonoproektat-na-patriotite-religiozni-sluzhbi-samo-na-balgarski-ezik", "text": "Вероизповеданията в България трябва да проповядват само на български език, като службата може да е според традицията на съответната църква. Ако щете българското знаме да се вее над всеки религиозен храм. Това заяви зам.-шефът на групата на \"Обединени патриоти\" Искрен Веселинов, след като той и негови колеги внесоха в деловодството на парламента законопроект за вероизповеданията. Той е подготвен от екип на вицепремиера Красимир Каракачанов. Българските вероизповедания трябва да бъдат крепител, а не рушител на българското национално единство, заяви Веселинов. Той обясни, че това е фундаментален за ОП законопроект, една от причините те да се занимават с политика. Не е срещу някое конкретно вероизповедание, а да регламентира работата на всички, допълни той. Проектът слага преграда от страна на българската държава за възможност чужди да влияят чрез вероизповеданията на вътрешната ни сигурност. Основната му насоченост е да преодолее потенциалните опасности от радикализация и политизация на вероизповеданията и да прекрати някои негативни практики в момента. Веселинов коментира и внесения в петък от лидерите на ГЕРБ, БСП и ДПС проектозакон на същата тема. И обясни, че той регламентира единствено това, че вероизповеданията ще получават пари от държавния бюджет. Докато в този на патриотите си въвеждала тотална забрана за дарения от чужбина. Но вероизповеданията трябва да имат и задължения - да не допускат проповядване на радикална идеология, да не поддържат задгранични контакти с радикални вероизповедания, да обявяват местата, където са служили, допълни Веселинов. Законопроектът на ГЕРБ не е алтернатива на нашия, а го допълва, коментира Борис Ячев. Затова двата можело да бъдат обединени. ОП от месеци водели разговори по темата с ГЕРБ, с министри, с шефа на комисията по вероизповеданията. И всички тези инстанции са наясно с проекта, подобрява ли сме го благодарение на тях. Всички фактори в ГЕРБ са наясно, техният проект е част от нашия, обясни и Веселинов. Той обаче се обяви против предложението на ГЕРБ ислямският институт да произвежда магистри и бакалаври, защото там нямало стандарти на образование. Само Ердоган си позволи да приравни религиозните училища на светски, не смятаме това за добър пример, допълни Веселинов.", "date": "2018.05.09", "title": "Законопроектът на Каракачанов: Религиозните проповеди само на български, тотална забрана на дарения от чужбина"}
{"url": "https://www.faktor.bg/bg/articles/edin-ot-zalovenite-s-kokain-za-200-miliona-dolara-vartyal-biznes-s-bivsh-shef-v-bnr", "text": "Единият от задържаните с дрога в Перу – 45-годишният Асен Чехларов, е имал обща фирма с бившия член на Управителния съвет на БНР и член на борда на директорите на \"Медийна група България\" Христин Стрижлев. Това съобщи Нова телевизия.  „От 15 години нямам връзка с Асен, не сме се чували, не сме се виждали“, заяви Стрижлев по телефона. Фирмата „Север+“ е регистрирана в Ловеч през 1997 година, а дейността й е била радио и телевизионна дейност. С днешна дата фирмата не развива дейност.  „Не познавам този човек“, заяви и журналистът Петър Пунчев - също вписан като част от фирмата „Север+“ и заяви, че фирмата е била създадена с цел развитие на радиостанция в Плевен и Ловеч. Пунчев и Стрижлев са бивши съдружници  в собствеността на радиата „ФМ+“ и радио „Фреш“. И двамата бяха кандидати да оглавят Националното радио.  Третият съдружник в дейността им е Пламен Радински. Той е посочен и като управляващ във фирма „Север+“, където участие има задържаният с дрога Чехларов. Радински отрече да познава Чехларов.  „Дейността на фирмата беше изграждане на радиостанция в град Ловеч. Не го познавам и нямам спомен. Беше преди 20 години“, обясни Радински.", "date": "2018.05.09", "title": "Един от заловените с кокаин за 200 милиона долара въртял бизнес с бивш шеф в БНР"}
{"url": "https://www.faktor.bg/bg/articles/politika/hlyab-i-pasti/za-denya-na-pobedobesieto-sssr-nikoga-nyamashe-da-specheli-voynata-bez-sasht-i-velikobritaniya", "text": "Наистина много ме боли да говоря за това, но  съм длъжен заради всички онези, които дадоха живота си за да живеем ние ... А на тези, които не си спомнят или не искат да знаят и да си спомнят, аз се чувствам длъжен да им напомням всяка година. За огромно мое съжаление, на всеки 9-ти май за пореден път през последните години моята Русия, осеяна с руски знамена и панделки, символи на „победобесието“, отново ще забрави за много важни, световно значими и истински неща. Отново ще забрави, че   единствено между Русия и Германия, а беше Втора световна война, в която против фашизма се биха 40 страни, война, която СССР без своите силни съюзници Великобритания и САЩ никога не можеше да спечели. Моята Русия отново ще забрави, че  първи Великобритания и Франция обявиха война на Хитлер през септември 1939 г. след нападението на Германия срещу Полша. Ще забрави и как Сталин завзе другата част на Полша, окупира балтийските страни и в същата тази 39-та година нападна Финландия, как параноичният тиранин Джугашвили до 22-ри юни 1941 година поддържаше страстно приятелство с нацистите, подпомагайки ги със суровини. Русия отново няма да си спомни и няма й да разсъждава  в тази война (за всеки убит нацист са загинали повече от 7 руски войни) ...Русия отново ще забрави за отрядите ни зад граница и новобранците, които едва завършили училище, бяха пращани на най-предната линия, за да отблъскват огъня от пушките на двама или трима наши противници, а когато някои от другарите им паднеше мъртъв, вземаха пушката  му, готови за стрелба ... Русия няма да си спомня и за това колко зверства и изстъпления извършиха нашите войски по време при превземането на Берлин - изнасилвания, убийства и грабежи на мирни граждани (Не искам да бъда голословен. Моята леля – Вере Лебединская, която от самото начало на война, едва 16-годишна става медицинска сестра, помага на стотици ранени войни на бойното поле, стигайки чак до Берлин, където е видяла с очите си зверствата на нейните бойни другари, заради които плакала безпаметно със седмици, след което пожелала да остане още две години в града, включвайки се в неговото възстановяване, за да изтрие този позор)… Защо Русия няма да си спомни, защо иска да  забрави? Защото е защото дори понякога да се чувства горда, по-често изпитва срам и се чувства гузна заради своите предци. Защото моята Русия и нейните хора не са в състояние да признаят вината си, да  понесат своите грешки, а настоящите правителства дори не са способни да поискат извинение за своите глупаци дипломати. Но това е друга тема.  Най-обидно е, че моята зомбирана Русия няма да си спомни и на този 9 май за истинските ветерани, участници в тази ужасна война, които никога не се почувстваха на този ден щастливи, те не подскачаха от въодушевление и не избухваха в смях, а тихо си спомняха ужаса, страха , болката, смъртта, те не обичаха да говорят за това, а ако някой ги помолеше да разкажат свои спомени, те не разказваха много – внимателно подбираха моментите и думите – такива бяха времената, не можеше да се каже цялата истина – почти същото е и сега. Спомням си как ветерани седяха тихо с чаша водка и парче черен хляб, изгубени в болезнени спомени, докато младите хора, които не са помирисвали барут, се забавляваха ... Така че 9 май - не е празник за нас, това е празник за тях, за тези, които се биха, в чиито очи и досега има горчивина, скръб и болка. А за нас това не трябва да бъде просто формален повод за празнуване, за веселие, напротив. Още повече, когато виждаме пренебрежителното отношение на правителството към единиците останали живи участници в тази жестока война – обидата трябва да бъде толкова голяма, че да не може да намери място в нито едно човешко сърце, защото те умират от глад, бедност и забрава  дълбок поклон на всички, които са участвали и загинали в тази ужасна война срещу фашизма и нацизма - руснаци, британци, поляци, евреи, беларуси, казахи, грузинци, арменци, татари, американци, австралийци и много други ... християни, будисти, мюсюлмани, евреи - всички, които са победили злото. И аз вярвам, че по специален начин сега, в това срамно за Русия време, ние трябва да се преклоним пред нашите братя украинци, тъй като всеки пети от тях е отдал живота си в борбата срещу фашизма. И аз, като гражданин на Русия, безкрайно се срамувам от това, което сега извършва  окупирало се днешното престъпно руско правителство в Кремъл, към тези, чиито предци, които заедно с нашите предци бяха един до друг в окопите, в танка, които на едно бойно поле са дали живота си в битката с общото Зло. Това не може да бъде повод за веселие. Може да бъде само повод за Памет и Скръб. За да не се повтори никога случилото се. Да ги уважаваме, да им благодарим,  да им поискаме прошка и да ги помним. Никога да не ги забравяме. Не ги забравяйте! Заради децата, заради живота, заради бъдещето. Иначе всичко отново ще се повтори и тогава ще бъде по-жестоко. Помнете! Помнете! Помнете!", "date": "2018.05.09", "title": "За деня на \"победобесието\": СССР никога нямаше да спечели войната без САЩ и Великобритания"}
{"url": "https://www.faktor.bg/bg/articles/karakachanov-ne-tarsim-koalitsiya-s-bsp-no-po-temata-sigurnost-ne-mozhe-da-se-delim-na-levi-i-desni", "text": "ВМРО не прави мост към БСП за общи коалиционни действия. Това заяви вицепремиерът и министър на отбраната Красимир Каракачанов в отговор на въпрос дали срещата му с шефката на БСП Корнелия Нинова не е по повод общи предстоящи предизборни действия на двете формации.  \"Запознах Нинова с идеите ни за модернизация на армията. Нормално е министрите да се срещат с отделните лидери на парламентарно-представени партии по важни законопроекти\", каза Каракачанов, като по този начин коментира и предстоящата среща на другия вицепремиер на патриотите - Валери Симеонов, с БСП.  \"По темата сигурност нямаме право да се делим на леви и десни\", обобщи военният министър. \" Корнелия Нинова заяви, че БСП са против модернизацията и по-високите заплати на армията. За това реших да я запозная с това, защо се налага да се отделят средства от бюджета на държавата\", допълни той  в предаването „Лице в лице“ по БТВ. „По-голямата част от членовете на БСП са професионални военни и мислих, че разбират от темата. Не разбирам защо се отказват промени, само защото са опозиция. Ти си против не защото си против, а защото си опозиция\", възмути се Каракачанов и обобщи:  „Нека българските политици спрат да се дъвчат като кучета и да се обединят.\" Каракачанов обаче захапа предшественика си Николай Ненчев и каза, че \"не е забил и един пирон\".  \"Няма право да говори, че парадът за Гергьовден е бил ретро\", отсече Каракачанов.", "date": "2018.05.09", "title": "Каракачанов: Не търсим коалиция с БСП, но по темата сигурност не може да се делим на леви и десни"}
{"url": "https://www.faktor.bg/bg/articles/bnt-uvolni-glavniya-produtsent-robert-kovachev", "text": "Главният продуцент на БНТ Роберт Ковачев, който е дългогодишен служител на обществената телевизия, е съкратен от там без каквито и да е обяснения. Новината се разчу във вторник и бе потвърдена от генералния директор Константин Каменаров, съобщава  Mediapool. По думите му решението е взето от Управителния съвет на Българската национална телевизия, а целта е оптимизиране работата й. Освен Роберт Ковачев, който е главен продуцент \"Вътрешна телевизионна продукция\" в БНТ, съкратен от длъжност е и ръководителят на производствен център \"Реализация – Информация\" Васил Николов. Ковачев коментира лаконично пред изданието, че никой не му е съобщил мотивите, с които го махат. \"Връчиха ми заповед за съкращаване без мотиви\", каза той. И допълни: \"Аз съм главен продуцент на вътрешните продукции в БНТ и като такъв, съзнавам много добре, че мога да не се нравя на ръководството, а то е в правото си да си подбере екип\", Претенцията на Ковачев обаче е, че \"проблемът е морален\", защото след толкова години работа в БНТ не са му казани причините за съкращението му. Продуцентът получил лаконично обяснение от страна на програмният директор на БНТ 1 Емил Кошлуков, че \"така е решил Управителният съвет\". Не е ясно каква позиция е заел по казуса генералният директор Константин Каменаров. През ноември м.г., малко след като встъпи в длъжност, той се изказа със суперлативи за \"История.BG\" – една от значимите вътрешни продукции на БНТ, осъществени под ръководството на Роберт Ковачев. \"За изминалите пет години \"История.BG\" се превърна в един от значимите и разпознаваеми проекти на БНТ. Форматът доказва, че не праймтаймът създава предаването, а тъкмо обратното. Горд и щастлив съм, че има такова предаване\", каза тогава Каменаров по повод петата годишнина на предаването. Съкращението на Ковачев обаче създава и правен казус на БНТ. Като автор на предаването \"Референдум\" той го е регистрирал в дружеството за колективно управление на права \"Филмаутор\". Самият той обаче не знае какво следва за обществената телевизия след като \"вече няма достъп до продукта си\".", "date": "2018.05.09", "title": "БНТ уволни продуцента на  \"История.BG\" и \"Референдум\""}
{"url": "https://www.faktor.bg/bg/articles/sled-bsp-i-ataka-i-abv-se-pokloniha-pred-pametnika-na-okupatorite", "text": "Представители на младежката и софийската организации на АБВ поднесоха венци и цветя пред Паметника на Съветската армия в София по случай Деня на Победата - 9 май, съобщиха от пресцентъра на партията.  В събитието участваха председателят АБВ-Младежи София - Пламена Пламенова, зам.-председателят на столичната организация Христо Колев, членът на ИБ на политическата сила Румен Петков, членове и симпатизанти на партията. По-рано днес активисти и симпатизанти на БСП и на партия \"Атака\" също поднесоха венци пред паметника на окупатора. Дори се стигна до малък екшън между репортер на телевизията на Волен Сидеров и червения депутат Славчо Велков, който завърши с намеса на полицията.", "date": "2018.05.09", "title": "След БСП и Атака и АБВ се поклониха пред паметника на окупаторите"}
{"url": "https://www.faktor.bg/bg/articles/ekshan-pred-pametnika-na-savetskata-armiya", "text": "Грозна сцена се разигра пред Паметника на Съветската армия, където се изсипаха стотици граждани, а сред тях и представители на БСП и АТАКА, пише Канал3. Цветя поднесоха и Волен Сидеров заедно със своите депутати, и соцлидерът Корнелия Нинова. Репортер от телевизията на Сидеров издразни червените с въпроси от рода на това, че нямат право да са пред паметника. Младежът навирал микрофона си към Корнелия Нинова, Георги Свиленски и Калоян Паргов, дърпал цветята, след което застанал пред тях на стълбите на паметника точно преди поднасянето на венците в опит да им препречи пътя. Тогава именно се повишил градусът на напрежението и репортерът е бил по-грубо дърпан от социалистите. В мелето особено се е раздал Славчо Велков, който е един от най-активните червени депутатите в редиците на Нинова.  Полиция, полиция! Къде е полицията? Бият ме! Взимат ми микрофона, вика репортерът на АЛФА Николай Караколев, останал заклещен от двете страни от Велков и Паргов.", "date": "2018.05.09", "title": "Екшън пред паметника на Съветската армия: Славчо Велков нападна репортер на Сидеров"}
{"url": "https://www.faktor.bg/bg/articles/novini/balgariya/parvan-simeonov-v-balgarskite-ochi-evropeyskite-krizi-sa-ostanali-po-nazad", "text": "68 години след декларацията на френския министър Робърт Шумън мечтаем за единен европейски субект, който да има думата в международните отношения. Това каза в сутрешния блок „Добро утро, България“ на Радио „Фокус“ политологът Първан Симеонов по повод 9 май - Денят на Европа и Денят на победата. По думите му българите успешно съчетават близките чувства с Русия със задълбочената европейската интеграция за разлика от много други народи. Той поясни, че по данни на агенцията му, която нарича себе си „Галъп интернешънъл“ българите, трайно през годините, формират едно от най-проевропейски настроените общества.  „Истината е, че понякога в такива бурни и не особено приятни исторически моменти като този, именно прагматизмът, именно здравото стъпило на земята отношение е ценност. Именно такива като нас, които знаят и едното и другото, са ценни. Такива, които могат да си говорят с всички. Затова 8 и 9 май може би освен в социалните мрежи и за някои малобройни агитки са по-скоро поводи да говорим за важните неща, отколкото да се караме за тях“, обясни той. Първан Симеонов допълни, че в последната една година има укрепване на авторитета на ЕС, като доверието в него достигна нива от близо 60%. Това означава, че няма драматични колебания в Общността, както и че в българските очи европейските кризи са останали по-назад, каза още политологът.", "date": "2018.05.09", "title": "Първан Симеонов: В българските очи европейските кризи са останали по-назад"}
{"url": "https://www.faktor.bg/bg/articles/karakachanov-se-opravdava-otsastvieto-na-goranov-otlozhi-proektite-za-armiyata", "text": "На днешното заседание на Министерски съвет не са били обсъдени двата проекта на Министерство на отбраната за закупуване на нови изтребители и нова бронирана машина за сухопътните войски. Като причина министърът на отбраната Красимир Каракачанов изтъкна отсъствието на министъра на финансите Владислав Горанов.  След правителственото заседание военният министър обясни, че Горанов е извън страната и ще се върне в петък. Все още не е готово обаче финансовото становище, обясни Каракачанов. След като си дойде министър Горанов, разчетите ще бъдат направени в събота и неделя. Няма основание да имаме отказ. Надявам се следващата сряда точките да бъдат приети, посочи военният министър. Каракачанов съобщи още, че днес не е говорил с премиера Борисов за отношенията в коалицията. \"Хубаво е комуникацията в Народното събрание да се подобри, каза Красимир Каракачанов.", "date": "2018.05.09", "title": "Каракачанов се оправдава: Отсъствието на Горанов отложи проектите за армията"}
{"url": "https://www.faktor.bg/bg/articles/ekaterina-zaharieva-do-desetina-godini-dohodite-ni-shte-dostignat-srednoevropeyskite", "text": "Вицепремиерът и министър на външните работи Екатерина Захариева прогнозира, че ако доходите в България продължат да растат с темповете от миналата година, до десетина години те ще достигнат средноевропейските. Захариева каза това на форум за доходите в страните от Западните Балкани, организиран от КНСБ, предава \"Фокус\". Тя припомни, че през миналата година ръстът на доходите е над 11,5 на сто, много по-висок от средноевропейския.По думите на Захариева, ако тези темпове се запазят, перспективата е до десет години да достигнем средноевропейските доходи. Тя обвърза постигнатото в България с европейската перспектива на Западните Балкани, която по думите й ще доведе до по-високи доходи в региона. Реформите, които се изискват по пътя на членството, не се правят само заради членството и само заради Брюксел, те трябва преди всичко да се правят заради гражданите, те водят до по-високи доходи, отбеляза Захариева. По думите й доходите на Балканите все още изостават, тъй като ние сме демократични държави само от 27 години. Вицепремиерът и министър на външните работи пое ангажимент пред синдикалните представители на страните от Западните Балкани, че подкрепата на българското правителство към Западните Балкани няма да приключи с шестте месеца на нашето председателство, а ще е дългосрочен приоритет, като целта е да има на всеки година и половина - две форум на високо ниво като предстоящият на 17 май.", "date": "2018.05.09", "title": "Екатерина Захариева: До десетина години доходите ни ще достигнат средноевропейските"}
{"url": "https://www.faktor.bg/bg/articles/vzriv-v-belgiyski-zavod-rani-3-ma-dushi", "text": "Трима души пострадаха след взрив в белгийски металургичен завод, предаде РИА Новости. Експлозията стана днес в предприятие в град Шатле (в югозападната част на европейската държава) и предизвика пожар.  Трима от приблизително 600-те работници бяха приети със средни травми. Останалите работници в металургичния завод бяха евакуирани. Заради потенциална опасност бяха изведени и хора от близка до мястото на инцидента железопътна гара. Пожарът бе потушен след няколко часа. След това местните власти заявиха, че няма опасност за здравето на хората.", "date": "2018.05.09", "title": "Взрив в белгийски завод рани 3-ма души"}
{"url": "https://www.faktor.bg/bg/articles/sofiya-vladimirova-oglavi-sem-za-vtori-poreden-mandat", "text": "Днес Съветът за електронни медии на свое редовно заседание избра за председател София Владимирова за втори пореден мандат с четири гласа „за” и един „въздържал се” (на Мария Стоянова).  Това съобщиха от пресцентъра на СЕМ. Очаквайте подробности.", "date": "2018.05.09", "title": "София Владимирова оглави СЕМ"}
{"url": "https://www.faktor.bg/bg/articles/novini/svyat/kitay-shte-prodalzhi-da-predostavya-palnata-si-podkrepa-v-izdirvaneto-na-alpinista-boyan-petrov", "text": "Китай ще продължи да предоставя пълната си подкрепа в издирването на алпиниста Боян Петров. Tова заяви посланикът на Китай Джан Хайджоу след среща с премиера Бойко Борисов и външния министър Екатерина Захариева, предаде  БГНЕС. Още от първия момент, когато получихме информацията за изчезването на българския алпинист Боян Петров и молбата за подкрепа, ние изпратихме наши спасители, които да помогнат в издирването. Китай отделя значително внимание на този случай и още вчера сутринта проведохме допълнителни разговори във връзка с хеликоптерите и с необходимостта и от друга техника, която да се издигне на височина над 5000 м. На практика капацитетът на хеликоптерите е да се изкачат на височина максимум 6100 м.  И днес издирвателните дейности продължават и китайският екип от спасители продължава да работи по издирването. Нашата страна ще продължи да предоставя своята подкрепа, ще положим максимални усилия, каза още китайският посланик.", "date": "2018.05.09", "title": "Китай ще продължи да предоставя пълната си подкрепа в издирването на алпиниста Боян Петров"}
{"url": "https://www.faktor.bg/bg/articles/znameto-na-evropeyskiya-sayuz-beshe-izdignato-na-tarzhestvena-tseremoniya-pred-sgradata-na-prezidentskata-institutsiya", "text": "По повод Деня на Европа - 9 май, знамето на Европейския съюз беше издигнато на тържествена церемония пред сградата на президентската институция, съобщиха от прессекретариата на държавния глава.  Държавният глава и върховен главнокомандващ на Въоръжените сили Румен Радев прие строя на почетния караул и поздрави гвардейците по случай Деня на Европа. Знамето на ЕС беше издигнато под звуците на европейския химн, след което прозвуча и химнът на България в изпълнение на Гвардейския представителен духов оркестър.  Сред присъствалите на церемонията бяха председателят на Народното събрание Цвета Караянчева, вицепрезидентът Илияна Йотова, вицепремиерът Красимир Каракачанов, министър Лиляна Павлова, лидерът на БСП Корнелия Нинова, ръководителят на Представителството на ЕК в България Огнян Златев, кметът на София Йорданка Фандъкова, началникът на отбраната генерал Андрей Боцев, народни представители, граждани.", "date": "2018.05.09", "title": "Знамето на ЕС беше издигнато на тържествена церемония пред президентството"}
{"url": "https://www.faktor.bg/bg/articles/prodalzhava-deloto-za-falita-na-ktb", "text": "Днес продължава делото за фалита на КТБ.  Специализираният наказателен съд ще трябва да започне заседанието си с изслушване на обвинителният акт. Според измененията в законодателството ни прокуратурата е длъжна да прочете дума по дума диспозитива на обвинителния акт, който е дълъг  5 хиляди страници. По изчисления на специалисти средната скорост на четене на възрастен човек е 300 думи в минута, а една страница формат А4 е със  1800 символа – това означава, че обвинението ще се чете 30  хиляди минути или 500 часа, което прави 62 работни дни и половина. Припомням, че по делото за източването на близо 3 млрд. лв. от КТБ е подсъдим бившият мажоритарен собственик на банката Цветан Василев и още 17 души.", "date": "2018.05.09", "title": "Продължава делото за фалита на КТБ"}
{"url": "https://www.faktor.bg/bg/articles/novini/balgariya/sistemite-za-pvo-na-sauditska-arabiya-sa-prihvanali-dve-balistichni-raketi-nad-stolitsata-riyad", "text": "Системите за противовъздушна отбрана на Саудитска Арабия са прихванали две балистични ракети над столицата Рияд, предава RT, като се позовава на официалната информационна агенция на арабското кралство. В центъра на града са чути няколко силни експлозии, предават местните медии.  Към момента няма допълнителна информация за случващото се.", "date": "2018.05.09", "title": "Системите за ПВО на Саудитска Арабия са прихванали две балистични ракети над столицата Рияд"}
{"url": "https://www.faktor.bg/bg/articles/dimitar-dimitrov-vseki-uchastnik-v-op-e-dostignal-tavana-na-detskite-si-mechti", "text": "Нов скандал разтърси парламентарната група на \"Обединените патриоти\". Волен Сидеров изригна срещу партньорите си Красимир Каракачанов и Валери Симеонов и обяви за нелегитимни планираните срещи с председателя на БСП Корнелия Нинова. Според журналиста Велизар Енчев, който доскоро се изживяваше като политик, цялото обединение между патриотите е една бутафория, която няма да доведе до никаква положителна промяна в държавата.   \"Това не са \"обединени\", а \"опитомени патриоти\". Там не се знае кой пее и кой поръчва музиката. Между идеологиите им няма никаква връзка. Каракачанов балансира, а идеологиите на Сидеров и Симеонов са коренно различни\", категоричен е журналистът в \"България сутрин\" на Bulgaria ON AIR. По думите му те ще останат докрай в коалицията и \"вързани за колесницата на Бойко Борисов\" в името на властта и интереса. \"Поотделно патриотите са нищо. Електоратът се връзва на тази риторика и поведение, защото има съвместимост на тримата кръчмари и клиентелата\", уточни Енчев. Полотологът Димитър Димитров е на мнение, че до последно коалицията няма да се разпадне, но в същото време идват европейските избори и не се знае какви изненади ще поднесе вотът. \"Ситуацията е с отворен край. Всеки участник в ОП е достигнал тавана на детските си мечти. Кой ще направи крачка назад и ще разруши постигнатото\", отбеляза политологът пред Bulgaria ON AIR. Димитров смята, че докато не се видят резултатите от изборите за Европейски парламент, няма да станем свидетели на драстични промени и изменения на политическата сцена у нас.", "date": "2018.05.09", "title": "Димитър Димитров: Всеки участник в ОП е достигнал тавана на детските си мечти"}
{"url": "https://www.faktor.bg/bg/articles/novini/svyat/minsk-zabrani-bezsmalniya-polk", "text": "Властите в Минск отхвърлиха искането на 9 май  да бъде организиран поход на „Безсмъртния полк“ с портрети на участници във Великата отечествена война, съобщава Tut.by, като се позовава на изявление на председателя на Координационния съвет на Асоциацията беларуски на руски сънародници Андрей Герашченко. По думите му Изпълнителният комитет на град Минск се позовава на факта, че в Деня на победата ще се проведат други подобни събития – аналогичната на „Безсмъртния полк“ инициатива „Беларус помни\". Заявлението за организирането на поход на \"Безсмъртния полк\" е подадено на 25 април, но в навечерието на празника организаторите са получили отказ. Герашченко увери, че въпреки забраната, събитието ще се състои, тъй като има хора, които ще продължат да носят портрети на предците си на 9 май. Друг организатор на събитието Валери Драко също увери, че ще се проведе поход на „Безсмъртния полк“. Въпреки забраната тези хора ще участват в митинга на 9 май, защото не трябва да бъдат разочаровани и следователно ще присъстват на празника, който ще се проведе на площад \"Победа\", обяснява Драко.  Това е първият случай на забрана в Беларус. Миналата година шествието на \"Безсмъртен полк\" се проведе в белоруската столица с разрешението на градските власти.", "date": "2018.05.09", "title": "Минск забрани „Безсмъртния полк“"}
{"url": "https://www.faktor.bg/bg/articles/deklaratsiya-na-gerb", "text": "Европейският проект - от неговото начало до днес, без съмнение е най-великият мирен проект в историята на човечеството. Това се казва в декларация на партия ГЕРБ по повод днешния празник - Денят на Европа. Уважаема г-жо Председател, Уважаеми колеги, Днес честваме 9 май – Денят на Европа, в който през 1950 г. френският християн-демократ, министър и два пъти министър-председател на Франция Роберт Шуман прочита декларация останала завинаги в европейската и световната история. С нея Франция подава ръка на победена Германия и предлага многовековната вражда между двете държави да бъде погребана и заменена със сътрудничество. Така чувството на реваншизъм е заместено с желанието за европейско единство, основано на равноправие и зачитане на интересите на всички. Този исторически акт замени войните на Стария континент с мир, враждите с помирение и сътрудничество, икономическата катастрофа предизвикана от Втората Световна война със стопански възход. Европейският проект - от неговото начало до днес, без съмнение е най-великият мирен проект в историята на човечеството. Парламентарната Група на ПП ГЕРБ изразява своята почит и признание към всички работили за постигането на мечтата на редица поколения българи, да видят и България наредена като равноправен член сред семейството на свободните европейските народи. Днес искаме също да припомним, че на 7 май 2018 г. се навършиха 26 години от приемането на България за пълноправен член на Съвета на Европа. Тогава, с издигането на българското знаме пред Двореца на Европа в Страсбург символично беше олицетворено началото на завръщането на България в общото европейско семейство.  С членството ни в Съвета на Европа нашата страна започна да развива общество, основано на принципите на демокрацията, спазването на човешките права, основните свободи и върховенството на закона - трите стълба, върху които е изградена европейската цивилизация.  На същата дата - 7 май отново преди 26 години, България получи и покана за асоцииране към Европейските общности – днес носещи името Европейски съюз. Споразумението за това асоцииране беше парафирано още в края на същата година, с което се постави началото и на този втори аспект на нашата европейска интеграция. В резултат от искрените усилия на българското общество за постигане на тази цел, през 2007 г.  България стана пълноправен член на Европейския Съюз - съюз, основан на принципите на свободата, солидарността и равноправието между европейските държави-членки, поставили си за цел установяване на свободното движение на хора, стоки, услуги и капитали и постигане на благоденствие за всички  граждани.  Това беше наистина исторически момент за нас, а изминатият път дава възможност днес, когато България председателства Съвета на ЕС да направим равносметка на постигнатото и да си поставим ясни цели за бъдещето.  Политическа партия ГЕРБ винаги е отстоявала и ще продължи да следва  евроатлантическите ценности и ще бъде гарант за членството ни в Европейския съюз и НАТО. За изминалите  11 години от нашето членство в ЕС, България получи значителна и видима подкрепа за реализиране на многобройни проекти - във всички сфери на обществения живот, като израз на европейската солидарност. В рамките на три правителства с министър-председател Бойко Борисов, работим активно за осигуряване на регионалната и глобалната сигурност на Съюза, полагаме усилия за добре охранявана и сигурна външна граница, поддържаме  финансова и икономическа стабилност, като дори в периода на тежка дългова криза, България посредством строга дисциплина остана с балансирани макроикономически показатели и устойчива банкова система. Настоящото първо българско председателство на Съвета на Европейския съюз, ни дава възможност още по-активно да съдействаме за намиране на обединяваща визия за европейското бъдеще, което ние желаем да споделяме както с останалите страни от ЕС, така и със съседите ни от Западните Балкани, които също споделят нашите стремежи.  Вярваме, че заедно можем да отговорим много по-успешно на сериозните предизвикателства на нашето време.  Надяваме се, че тази позиция споделят както всички политически сили в България, така и българските граждани.  В това ние от ГЕРБ виждаме защитата на българския национален интерес.  Съединението прави силата! Честит празник!", "date": "2018.05.09", "title": "ГЕРБ: Денят на Европа е исторически акт, заменил войните с мир, сътрудничество и възход"}
{"url": "https://www.faktor.bg/bg/articles/novini/svyat/osnoven-aktsent-na-sreshtata-mezhdu-bsp-i-vmro-e-bilo-prevaorazhavaneto-na-ba", "text": "Основен акцент на вчерашната среща между БСП и ВМРО е било превъоръжаването на Българската армия. Това заявиха категорично в интервю за предаването „Преди всички“ на БНР Атанас Зафиров, член на Изпълнителното бюро на БСП, и Красимир Богданов от „Обединени патриоти“. Няма начин, когато е конструирано по подобен начин едно управление, то да не се разделя от центробежни сили, каза Атанас Зафиров и добави: „Срещата е в контекста на заявеното намерение на БСП, когато става дума за въпроси, касаещи няколко теми, БСП да се включва активно и да има позиция и по специално, когато се говори за национална сигурност, за демографска криза, здравеопазване, образование. Това са теми, които надскачат мандатното мислене и изискват една продължителна политика и няма как БСП да бъде страни. Такъв беше и форматът на вчерашната среща. Той касаеше въпроси за националната ни сигурност. Това беше среща с лидера на ВМРО Красимир Каракачанов. Една от темите беше именно Закона за вероизповеданията. Вече има внесен такъв законопроект, подписан и от нас. В него има важна клауза, а именно забраната на трети държави да финансират вероизповеданията в България. Оказа се, че този законопроект не е бил съгласуван в управляващата коалиция, което предполага, че Каракачанов ще внесе нов такъв. Той вчера беше представен на нашето внимание и след като се запознаем ще вземем отношение“. Ние продължаваме да настояваме за оставка на правителството, беше категоричен Зафиров: „Смятаме, че то е изключително вредно за страната. Това не променя нашата национално отговорна позиция по въпроси, касаещи бъдещето на страната“. Зафиров уточни, че по време на срещата с лидерите на ВМРО многократно е било споменато желанието на БСП за оставка на правителството: „Г-н Каракачанов каза, че е напълно нормално една опозиционна партия да иска оставка на кабинета. Това беше категорично заявена позиция от наша страна още в началото на срещата, за да сме наясно от какви изходни позиции тръгваме“. По думите му акцент на обсъжданията на срещата са били инвестиционните проекти за превъоръжаване на Българската армия: „На нас ни беше представен изцяло нов план за действие. Доста по-различен от това, което беше прието до момента от НС и с известно удовлетворение установих, че почти напълно този план повтаря нещата, които ние говорихме през всички тези години. Красимир Богданов от „Обединени патриоти“ също участва във вчерашната среща. Той заяви, че към момента няма варианти коалицията да мисли за резервни коалиционни партньори: „Няма основание да мислим за резервни варианти. Дали сме ясна заявка за изпълнение на целия четиригодишен план на управление и смятам, че дребни разногласия, които съществуват в коалицията „Обединени патриоти“ или по отношение на нашите законопроекти, които не срещат винаги подкрепата на ГЕРБ, не е достатъчно основание да говорим за предсрочни избори или преформатиране на управлението въобще“. Смисълът на срещата не касаеше коалиция „Обединени патриоти“, а проектите на Министерството на отбраната за превъоръжаването на Армията, уточни също Богданов.", "date": "2018.05.09", "title": "Основен акцент на срещата между БСП и ВМРО е било превъоръжаването на БА"}
{"url": "https://www.faktor.bg/bg/articles/novini/svyat/voyna-mezhdu-institutsiite-v-rumaniya-ministar-dan-nareche-prezidenta-yohanis-zhenomrazets", "text": "Отношенията и разногласията между президента и представители на управляващата коалиция и правителството са в центъра на внимание на румънските вестници. В. \"Адевърул\" пише за \"война\" между правителството и президентството на тема изпълнението на бюджета. Мотивирайки се с данни за изпълнението на бюджета през първото тримесечие на година-та, в понеделник вечерта президентът Клаус Йоханис за втори път поиска оставката на премиера Виорика Дънчила. Президентът изрази безпокойство във връзка с растящите бюджетни разходи на фона на намаляващите приходи, като даде примери с несъбираемост на данъци и такси, и неефективно използване на средствата от ЕС. \"Оставката на госпожа Дънчила е абсолютно необходима, за да се освободи място за отговорни и компетентни хора\", заяви Йоханис, предава БТА. Ако от Двореца Котрочени (президентството) икономическата ситуация изглежда катастрофална, от Двореца Виктория (Министерски съвет) правителството вижда само постижения, коментира в. \"Гъндул\" и информира, че вицепремиерът Виорел Щефан е представил вчера данни за изпълнението на бюджета за първите четири месеца на годината и сравнителни данни за предходни години. Според Щефан единствената година с подчертани минуси е била 2016 г., когато премиер бе технократът Дачиан Чолош, пише \"Гъндул\". Министърът на вътрешните работи Кармен Дан изкара президента женомразец, съобщават румънските медии. Кармен Дан коментира на страницата си във Фейсбук искането на президента за оставка на премиера Виорика Дънчила и отправи риторичния въпрос дали държавният глава щеше да бъде толкова остър, ако на премиерския пост беше мъж. \"Напразно, г-н президенте, госпожа премиерът няма да подаде оставка\", пише още Кармен Дан на страницата си в социалната мрежа. \"Ромъния либера\" информира, че поканата за прием в президентството, посветен на Деня на Евро-па, няма да бъде уважена от втория човек в държавата - председателят на Сената Калин Попеску Таричану. На събитието днес се очаква обаче да присъстват премиерът Виорика Дънчила и лидерът на управляващата партия Ливиу Драгня, който е и председател на долната камара на румънския парламент. Калин Попеску Таричану заяви, че е взел решение да не присъства на приема заради отношението на президента в последно време. \"Струва ми се, че чрез своите изявления президентът оскърби тежко министър-председателя\", коментира Таричану преди няколко дни. Ливиу Драгня пък заяви, че Дворецът Котрочени не е частна собственост. \"Нашето решение е да отбележим Деня на Европа, нашето решение е да не вървим по пътя на скандала и искам да напра-вя едно уточнение: аз, Социалдемократическата партия и правителството не сме в никаква война с президента Йоханис\", каза Ливиу Драгня, цитиран от \"Ромъния либера\".", "date": "2018.05.09", "title": "Война между институциите в Румъния:  Министър Дан нарече президента Йоханис женомразец"}
{"url": "https://www.faktor.bg/bg/articles/atanas-atanasov-institutsiite-ne-protivodeystvat-na-sazdavaneto-na-evroskeptichno-nastroenie", "text": "Един от големите рискове за националната сигурност на България това, че българските институции не противодействат на създаването на евроскептично настроение сред обществото. Това каза в интервю за предаването „Преди всички“ лидерът на ДСБ ген. Атанас Атанасов. Днес той ще изнесе лекция пред студенти на тема „Актуални проблеми в националната сигурност на България“.  „Това е изключително важна тема, която би следвало ежедневно да я дискутираме, но, за съжаление, не може България да бъде на 111 място по свобода на словото в света и да очакваме обективен дебат в публичното пространство. А най-сериозният риск, който е отвън, е именно хибридното облъчване от руските специални служби в България и създаване на настроения срещу членството ни в НАТО и ЕС“.  Той обясни, че е разтревожен за вътрешната сигурност на България: „Специално за вътрешната сигурност има няколко много сериозни риска, които са устойчиви през годините и не се посрещат от държавните институции подобаващо. Едва последния доклад на правителството, доста справедливо беше загатнато, че корупцията е сериозен риск за националната сигурност. Аз бих казал, че корупцията по височките етажи на властта е основен риск за българската национална сигурност и той не е неутрализиран, нито е посрещан подобаващо от институциите. Те нямат способност да го направят това.  Според него националната сигурност е много заплашена, когато самите институции генерират рискове.  Националната сигурност и работата на институциите трябва да бъде насочена към защита на основните демократични ценности, смята лидерът на ДСБ: „На първо място – животът на хората, здравето, образованието и т.н.“.", "date": "2018.05.09", "title": "Атанас Атанасов: Институциите не противодействат на създаването на евроскептично настроение"}
{"url": "https://www.faktor.bg/bg/articles/tsveta-karayancheva-sega-evropa-e-balgariya", "text": "Сега Европа е България. С тези думи председателят на парламента Цвета Караянчева стартира пленарното заседание днес. Изказването й е по повод 9-и май – Денят на Европа.  „Тук се дискутират важни за всички европейски граждани теми. Търсят се и се намират най-удачните решения“, поясни тя. По думите й през последните месеци страната ни се утвърди като отговорен и надежден член на Европейския съюз. Същевременно България даде и своя значим принос в дебата за бъдещето на Европа.  „Вярвам, че и занапред българските парламентаристи ще работят за гарантиране мира, свободата и просперитета на Европа”, посочи още Караянчева.", "date": "2018.05.09", "title": "Цвета Караянчева: Сега Европа е България"}
{"url": "https://www.faktor.bg/bg/articles/parizh-london-i-berlin-iskat-novo-sporazumenie-za-yadrenata-programa-na-teheran", "text": "\"Ще останем страни по споразумението. Правителствата ни остават решени да гарантират прилагането на споразумението и ще работят за това с останалите ангажирани с него страни. Приканваме САЩ да се съхранят структурите на споразумението и да се избегне всякаква мярка, която би попречила на пълното му прилагане от другите страни\", се казва в съвместно изявление на лидерите на Франция, Великобритания и Германия. Париж, Лонден и Берлин са решени да продължат да прилагат иранското ядрено споразумение и същевременно да работят по договаряне на ново и по-обхватно, предаде Франс прес. Тримата лидери изразяват съжаление и безпокойство след решението на Тръмп да се оттегли от иранското ядрено споразумение, което по думите им \"е от особено значение за споделената ни сигурност\" и напомнят, че Международната агенция за атомна енергия смята, че Иран продължава да спазва ангажимента си да не разработва ядрено оръжие. Последното се оспорва от САЩ и Израел.   Тримата европейски лидери призовават Иран да прояви сдържаност в отговора си на американското решение и да продължи да спазва задълженията си по споразумението. В замяна Техеран ще продължи да се възползва от отмяната на икономическите санкции от другите страни по документа, обещават те. Париж, Лондон и Берлин искат и да се подготви ново, по-обхватно споразумение за ядрената програма на Иран след 2025 г., ракетната му програма и \"дестабилизиращите му регионални дейности, по-специално в Сирия, Ирак и Йемен\" - все теми, които мотивираха изтеглянето на САЩ от сегашното споразумение, отбелязва АФП.  Иранският президент по-рано заяви, че иска в близките седмици Техеран да обсъди с европейците, китайците и руснаците дали те могат да гарантират интересите на Иран след оттеглянето на САЩ от ядреното споразумение.  ЕС е решен да съхрани иранското ядрено споразумение и съжалява за решението на президента Тръмп да изтегли САЩ от него, заяви шефката на дипломацията на ЕС Федерика Могерини. Иранското споразумение \"изпълнява целта си да гарантира, че Иран няма да разработва ядрени оръжия и ЕС е решен да го съхрани\", каза Могерини. \"Не допускайте никой да разтрогне това споразумение. То е един от най-големите успехи на дипломацията и ние сме постигнали заедно\", обърна се Могерини към иранските ръководители и граждани. \"Продължавайте да спазвате вашите ангажименти и ние ще продължим да спазваме нашите. Заедно с останалата част от международната общност ще съхраним това ядрено споразумение\", заяви Могерини.  Доналд Тръмп не уточни кои санкции на САЩ срещу Иран ще бъдат възстановени и кога, но предупреди, че \"всяка страна, която помага на Иран в стремежа му към ядрени оръжия, може също да бъде тежко санкционирана от САЩ\".   \"ЕС е решен да действа съобразно със своите интереси в областта на сигурността и да защитава своите икономически интереси\", отвърна Могерини. \"Докато Иран продължава да спазва свързаните с ядрената програма свои задължения, както прави досега, ЕС ще продължи да е ангажиран с пълното и ефективно прилагане на ядреното споразумение\", увери тя.", "date": "2018.05.09", "title": "ЕС е решен да запази иранското ядрено споразумение"}
{"url": "https://www.faktor.bg/bg/articles/putin-preigra-nyama-da-dopusnem-da-se-zabravi-koy-spasi-sveta-ot-robstvo-i-iztrebvane", "text": "Държавният глава на Руската федерация Владимир Путин обеща да не допуска пренаписването на историята, предава Интерфакс. „Русия няма да позволи пренаписване на историята и да се забравя за това кой спаси света от робство и изтребване. Днес подвигът на народа, спасил Европа и света от робство, изтребване, от ужасите на Холкоста, се опитват да го изтрият, да изкривят събитията от войната, да забравят истинските герои, да измислят, да пренапишат, да изкривят историята. Никога няма да позволим да направят това\", заяви Путин, говорейки на Парада на победата в Москва, предаде \"Фокус\". На Червения площад в Москва се провежда парадът по случай 73-та годишнина от Победата във Великата Отечествена война. В него участват повече от 13 хил. души, задействани са 159 единици въоръжения и техника, и 75 самолети и хеликоптери.  Както в предходните години, така и тази министърът на отбраната на Руската федерация Сергей Шойгу ръководи церемонията и поздрави военнослужещите, които стоят в редиците на Червения площад, а след това отиде до централната трибуна с доклад за готовността на войските за парада на президента на Руската федерация и Върховен главнокомандващ Владимир Путин", "date": "2018.05.09", "title": "Путин преигра: Няма да допуснем да се забрави кой спаси света от робство и изтребване"}
{"url": "https://www.faktor.bg/bg/articles/radoslava-nenova-boyan-ne-bi-si-igral-na-bezsmartie-toy-si-znae-granitsite", "text": "Хеликоптер от Непал ще търси Боян Петров, но чака разрешение от Китай. Ще бъде направена и сателитна снимка, за да се заснеме мястото на  Шиша Пангма, за да се види къде би могъл да бъде алпиниста. Това обяви в ефира на Би Ти Ви Радослава Ненова, жената, която живее на съпружески начала с българския алпинист Боян Петров. Тя сподели, че от момента, в който са разбрали, че Боян е в неизвестност, са се задействали, за да направят всичко възможно да го открият. Външно министерство вече е подало съответното искане, премиерът Борисов е готов за съдействие. Трябва натиск, за да се задействат институциите, защото Боян - ако е някъде и чака, му остават не дни, а часове. От бързината, с която реагират институциите, зависи един човешки живот…Боян не би си играл на безсмъртие. Той си знае границите, има опит и ако знае, че някои неща не са му по силите, не би поел излишен риск, каза още Ненова.  Шансовете за оцеляването на Боян Петров са в неговата изключително добра подготвеност – алпинистът познава много добре планината, познава и себе си, той може да мобилизира последната си капка кръв, сили и воля за оцеляване.", "date": "2018.05.09", "title": "Радослава Ненова: Боян не би си играл на безсмъртие, той си знае границите"}
{"url": "https://www.faktor.bg/bg/articles/yordanka-fandakova-1", "text": "„Не мога да коментирам дали е имало престъпление или не. Познавам Десислава Иванчева само по работни отношения. За последните две години за мен беше важно работата да върви и да не се блокира. Имаше и все още има голям административен проблем в район „Младост“. Това заяви столичният кмет Йорданка „Над година 3-4 актове за строеж се бавеха там, а нееднократно отправяхме напомняния. Не знам защо. За мен беше важно, който е и да е от екипа на Иванчева, който ще изпълнява длъжността кмет, да си върши работата“, категорична бе кметицата. „Вчера при нас пристигна уведомление за още десет дни отпуск от страна на Иванчева. В това уведомление не е посочила свой нов заместник“, уточни Фандъкова. Кметът на София бе категорична в едно: „Няма нищо извънредно в правомощията, които е имала Г-жа Иванчева. Там нямаше нищо тайно и скрито“.  Прочети повече в Blitz.bg:  \"Вчера при нас пристигна уведомление от кмета на \"Младост\" Десислава Иванчева за още десет дни отпуск. В него не е посочила свой нов заместник“.  Това заяви столичният кмет Йорданка Фандъкова в \"Здравей, България\" на Нова тв. „Няма нищо извънредно в правомощията, които е имала Г-жа Иванчева. Там нямаше нищо тайно и скрито. Такива правомощия давам на всички районни кметове, които ги поискат. Те са мажорирно избрани и носят своята отговорност “, обясни тя . „Не мога да коментирам дали е имало престъпление или не. Това е работа на службите. Познавам Десислава Иванчева само по работни отношения. За последните две години за мен беше важно работата да върви и да не се блокира. Имаше и все още има голям административен проблем в район „Младост“.  „Над година 3-4 актове за строеж се бавеха там, а нееднократно отправяхме напомняния. Не знам защо ги бавеха. За мен е важно, който е и да е от екипа на Иванчева, който ще изпълнява длъжността кмет, да си върши работата“, категорична бе кметицата. „", "date": "2018.05.09", "title": "Фандъкова: Важно е, който е и да е от екипа на Иванчева, изпълняващ длъжността кмет, да си върши работата"}
{"url": "https://www.faktor.bg/bg/articles/novini/balgariya/lilyana-pavlova-nyama-problemi-v-koalitsiyata-tova-sa-vnusheniya-na-opozitsiyata", "text": "Няма коалиция, която да е перфектно смазано мнозинство. Но в рамките на коалицията нямаме проблем в управлението, въпреки, че опозицията нагнетява обществено напрежение. Това обяви в студиото на Би Ти Ви министър Лиляна Павлова. Ние сме различни политически семейства и търсим това, което ни събира, а не това, което ни разделя. Обединиха ни общите ангажименти и общата програма. Ние сега стоим добре външнополитически, но имаме много ясен план какво трябва да се случи през следващите три години в България, аргументира позицията си тя.  Министър Павлова отказа да дава оценка на досегашното управление. Аз никога не се самооценявам, оценките се дават от хората, от тези, които са ни избрали. Кабинетът работи много през тази една година. Надявам се, че успяхме да обърнем тренда към България в позитивна посока. За тези няколко месеца като европредседателството България успя да се върне като играч на външнополитическата сцена, получихме вече и висока експертна оценка, обясни тя. Лиляна Павлова отхвърли обвиненията на опозицията и по-конкретно на лидера на БСП Корнелия Нинова, че младежката среща в София е била изпразнена от съдържание и дори е компрометирала България. Нинова и опозицията умее да прави внушения. Същите тези хора, които изразиха критиката, излязоха с декларация, в която посочиха, че са постигнати целите, че е постигната и политическата част на форума, имало е активен и пълноценен дебат в присъствието на млади хора. Официалната част – вечеря с българско хоро, единствено е платена с държавни пари, а къде са се забавлявали след това младите хора – ние не сме морална полиция, за да ги контролираме, отсече Павлова. По думите и срещата в София е пикът на председателството. На 16 и 17 май в София очакваме всичките 28 лидери на страните в ЕС и на 6-те страни от Западните Балкани. Предизвикателството е огромно, защото има 4 страни, които не признават Косово. Но политиката е въпрос на баланс и компромиси. Аз съм оптимист за тази среща. Не е важно дали ще дойдат точно държавните глави, а представители на всички държави. Защото трябва да приемем политическата декларация и анекса, в който да има практическото измерение на проектите, зад които ние заставаме през следващите 10 и 15 години, които са важни за бъдещето на страните от Западните Балкани. Европейската перспектива е най-важното нещо, което трябва да дадем на нашите съседи, убедена е Лиляна Павлова. Тя посочи, че предстоят още две много важни инициативи през юни. Първата е срещата на всички европейски министри, които ще коментират как да се разходва европейския бюджет. Предстои е една цяла седмица, посветена на дигитална трансформация и иновации – теми, които са много актуални.", "date": "2018.05.09", "title": "Лиляна Павлова: Няма проблеми в коалицията, това са внушения на опозицията"}
{"url": "https://www.faktor.bg/bg/articles/novini/svyat/vladimir-chukov-shte-ima-opiti-za-predogovaryane-na-yadrenoto-sporazumenie-s-iran", "text": "През следващите месеци вероятно ще има опити за предоговаряне на иранското ядрено споразумение. Това каза в сутрешния блок „Добро утро, България“ на Радио „Фокус“ арабистът проф. Владимир Чуков по повод обявеното решение на американския президент Доналд Тръмп за излизане от споразумението. По думите му президентът, въпреки острата си реч, е оставил вратички, даващи възможност през следващите месеци спорните аспекти да бъдат изчистени. „Първо, очевидно е, че срокът от 10 години е много кратък за екипа на Доналд Тръмп. Второ, няма никакъв контрол върху програмата за балистичните ракети на ислямската република. Третият много важен пункт, който касае и регионалните съюзници, са регионалните активности на Ислямската република специално в Сирия, в Ирак и в Йемен“, обясни той.  Проф. Владимир Чуков добави, че разминаването в позицията между САЩ и Европа по отношение на иранското ядрено споразумение е съществено. „Проблемът е, че според САЩ то генерира война, докато, съдейки по изказването на председателят на ЕК Федерика Могерини, ядреното споразумение с Иран генерира мир\", коментира Чуков. „Определянето на размера на санкциите спрямо Иран и начини за предоговаряне на спортните аспекти, така че всички да са доволни, са най-важните моменти, по които трябва да се работи в близко бъдеще\", добави арабистът.", "date": "2018.05.09", "title": "В. Чуков: Ще има опити за предоговаряне на ядреното споразумение с Иран"}
{"url": "https://www.faktor.bg/bg/articles/kamarata-na-lordovete-glasuva-za-ostavane-v-edinniya-pazar-sled-brekzit", "text": "Горната камара на британския парламент нанесе пореден удар на правителството на министър-председателя Тереза Мей, като отхвърли предложението й Обединеното кралство да напусне агенциите на Европейския съюз, след като излезе от общността, предаде \"Ройтерс\", цитирана от БТА. Камарата на лордовете подкрепи с 298 на 227 гласа поправка на нейния план за Брекзит, с която се изисква Великобритания да участва с агенциите на ЕС след Брекзит или да поддържа някакви други официални отношения с тях. По-късно горната камара нанесе втори удар на кабинета на Мей като не прие решението й да фиксира официална дата, на която Обединеното кралство да напусне ЕС. Камарата на лордовете гласува и за оставане на Великобритания в единния пазар на ЕС. С 245 на 218 гласа бе прието изменение в този смисъл в правителствения план за Брекзит. Изменението може да бъде отхвърлено в долната камара на парламента, където Мей има незначително мнозинство, отбелязва \"Ройтерс\".", "date": "2018.05.09", "title": "Пореден удар за Тереза Мей: Камарата на лордовете гласува за оставане в единния пазар след Брекзит"}
{"url": "https://www.faktor.bg/bg/articles/novini/svyat/kongresmeni-izlizaneto-ot-yadrenata-sdelka-shte-uvelichi-riska-ot", "text": "Решението на президента на САЩ Доналд Тръмп да изтегли страната от ядрената сделка с Иран ще увеличи вероятността от военна конфронтация с Техеран, заяви конгресменът Джим Макгавърн, цитиран от Sputnik. „Решението на Доналд Тръмп да излезе от сделката с Иран без да удължи претенциите си върху санкциите за Иран е едно от най-безотговорните и опасни неща, които е правил откакто стана президент“, заяви Макгавърн във вторник.  „Излизането от ядрената сделка ще спомогне за ескалирането на напреженията в региона и опасността от война или военна конфронтация с Иран става по-вероятна“. Конгресменът добави, че с излизането от сделката, Тръмп е демонстрирал че думата и достоверността на САЩ „не могат да бъдат доверени“. Макгавърн също коментира, че в отсъствието на някакви конкретни доказателства за нарушение на сделката от страна на Иран, решението на президента да изостави сделката „изолира“ страната от нейните международни партньори. Друг Конгресмен, Адам Смит също пусна изявление по темата: „Излизането от ядрената сделка ще увеличи риска от отворен конфликт и ще дестабилизира още повече Близкия изток.“ „Това решение ще ни донесе по-малко сигурност като позволи на Иран да се сдобие бързо с ядрено оръжие, отдалечавайки ни от нашите съюзници и подхранвайки нестабилност в региона. Сделката дотук беше успешна в предотвратяването на Иран от сдобиване с ядрено оръжие“, допълни още Смит.", "date": "2018.05.09", "title": "Конгресмени: Излизането на САЩ от ядрената сделка с Иран  ще увеличи риска от война"}
{"url": "https://www.faktor.bg/bg/articles/novini/balgariya/revizoro-mnogo-hora-trenirat-za-badeshti-premieri", "text": "Много хора се автономинират и тренират за бъдещи премиери, а такава потребност все още не е възникнала. За това е виновен премиерът, защото каза, че се чувства уморен и много хора започнаха да тренират. Това заяви в сутрешния блок на Нова телевизия Емил Димитров-Ревизоро, депутат от ОП и председател на комисията за борба със сивата икономика \"Законът за горивата е наложителен, много хора са притеснени от него, но той има своето място в нашата действителност, оке повече, че изчакахме максималния срок от два месеца за възражения\", обясни той.. Повод за гостуването на Емил Димитров в студиото беше повишаването на цените на петрола в светковен мащаб. Когато има опасност от война, цените на горивата растат. Финансовите министри се радват, защото хазната се пълни от ДДС, анализира шефът на парламентарната комисия за борба със сивата икономика. „Около и в България има много рафинерии. Дори някоя верига да реши да вдигне цената на горивата, то другите си държат техните. ОПЕК обаче влияе на цените, а не някакви регионални повишения“, обясни той как се формира повишението на цената на горивата. „Страшно е тръгне ли война. Да речем случващото се в Сирия, Иран...всички тръгват да купуват масово и да се запасят. При война, при заплахи, при санкции винаги се вдигат цените“, уточни Ревизоро.  Прочети повече в Blitz.bg:  „Около и в България има много рафинерии. Дори някоя верига да реши да вдигне цената на горивата, то другите си държат техните. ОПЕК обаче влияе на цените, а не някакви регионални повишения“, обясни той как се формира повишението на цената на горивата. Прочети повече в Blitz.bg:  Около и в България има много рафинерии. Дори някоя верига да реши да вдигне цената на горивата, то другите си държат техните. ОПЕК обаче влияе на цените, а не някакви регионални повишения“, обясни той как се формира повишението на цената на горивата. В Коалицията Обединени патриоти всичко е наред, в правителството - също, има малко скърцане в парламента, смята той.  \"Не можеш да забраниш на хората да се срещат\", коментира той срещите на вицепремиелите Валери Симеонов и Красимир Каракачановм с лидера на БСП Корнелия Нинова и раздразнението от това на лидера на \"Атака\" Волен Сидеров. Непрекъснато всеки се среща с всички, по думите му.", "date": "2018.05.09", "title": "Ревизоро: Много хора тренират за бъдещи премиери"}
{"url": "https://www.faktor.bg/bg/articles/novini/balgariya/moshtna-kupesto-dazhdovna-oblachnost-v-iztochnite-rayoni-kakto-i-v-rilo-rodopskata-oblast", "text": "Днес, след временното спиране на валежите, около и след обяд в източните райони, както и в Рило-Родопската област ще се развива мощна купесто-дъждовна облачност и на много места там ще има краткотрайни, но често интензивни валежи, придружени с гръмотевици. Има условия за градушки. В централните и северозападни райони през деня ще се задържи почти без валежи и с повече слънчеви часове. Ще духа слаб до умерен северозападен вятър, който привечер ще се ориентира от североизток. Максималните температури ще са между 20° и 25°, малко по-ниски по морския бряг. Такава е прогнозата за времето на Националния институт по метеорология и хидрология (НИМХ), съобщи за Агенция „Фокус” дежурният синоптик Георги Цеков. Атмосферното налягане остава малко по-ниско от средното за май и няма да се промени съществено.", "date": "2018.05.09", "title": "Мощна купесто-дъждовна облачност в източните райони, както и в Рило-Родопската област"}
